{"url": "http://clubz.bg/68054-elena_joncheva_e_osydila_gerb_i_bojko_borisov", "text": "Премиерът Бойко Борисов и ГЕРБ са осъдени да платят 5000 лева на депутатката от БСП Елена Йончева, съобщи сайтът  , позовавайки се на решение на съдия Иво Вътев от Софийския районен съд (СРС). Делото е за непозволено увреждане, което журналистката - вече в качеството й на народен представител, заведе срещу Борисов и партията му заради негови изказвания по време на предизборната кампания за парламентарния вот. Става дума за твърдения на настоящия премиер, изречени на 10 март в Бургас и на 12 март във Варна, че правителството на ГЕРБ е било принудено да плаща милиони за интервюта на Йончева. Експерт не насмогва със скандалите между Борисов и Йончева Съдия Вътев е приел за доказано, че Йончева е претърпяла вреди от първото изказване на Борисов по време на събитие в Бургас, в което той казва: \"Ще ли сте успешни журналисти вие, ако по няколко милиона държавата ви плаща за едно интервю взето? Питам: Ако за интервю държавата България, през една от централите си, плаща на журналистка за интервюта в чужбина по няколко милиона струвайки, които даже нашето правителство беше принудено от предишното да доплати“. И следващата реплика: „...бяхме принудени милиони да платим за нея. С мъж - премиер тогава“. Причината за последното е, че Йончева имаше дългогодишна връзка с бившия премиер и бивш лидер на БСП Сергей Станишев. Защитата на Борисов: Елена Йончева е получила 690 хил. лв. от БНТ Искът на Йончева бе за 20 000 лева, но решението на съда е, че Борисов и ГЕРБ трябва да я обезщетят с 5000 лв. плюс разноските по делото, става ясно от решението от 17 май.  Твърденията на Йончева в делото са, че правителството никога не ѝ е плащало пари за интервюта или за правенето на документални филми и репортажи, а тези твърдения на Борисов са накърнили честта, достойнството, авторитета, доброто име и репутацията ѝ на общественик. Искът срещу ГЕРБ бе заради това, че Борисов говори от името на партията. Борисов: Платили сме близо 2 млн. за Йончева. Бяха договорени от нейния мъж тогава Лидерът на ГЕРБ и защитата му оспориха правото на Йончева да иска обезщетение за непозволено увреждане, като пред съда казаха, че в речта си в предизборната кампания Борисов говорел общо за плащани пари, а не конкретно за нея. Според тях, дори и съдът да приеме, че е налице увреждане, то искът е прекомерно висок, защото върху Йончева от години тегнели съмнения, че в кариерата си е била облагодетелствана от връзката си със Станишев, припомня сайтът \"Лекс\". В хода на делото беше назначена експертиза, която да установи дали в множеството публикации, репортажи и записи от тези предизборни изяви на Борисов, той е казал точно тези думи. В решението си съдът подчертава, че думите на Борисов са били ясно и недвусмислено насочени именно към Йончева и публиката е стигнала до този извод, без да се налагат интерпретации. Борисов и ГЕРБ са получили съдебни удостоверения, за да могат да искат от Министерството на финансите и Държавна агенция \"Разузнаване\" документи, с които да докажат твърдения за платени пари на Йончева, но такива доказателства така и не били получени, става ясно още от публикацията. Само от БНТ изпратили договорите с Йончева, но и от тях не се доказва, че държавата е плащала подобни суми на журналистката за взето интервю. Решението на Софийския районен съд по делото може да бъде обжалвано пред Софийския градски съд. Защитата на Борисов: Елена Йончева е получила 690 хил. лв. от БНТ Борисов: Платили сме близо 2 млн. за Йончева. Бяха договорени от нейния мъж тогава", "date": "2018.05.19", "title": "Елена Йончева е осъдила ГЕРБ и Бойко Борисов"}
{"url": "http://clubz.bg/68023-v_sasht_bum_na_donori_na_organi_pochinali_ot_svryhdoza", "text": "Смъртните случаи, които се дължат на свръхдоза в САЩ, настигат тези от автомобилни катастрофи като източник за донорство на органи, съобщава АФП. Това е последица от бума на наркозависими в САЩ, отчетоха преди дни експерти. Изследване, публикувано в  потвърждава това, което донорските организации са забелязали от години - увеличаване на органите за даряване след смъртни случаи от употреба на наркотици. През 2000 г. в САЩ са дарени органи от 59 души, умрели от свръхдоза. През 2016 г. броят им вече е 1029. През същата година в автомобилни катастрофи са загинали 1356 американци, които са станали донори на органи. В регионите с най-много наркозависими като сероизточните части на САЩ умрелите от свръхдоза са една четвърт от всички донори, казва Дейвид Класън, главен медицински директор в Обединената мрежа за донорство на органи. Този феномен не съществува в Европа. Там умрелите от свръхдоза, които стават донори на органи, са по-малко от всички донори. Но тенденцията може да бъде проследена и в Канада, основно във Ванкувър, където броят на зависимите от опиоиди расте от 2016 г. Сред основните наркотици са синтетичният опиоид фентанил, както и хероинът, и лекарството, предписвано като обезболяващо \"Оксикодон\". Броят на хората, починали от свръхдоза в САЩ скочи пет пъти от 1999 г. до 2016 г., когато стигна 42 хил. души, казват здравните власти. Публикувано изследване за качеството на органите на хора, умрели от наркотична зависимост, показва, че няма разлика в оцеляването на първата година на трансплантирани, които са получили органи на наркозависими и на хора, които не употребяват наркотици. Друго изследване, публикувано през април, отива по-далече. В него се представя хипотезата, че шансовете за оцеляване при трансплантирането на органи от донор, умрял от свръхдоза, може да са по-големи. Хората, които умират от свръхдоза, рядко страдат от диабет или високо кръвно налягане. Учените обясняват, че наркозависимите, които се превръщат в донори, обикновено са млади хора, в относително добро здраве, не страдат от болести, които се развиват с напредването на възрастта. Много по-голям обаче е рискът от предаване на зараза от ХИВ или хепатит B и C, които са свързани с употребата на наркотици. Преди години донори с хепатит С са били отхвърляни. Но сега вирусът се открива лесно и много болници приемат такива донори, още повече че лечението на хепатит С е с висока успеваемост. А рискът от инфекции е с пъти по-малък отколкото да умреш, докато си в списъка и чакаш да получиш орган.", "date": "2018.05.19", "title": "В САЩ бум на донори на органи, починали от свръхдоза"}
{"url": "http://clubz.bg/68055-rumen_petkov_oglavi_abv", "text": "Третият редовен конгрес на ПП АБВ избра Румен Петков за председател на партията. Петков получи доверието на 579 от общо 591 делегати на форума. Трима гласуваха против, 9 се въздържаха. АБВ се обяви за \"ляв, широк, родолюбив фронт\" Конгресът на АБВ излъчи нов състав на Националния съвет на партията от 99 души. Избрани бяха и 15 души от състава на Изпълнителното бюро, което ще бъде допълнено до 21 души. На форума партията, създадена по инициатива на президента Георги Първанов (2002-2012 г.) начерта курс към \"широк родолюбив фронт\". На парламентарните избори м.г. АБВ в коалиция с Движение 21 спечели разочароващия резултат от 1.69%. Константин Проданов оглави партията малко преди предсрочния вот - през януари 2017 г.", "date": "2018.05.19", "title": "Румен Петков оглави АБВ"}
{"url": "http://clubz.bg/68050-youtube_shte_konkurira_spotify_sys_strijmvane_na_muzika", "text": "Сайтът за споделяне на видеоклипове YouTube се похвали с нова услуга - стрийминг на музика. YouTube Music ще бъде достъпен в 5 държави от 22 май, а по-късно - в още 14 други страни по света. Услугата ще бъде достъпна през отделно приложение. Безплатната версия ще пуска реклами между песните и ще може да свири само като е отворена, както е сега и нормалната апликация за смартфон. Платената пък ще е 9.99 долара на месец.  Първи достъп до услугата ще получат потребителите в САЩ, Австралия, Нова Зеландия, Мексико и Южна Корея. Скоро след това ще бъде пусната и в още 14 държави, някои от които - в Европа. Все още обаче не е ясно кога ще дойде в България. Как българи \"спечелиха\" близо 1 милион долара от Spotify YouTube Music ще има сериозно предимство пред конкурентите си Spotify и Apple Music - освен масово достъпните песни, потребителите ще могат да слушат и множество кавъри на аматьори и полупрофесионалисти, ремикси, изпълнения на живо, както и стотици хиляди плейлист. Любопитно е, че Google, които са собственици на YouTube, вече имат подобна услуга - Google Play Music. Тя ще продължи да работи, макар да не успява да се конкурира с останалите на пазара.", "date": "2018.05.19", "title": "YouTube ще конкурира Spotify със стриймване на музика"}
{"url": "http://clubz.bg/68052-natokani_sreshtu_nasilieto", "text": "За шеста поредна година десетки мъже се качиха на токчета, за да изминат километър \"в нейните обувки\" - знак за съпричастност към жените, жертви на насилие. Над 70% от жените по света са ставали жертви на насилие. България не ратифицира Истанбулската конвенция, но у нас жертвите на домашно насилие няма къде да потърсят помощ. В София, чието население доближава 2 милиона, има само един кризисен център с капацитет от 8 легла, които винаги са заети. В него тази година подкрепа са получили 49 жени. Откакто съществува, през този център са преминали над 2000 жени. Едва 4% от жертвите на насилие у нас споделят преживяното.", "date": "2018.05.19", "title": "НаТОКани срещу насилието"}
{"url": "http://clubz.bg/68048-predstavqme_vi_hercoga_i_hercoginqta_na_syseks_snimki_i_video", "text": "Те влязоха в църквата като принц Хари и Меган Маркъл и излязоха като херцога и херцогинята на Съсекс. Заради нея той се отказа от свободата си на един от най-желаните ергени в кралските (и не само) среди, заради него тя се отказа от кариерата си и смени гражданството и вярата си. Принц Хари каза пред Кентърбърийския архиепископ, че приема Меган Маркъл за своя съпруга, по време на бляскава церемония в храма \"Сейнт Джордж\" в Уиндзорския замък. \"Да\" - отговори принц Хари на въпроса на Джъстин Уелби, духовен лидер на англиканската общност, дали приема Меган Маркъл за съпруга, \"да я обича, утешава, уважава и защитава\". Меган Маркъл също потвърди, че приема принц Хари за съпруг. След като двамата казаха \"Да\", приветствие прочете американският епископ Майкъл Брус Къри. Сватбената рокля на Меган е на \"Живанши\". С намек за Одри Хепбърн Стотици хиляди хора чакаха по пътя на Мегън Маркъл към Уиндзорския замък, за да я видят в лимузината. Ave, Хари и Меган, плебеите ви поздравяват! (СНИМКИ) Кралица Елизабет II удости принц Хари с титлата херцог на Съсекс тази сутрин.  Принц Хари заема шесто място в реда на наследяване на кралския престол.  Кралските биографи обичат да припомнят как едва 5-годишен Хари се засмял на забележка на майка си - принцеса Даяна, и казал: \"Уилям ще е крал, значи аз мога да правя каквото си искам!\"  И някои от шаферките... Сред 2600-те гости на събитието са известната американска водеща Опра Уинфри, тенисистката Серина Уилямс и съпругът ѝ Алексис Оханян, певецът Елтън Джон, актьорът Джордж Клуни и съпругата му - правозащитната адвокатка Амал Клуни, Виктория и Дейвид Бекъм, Идрис Елба и годеницата му, колеги на Маркъл от сериала \"Костюмари\", който я направи известна и др. И Хари, Меган и приятелите им яли, пили и се веселили  Ave, Хари и Меган, плебеите ви поздравяват! (СНИМКИ) И Хари, Меган и приятелите им яли, пили и се веселили ", "date": "2018.05.19", "title": "Представяме ви херцога и херцогинята на Съсекс (СНИМКИ и ВИДЕО)"}
{"url": "http://clubz.bg/68053-demokratichna_bylgariq_podkrepqme_zapadnite_balkani_a_bylgariq_izostava_i_ot_tqh", "text": "Подкрепа за присъединяване на страните от Западните Балкани към ЕС и висока оценка за дипломатите, организирали срещата на върха ЕС-Западни Балкани в София, но и обяснение защо България не може да е лидер в региона според приетата в столицата ни декларация за Западните Балкани - това съдържа позиция на \"Демократична България\" за резултатите от форума.  Лиляна Павлова: Срещата за Западните Балкани даде на българите самочувствие Според политическото обединение на ДСБ, \"Да, България\" и \"Зелените\" в декларацията за Западните Балкани от София не се споменява думата \"присъединяване\" - за разлика от документа от Солун отпреди 15 години, посветен на отношенията между ЕС и страните от региона. Освен това в декларацията на преден план са изведени приоритети като съдебната реформа и върховенството на правото, свободата на медиите, енергийната независимост. \"От общоевропейска гледна точка срещата ЕС-Западни Балкани не е успех\" Ето пълния текст на декларацията на политическото обединение: \"От общоевропейска гледна точка срещата ЕС-Западни Балкани не е успех\"", "date": "2018.05.19", "title": "\"Демократична България\": Подкрепяме Западните Балкани, а България изостава и от тях"}
{"url": "http://clubz.bg/68026-kim_vnushava_na_korejcite_che_dyrji_vsichki_kozove", "text": "Между Доналд Тръмп и Ким Чен Ун има нещо много общо, докато двамата се подготвят за първата в историята американско-севернокорейска среща на върха следващия месец в Сингапур: и единият, и другият претендира, че цялата заслуга е негова. В страната, където няма Twitter, но има много фалшиви новини, севернокорейците получават информация, доста различна от тази за американските медийни потребители, относно това какво е накарало двамата лидери да седнат на масата за преговори - и какво ще се опитат да постигнат. Каква е играта на Ким Чен Ун?  Това, което севернокорейците чуват е, че Ким държи всички козове. Той е гениален стратег, чиято смела ядрена политика е отворила вратите за мирни преговори с Юга. И най-после е успял да принуди лидера на най-могъщата държава в света да признае новия статут на тяхната страна. Посланието идеално пасва на това, което севернокорейците чуват постоянно: че техните лидери по същество са безпогрешни. Но за разлика от някои привърженици на Тръмп, които вече започнаха да говорят за възможна Нобелова награда, севернокорейските медии изключително внимават да не създадат прекалено високи очаквания за конкретни отстъпки от Тръмп или да разкрият позициите на властта, които може да се наложи да бъдат оттеглени или преформулирани, ако разговорите не минат по план. Медиите в Северна Корея дори направиха първото официално съобщение за срещата на върха с Тръмп едва миналата седмица.  Новината дойде на 10 май - денят след посещението на американския държавен секретар Майк Помпео в Пхенян. Вестникът на севернокорейската управляваща партия публикува на първа страница снимка на Ким, който се ръкува с него. Помпео от Пхенян: Ще работим със Северна Корея за постигане на мир Тази седмица медиите се върнаха към темата, като предупредиха, че хардлайнери като новият съветник на Тръмп за националната сигурност Джон Болтън развалят атмосферата на разведряване, твърдейки, че Пхенян трябва едностранно да се откаже от ядрените оръжия, преди да може да започне каквото и да било смекчаване на търговските санкции. Често заявяваната позиция на Северна Корея е точно обратната: че предварително условие за денуклеаризацията е прекратяването на \"враждебната политика и ядрените заплахи\" на Вашингтон. Като оставим настрана предпазливостта при отразяването на новината за срещата с Тръмп, севернокорейските медии бяха доста категорични в намеците, че се случва нещо голямо. Те вдигнаха много шум (макар че по-голяма част от света вече беше видяла новината) за срещата на Ким с китайския президент Си Дзинпин и по-късно за срещата му с южнокорейския президент Мун Дже Ин на южната страна на демилитаризираната зона през април. Освен това многократно подчертаваха, че страната е в процес на пренасочване по \"новата стратегическа линия\" на Ким. Начинът, по който научава за това събитие севернокорейският народ, свикнал да вижда във Вашингтон корена на всичките си проблеми, несъмнено е доста по-сложен и нюансиран. До голяма степен поради липсата на свободни и силни медии, Пхенян е разсадник за слухове. Пхенян заплаши да анулира срещата Тръмп-Ким Можем с доста голяма сигурност да предоложим, че дори и при наличието на само откъслечни информации, страната вече практически гъмжи от слухове и изгаря от любопитство как се променят отношенията с Вашингтон, поне в средите на по-образованото заможно градско население. Повече, отколкото мнозинството американци, средностатистическите севернокорейци имат основателни причини да ги е грижа. Ако срещата на върха мине добре, вдигането на икономическите санкции ще улесни живота им по осезаеми и съществени начини, като повече и по-евтини стоки в магазините и облекчени ограничения върху това какво могат да правят и да говорят. Ако срещата не мине добре, те току-виж понесли тежки последици, като дефицит на храни и горива, повишени работни норми или дори подготовка за военен конфликт.  Държавните медии, разбира се, не са единственият им източник на информация. Повечето от новините, достигащи до широката публика, вероятно изтичат чрез йерархията на управляващата партия. След това те се спускат до по-широката членска маса, за която се смята, че наброява около 7 милиона души, преди да разпространят до останалото население официално или чрез частни разговори и други заобиколни начини. Този процес се задейства с пълна пара миналия месец, когато Ким свика съвещание на Централния комитет на партията и обяви решението да спре ядрените тестове и изстрелването на междуконтинентални балистични ракети. Извън Северна Корея, съобщението беше масово отразено като голяма отстъпка преди срещата на върха. Не така обаче беше представено от Ким пред партията. Внушението на Ким беше, че под неговото ръководство страната само за пет години е завършила разработването на ядрените си оръжия. Той нарече това \"победа\", която означава, че вече няма нужда от опити, и която отваря възможност за страната да пренасочи вниманието си към икономическия растеж. Тръмп: Ще пазим Ким да не го убият като Кадафи Северна Корея, заяви той, никога няма да използва ядрено оръжие, нито да разпространява ядрено оръжие или ядрена технология, \"освен ако има ядрени заплахи и ядрени провокации\" срещу нея. Той добави, че севернокорейските ядрени оръжия са \"мощен скъпоценен меч за защита на мира\", гарантиращ, че идните поколения ще \"могат да водят най-достойния и щастлив живот на света\". С други думи, посланието на Ким към собствения му народ засега звучи доста като обратното на денуклеаризация. А това е позиция, за която Тръмп вероятно няма да иска да си припише заслугата, ако Ким реши да я донесе със себе си в Сингапур. Помпео от Пхенян: Ще работим със Северна Корея за постигане на мир Пхенян заплаши да анулира срещата Тръмп-Ким Тръмп: Ще пазим Ким да не го убият като Кадафи", "date": "2018.05.19", "title": "Ким внушава на корейците, че държи всички козове"}
{"url": "http://clubz.bg/68047-bqgaj_obicham_te", "text": "В парка Заимов днес мнозина тичаха в инициативата   Run -   по двойки с кауза. Събитието е малко преди насрочения за 9 юни прайд в София. До момента само Българската православна църква е излязла с традиционната си декларация срещу прайда.", "date": "2018.05.19", "title": "Бягай, обичам те!"}
{"url": "http://clubz.bg/68051-s_namek_za_odri_hepbyrn", "text": "Роклята на булката е едно от обичайните вълнения на всяка сватба, още повече ако е кралска и е детайлно обсъждана. Както последните слухове предполагаха, Меган Маркъл се появи в булчинска рокля на Клеър Келър, художествения директор на модната къща \"Живанши\". Келър е британски дизайнер, която преди това работеше в \"Клое\", отбелязва \"Харпърс базар\". Линията е изненадващо изчистена и проста, класически шик, с дълги ръкави и шлейф.  Дългият воал е може би като реверанс към булото на принцеса Даяна от 1981 г. Върху булото си младоженката избра да сложи тиара на кралица Мери, която е заела от кралското семейство и която вероятно ще продължи да заема своето място в гардероба ѝ. За последно диамантеното бижу е виждано през 1965 г., когато го носи принцеса Маргарет. Тиарата, която крепеше булото, е произведена през 1932 г., а централната брошка е създадена през 1893 г. Представяме ви херцога и херцогинята на Съсекс (СНИМКИ и ВИДЕО) Келър присъстваше при влизането на Маркъл в църквата като помогна на булката да слезе от колата, с която Меган пристигна в двореца Уиндзор. Според експертите на модното списание роклята е била идеално подбрана като е имало реминисценция към появата на Одри Хепбърн във  \"Фокусът на роклята е върху очертанията на овала на откритата шия, които грациозно очертават раменете и изтъкват тясната като на скулптура талия\", описва дрехата официалното съобщение от двореца \"Кенсингтън\". След като беше обявен годежът на Меган и принц Хари през ноември м.г., започнаха слуховете и залаганията, кой ще прави роклята ѝ. Отначало предположенията клоняха към \"Алекзандър Макуин\", тъй като Сара Бъртън от модната къща направи сватбената рокля на Кейт Мидълтън през 2011 г. След това интересът се прехвърли към \"Ердем\", после към \"Ралф и Русо\" (Меган носеше тяхна дреха на официалните си портрети за годежа). Накрая беше намесено и името на Стела Маккартни. Дъщерята на Пол Маккартни обаче стигна само до облеклото на някои от гостите на сватбата като Опра Уинфри и Амал Клуни. Маркъл избра дизайнера на сватбената си рокля още през януари т. г. На 9 май беше съобщено, че \"начинът, по който тя ще изглежда на сватбения си ден, вече е уточнен\".  И още един голям въпрос  - колко струва дрехата? Точната ѝ цена не е ясна все още, но става дума за \"стотици хиляди долара\". \"Тя ще влезе в учебниците по история, така че трябва да удържи теста на времето\", смята експертката по кралски протокол Мелани Брумли. Трябва да се има предвид, че роклята на Кейт Мидълтън струваше близо 400 000 долара. Смята се, че Маркъл няма да се опита да засенчи снаха си с по-скъпа рокля. Кралското семейство поема сметката за сватбата, вероятно ще плати и за роклята на съпругата на принц Хари.", "date": "2018.05.19", "title": "С намек за Одри Хепбърн"}
{"url": "http://clubz.bg/68049-dyrjavata_shte_razdade_malko_pari_na_registriranite_rozoproizvoditeli", "text": "Държавата ще отпусне малко пари на регистрираните розопроизводители, които са претърпели щети, по схемата \"де минимис\" - разрешеното от Брюксел държавно подпомагане, за чийто размер се приема, че не заплашва да деформира конкуренцията. Освен че са регистрирани, те трябва да притежават и сертификат за посадъчния си материал. И рози застлаха асфалта Това стана ясно след срещата на министъра на земеделието, храните и горите Румен Порожанов в Карлово с розопроизводителите и кметовете на населените места в региона. Поводът са протестите на земеделски стопани заради ниски изкупни цени на розовия цвят - от 1.80 до малко над 2 лева за килограм. Земеделският министър обеща да се работи и за приемане на Закон за розата, който да регламентира процеса от посадъчния материал до преработката в дестилериите. \"Ясно трябва да разграничим коректните дестилерии от тези, които работят с вносна суровина. Необходимо е в бърз порядък да се приеме този закон”, каза Порожанов. В момента има нелоялни производители, които ползват вносни продукти от Иран, Турция и Тунис, смесват ги с българското розово масло, което се прави от роза \"дамасцена\" и по този начин компрометират качеството и марката му на световните пазари. Това заедно с увеличените розови насаждения с по 10% годишно води и до намалението на изкупните цени тази година. Утре в земеделското министерство ще има среща и с дестилериите, които преработват розовия цвят. На нея са поканени и асоциациите на розопроизводителите и кметове на населените места в региона. Той подчерта, че годишно България произвежда розов цвят за малко над 3000 тона розово масло, като реално продава два пъти повече на база вносни продукти и химически добавки, което компрометира българското розопроизводство. Рози от Африка завладяват пазара в Европа В момента има количества розов цвят в българските дестилерии, които не са реализирани в предходните години, а са с висока себестойност, защото самият розов цвят е изкупуван на над два пъти по-високи цени от сегашните. В последните две години, именно заради високите изкупни цени, се отчита нарастване на площите с рози с по 10% всяка година и в момента се обработват над 400 000 декара розови насаждения. Рози от Африка завладяват пазара в Европа", "date": "2018.05.19", "title": "Държавата ще раздаде малко пари на регистрираните розопроизводители"}
{"url": "http://clubz.bg/68011-zapadaneto_zvuchi_kato_zapadno_no_e_protivopolojnoto", "text": "Някога, по времето на социализма, бях забелязал нещо, за което сме си говорили многократно с приятели - състуденти и после съаспиранти в Харков, тогава в Ураинската ССР, част от СССР, а именно: \n\tКолкото по-малко вътрешнополитически успехи има системата, толкова повече тя се хвали с външнополитически успехи. Проваля се т.нар. продоволствена програма, опашките са многолюдни, магазините празни, чака се с часове за пакетче масло или литър мляко за децата навън, при минус 10 градуса, а системата вещае за растящия авторитет на социализма. Имахме усещането, че властта храни хората с илюзията за успехи на международната сцена. Знаехме - заговори ли се за нова международна инициатива за мир и справедливост, значи пак ще се увеличават цените. Всъщност, при срива на рублата до жълти стотинки, при разгула на олигархията, която си присвоява руските стратегически ресурси и пълни гушите на политическия елит, за да е послушен, при икономическата криза и рухването на инфраструктурата извън Москва, Санкт Петербург и още няколко големи града, Кремъл също като че храни народа си с успехи на международната сцена и анексиране на чужда територия. Знам, че нищо не е буквално както е било, има специфики. Но не съм сигурен колко дни ще се храносмила успехът ни на международната сцена от днешния протоколен ден на усмивки и обещания, без реален пробив в нито една от големите цели. Даже с послания, че някои от големите цели всъщност не са засега цели. Защото Европа си има много сериозни проблеми, някои от които са като ножове, опрели до кокала. Не искам народът ни да се затваря в своите граници и да се дразни от всичко, което ни кара да вдигаме поглед и извън тях. Но днес държавата ни има нарастващи проблеми и нарастващи цени на живота и услугите, заедно с падаща управляемост на процесите и падащи мотиви на знаещите и можещите, честните и почтените, кадърните и професионалистите, младите и не чак толкова младите, да споделят трудностите на битието и промиването на съзнанието тук. Затова се питам - като мине суматохата, като отшуми веселбата, като стихнат дитирамбите и заглъхне преекспонираната еуфория, дали нашият народ няма да има усещането, че са го хранили с успехи на международната сцена, които не са заситили глада му за жизнен стандарт, за модернизиране, нормализиране, демократизиране, европеизиране на страната ни, а са били много повече като дъвка, от която скулите се уморяват, но нищо повече от това. Или като биберон-залъгалка, който те кара да замълчиш, да се успокоиш за известно време, но не пуска нищо - нито реално, нито конкретно.  Защото несъмнено правилният приоритет за Западните Балкани не може да замести проблема със западането на България. Западането само звучи като Западно, но е противоположното на него. И се преодолява не с думба-лумба, а с къртовски труд, с постоянни и упорити усилия на цялото общество, със стратегия за излизане от кризата и развитие, а най-важното - със запълване на острия дефицит от съвременно,  интелигентно, визионерско и истински, а не имитационно и симулационно, проевропейско лидерство.  ", "date": "2018.05.19", "title": "Западането звучи като западно, но е противоположното"}
{"url": "http://clubz.bg/68029-arjentinski_ministyr_kupil_apartament_za_15_mln_chrez_podstaveno_lice_bylgarka", "text": "Властите в Аржентина издирват българката Нина Лозева, разследвана като подставено лице на осъден бивш министър и водеща се собственик на скъп апартамент в Буенос Айрес. Самата ни сънародничка чрез измама е успяла да получи разрешение от съда да се прибере в родината си. Но категорично отказва да се завърне в Аржентина. Съд в Буенос Айрес й е дал срок да се върне в южноамериканската страна до края на месеца. В противен случай ще бъде издадена международна заповед за задържането й. Всичко започва от Рикардо Хайме - министър на транспорта на Аржентина през 2003-2009 г. Той заема поста в правителствата на двама президенти - Нестор Киршнер и неговата съпруга и наследничка Кристина Киршнер. След като Хайме подава оставка, срещу него са предявени десетки обвинения в присвояване, неправомерно субсидиране, злоупотреба с власт, присвояване на пари от обществени фондове и сговор. Той първо е осъден на 18 месеца затвор за вземане на подкупи от железниците в столицата Буенос Айрес. А през 2015 г. получава 6-годишна присъда за тежка железопътна катастрофа в аржентинската столица, при която загиват 51 души. Нина Лозева е българка, 45-годишна, живееща от доста време в Аржентина. Самата тя твърди, че пристигнала някога в южноамериканската страна, за да учи ветеринарна медицина. В началото едва свързвала двата края и дори нямала вода в дома си в аржентинската столица. После живяла доста скромно в селска местност край град Ла Плата, столицата на провинция Буенос Айрес. Занимавала се с отглеждане, дресировка и продажба на кучета от породата немска овчарка. Внезапно Лозева се оказала притежател на лруксозен апартамент на стойност 1.5 милиона долара в един от богатите северни райони на Буенос Айрес. Става дума за жилище на знаменития булевард \"Фигероа Алкорта\". Разкритията за подставените лица са от 2010 г. Всъщност не е само Нина Лозева. Още десетина души са закупили в същото качество апартаменти. Но действителният им притежател е бил Рикардо Хайме. Обаче в качеството си на министър и със заплата на такъв той не би могъл да си позволи такова разточителство. Затова е действал чрез други хора. Нина Лозева е близка на Уго Алварес Пикасо. Той е един от най-добрите приятели на Хайме и е координирал изграждането на железопътно съоръжение в Буенос Айрес. Това заяви за Клуб Z аржентинският журналист Омар Лавиери, автор на книгата \"Бирникът Рикардо Хайме. Лицето на корупцията по времето на Киршнер\". По-точно апартаментът на \"Фигероа Алкорта\" бил закупен от фирмата \"Кламаран\", чийто вицепрезидент се води Лозева. Това показвали документите, събрани от съда по едно от делата срещу нксогашния транспортен министър. Съвсем естествено в Латинска Америка делата срещу министри се точат години. Така е в демократичните държави. Нищо общо с хунтите от едно време, където за отрицателно време свалените управници са били осъждани, а нерядко и разстрелвани. Макар Рикардо Хайме да излежава присъда, делата по други обвинения срещу него продължават. По едно от тях – за незаконно забогатяване, Лозева е разследвана като негово подставено лице. През декември 2017 г. тя се явила пред федерален съд в Буенос Айрес и поискала да й бъде разрешено да пътува до България. Мотивът й бил да заведе двете си дъщери да видят своята баба и нейна свекърва, която е болна от рак. Медицинското свидетелство на свекървата предизвикало подозрения сред магистратите. То било от февруари 2017 г., т.е. повече от 9 месеца преди подаването на молбата за пътуване. Съдиите обаче се съгласили, защото сметнали, че заболяването е постоянно. Нина Лозева получила разрешение да посети България от 11 декември 2017 г. до 24 януари т.г. Малко преди изтичането на крайния срок обаче аржентинският адвокат на Лозева се явил в съда в Буенос Айрес. Той представил медицинско, че една от дъщерите на българката била болна, имала треска и по тази причина завръщането ще се забави. След това заявил, че клиентката му няма пари, за да плати глобата за промяна на датата на обратния полет. Защитата подала молба на Лозева да бъде разрешено да удължи престоя си в България, а в замяна редовно да се явява в аржентинското посолство в София. Същевременно адвокатът представил ново медицинско на детето на Лозева. Този път то било на психолог. В него се твърдяло, че момиченцето получило психическа травма заради лошо отношение от страна на детегледачка в Аржентина. Оказало се обаче, че същото медицинско било представено и в софийска детска градина. Отгоре на всичко станало ясно, че Нина Лозева записала там детето си още в началото на тази година, преди изтичането на крайния срок за завръщане. И всичко това означавало, че българката не само няма никакво намерение да се връща в Аржентина, а смятала да остане за постоянно в родината си. По тази причина прокурорката Габриела Байгун от Федерален съд номер 6 Буенос Айрес отказала да удовлетвори молбата за удължаване на престоя на Нина Лозева в България. Въпреки това сънародничката иска да остане в родината си до 1 октомври. За тази дата е насрочено делото, по което тя е разследвана. Тя е подала съответната молба Но магистратите в Буенос Айрес настояват тя да се прибере и я заплашват с международна заповед за арест и екстрадиране.", "date": "2018.05.19", "title": "Аржентински министър купил апартамент за $1.5 млн. чрез подставено лице българка"}
{"url": "http://clubz.bg/68017-%E2%80%9Cdneshnata_mladej%E2%80%9C_%E2%80%93_smenete_ramkata_na_mislene", "text": "Навярно повечето млади хора сме присъствали на разгорещен разговор, в който яростно се критикува “днешната младеж“ за всичко, което тя прави или пък по-възрастните си мислят, че представлява. В края на разговора се досещат, че и вие сте млад човек и уточняват, че сте “нашето дете“ и сте най-прекрасното същество на Земята, затова и ви изключват от групата на “днешната младеж“. Не се притеснявайте, вие не сте остарели или преждевременно помъдрели млади хора. Вие сте такива, каквито сте и също сте част от младежта. Ако пък вече сте родител или имате и внуци, замислете се какво да говорите за младите, след като вие сте ги отгледали. Ще смекчите тона, обзалагам се. След това, ще прехвърлите вината на интернет и смартфоните, които вие сами купувате специално за тях. Някъде измежду виновниците се промъква и държавата, въпреки че изразът “липсват първите седем години“ я изключва като главен заподозрян. Институции със самочувствие, но без авторитет През последните седмици младите и малките деца бяха обсъждани и обливани с негативни коментари най-вече по два повода - заради партито, организирано след Европейския младежки форум и заради снимката на двете момченца на стадиона, изрисувани с нацистки знаци. Българите бяха толкова погълнати от обсъждането в социалните мрежи на тези два „скандала“, че това достигна и до ушите и очите на най-различни чуждестранни медии и граждани на ЕС. Докато младежите от форума вече са зрели и могат да си поемат отговорността за случващото се, то подобно изказване е неприложимо за децата с нацистки символи по себе си. Естествено, че не са виновни те, а родителите им и общността, в която “виреят“. Тук, обаче, не става дума за левскари, цесекари и слависти, а за част от младежта в България, която нито има добър пример пред себе си, нито сама може да бъде такъв. Казвам част, защото това не е единственото лице на българската днешна младеж. Но хвалби по адрес на другото лице на младежта в България няма. Говорят за нов световен ред. Но къде е България? Онези, другите младежи, които всеки ден се борят за развитие в сферата си и успяват, остават в сянка. Техните трудности и успехи са като „всяко чудо за 3 дни“ в масовото съзнание. Да, този тип хора се борят с проблемите, които им създава обикалящата ги среда, но те не стават за повод за омраза към държавата и озлобление към живота в България – т.е. не стават за хейт. И затова не са и важни. Най-тъжното в тази реалност е, че такива хора, за жалост, не успяват да бъдат пример за останалите млади, такава възможност не им се предоставя и често малцина узнават за тях. Те са единствените, които могат да подобрят положението с “днешната младеж“ в България, ако изобщо са тук. Така младите са групирани, поставени са им етикети. Те не могат да бъдат други освен: Естествено, категориите се припокриват често. Можеш да се окажеш например неучащ телефонист, ламптящ за пари вместо образование или пък връзкар в чужбина. Не ми е ясно къде е изворът на подобно отношение, но знам, че тази рамка на мислене се възпроизвежда от всички на всички равнища, дори и от нас младите. Парадоксалното е, че ние младите сме оправдание за почти всичко. Чрез нас можеш да критикуваш държавата, ЕС, чуждестранните университети, работодателите, съседката с готината кола и дядото, който вика полиция за всяко домашно парти. Само за добър пример не ставаме, затова си избийте от главата масовото отрицание “днешната младеж“ и започнете да ни разбирате като отделни личности, които всеки ден правят избор какви искат да бъдат. „Генерация Z“ – с подкрепата на „Америка за България“ Говорят за нов световен ред. Но къде е България? „Генерация Z“ – с подкрепата на „Америка за България“", "date": "2018.05.19", "title": "“Днешната младеж“ – сменете рамката на мислене"}
{"url": "http://clubz.bg/68041-kolko_skoro_shte_si_imame_sysedi_ot_republika_ilindenska_makedoniq", "text": "Въпреки протестите и напрежението в Гърция и Македония, над четвъртвековният спор за името на бившата югорепублика върви към своето разрешение. По инициатива на македонския премиер Зоран Заев в Скопие ще се състои лидерска среща, на която той ще информира президента Георге Иванов и лидерите на партиите за подробностите от разоворите си с гръцкия премиер Алексис Ципрас и за възможността да се даде шанс за решение, приемливо и за двете страни. Брюксел препоръча преговори с Албания и Македония за членство в ЕС Македонския президент Георге Иванов е приел поканата на премиера Заев за лидерската среща. Иванов очаква да бъде информиран за същността и подробностите на преговорите в процеса на преодоляване на спора за името. Лидерът на най-голямата опозиционна партия - ВМРО-ДПМНЕ, Християн Мицковски, снощи късно потвърди участие и подчерта, че партията, управлявала допреди месеци, ще съобщи позицията си след като получи цялата информация. Зоран Заев: Невъзможно е Македония да влезе в НАТО с името БЮРМ През последните дни се появи непотвърдена официално информация, че последното македонско предложение за името в преговорите с Гърция е \"Република Илинденска Македония\". По-късно през деня Заев я потвърди, заявявайки, че правителството на страната има готовност да приеме името \"Република Илинденска Македония\". Заев подчерта, че това име ще бъде използвано за обща употреба. Ако се постигне политически консенсус за името \"Република Илинденска Македония\", ще бъде свикан референдум за предложението. Председателят на най-голямата опозиционна партия в Гърция - консервативната Нова демокрация, Кириакос Мицотакис и бившият външен министър на страната Евангелос Вениземос отхвърлиха \"Република Илинденска Македония\" като възможно име за решаването на спора с Македония, пише Ekathimerini. Мицотакис е бил информиран от премиера Ципрас, че името е обсъждано с македонския премиер по време на срещата на върха ЕС-Западни Балкани в София. Според лидера на Нова демокрация Илинден е исторически и пряко свързан с опитите да се създаде македонска нация, включваща Солун и Егейско море. На свой ред Венизелос заяви, че името е \"въплъщение на иредентизма\". Вече 120 000 души в Македония се определят като българи, независимо как се нарича държавата им, пък заяви днес бившият шеф на Националния исторически музей и бивш министър в първия кабинет на Бойко Борисов, сторонник на \"българщината\" в Македония, разкрит като агент на ДС Божидар Димитров. Зоран Заев: Невъзможно е Македония да влезе в НАТО с името БЮРМ", "date": "2018.05.19", "title": "Колко скоро ще си имаме съседи от Република Илинденска Македония"}
{"url": "http://clubz.bg/68046-abv_se_obqvi_za_lqv_shirok_rodolyubiv_front", "text": "На Третия си конгрес АБВ се обявиха за пацифисти и за създаване на широка родолюбива коалиция в център-ляво - предвид предстоящите избори. Тази линия начертаха старият и новият лидер на партията Георги Първанов и Константин Проданов. Лидерът на АБВ Проданов даде рецептата за България - обединение с леви сили и създаване на \"ляв, широк, прогресивен, родолюбив фронт\". На Третия конгрес на политическата формация той критикува ГЕРБ за отстъплението от реформи и изрази подкрепа за АЕЦ \"Белене\". Доклад на властта за \"Белене\": Да строим. Има 5 варианта (ДОКУМЕНТ) Проектът беше в т.нар. Голям шлем, наложен по време на мандата на президента Георги Първанов (2002-2012 г.), създател и първият лидер на АБВ. В речта си Проданов отбеляза форума, организиран от партията, по темата за ядрената енергетика - \"запазена марка на АБВ\". „ Ако левицата не е на власт в България, то е основно и единствено, защото процесът за единение през 2016 г. беше брутално и едностранно прекратен, заяви Проданов. \"Тези, които го прекратиха тогава са виновни, че Борисов и сие безчинстват за трети път. Измиването на ръцете с тоя или оня, не хваща дикиш\", каза Проданов. БСП дела и документи: когато ЕС обсъжда пакета за превозвачите, България мълчи Проданов посочи, че членският състав на БСП от 1990 г. насам е намалял 20 пъти. \"Левицата в момента не управлява в нито един областен град в страната. Следващите местни избори според мен ще бъдат съдбоносни за съдбата на левицата и ще видим дали тя ще сподели нерадостната съдба на своите европейски събратя\", коментира лидерът на АБВ, който определи поведението на опозицията в лицето на БСП като абсолютно неадекватно. Той отбеляза, че слоганът на Третия конгрес е \"Време за битка\" и посочи, че тази битка минава през обръщане към позабравените принципи на солидарността, социалната справедливост, през разговор за бъдещето, през стратегическата визия, а не дребнотемието и мандатността в политиката - присъща характеристика за политиците. Битка в партиен план, иначе АБВ е \"антивоенната партия на България\". Това се разбра от словото на Първанов. Създателят на АБВ начерта линията за \"битките\" - формацията подава ръка \"не от слабост, а за единна сила\" и ще бъде \"активен фактор за обединението на партиите от левия спектър\". Това ново обединение може да има краткосрочни тактически цели, но и по-дълъг хоризонт, заяви той. Според Първанов \"левоцентристкото съзнание е различно от старата левица, вторачена в миналото, която иска да съхрани подкрепата на едно твърдо ядро, носталгично настроено\". Отказвам да водим закъснели битки за миналото, заяви Георги Първанов. Първанов заяви, че коалициите са неизбежни и преди изборите, и след изборите, но в \"голямата лява формация неизменно следват линията на монопола и се опитват да сведат ролята на други леви формации до незначителни сателити и АБВ няма как да приеме това\". Мераците, които се появяват периодично да се открадне един или друг член на лява формация са обикновен реваншизъм, без електорален и политически ефект, смята Първанов, който поясни, че АБВ трябва да промени тактиката си, за да не бъде академичен клуб. Струва си да възродим една идея, която някои от нас в по-далечното минало на прехода сме реализирали и то нескромно успешно. Тогава го наричахме \"Клуб 100\", сега можем да го наречем по друг начин\", каза той и поясни, че АБВ може да е катализаторът, който да мобилизира гражданския вектор при формирането на политики. АБВ е антивоенната партия на България, особено при колебливото поведение на управляващи и парламентарна опозиция, и никога няма да подкрепи военна операция без решение на Съвета за сигурност на ООН. Тази позиция на АБВ напомня на предложената от президента Румен Радев преди време в проекта за декларация след Консултативния съвет по национална сигурност по темата \"Сирия\". Румен Радев: У нас трудът е недооценен Първанов допълни, че войната е твърде сложно нещо, за да се остави на американците, а АБВ е против да се инспирира за щяло и нещяло военен конфликт. Той определи като мисия на АБВ битка с посредствеността на двуполюсния модел в българската политика. Ивайло Калфин, който е член на ИБ на АБВ и съветник на еврокомисаря Гюнтер Йотингер, коментира проблема с Пакта за мобилност и проблемите на българските превозвачи. Начинът да защитиш интереса на българските превозвачи не е, като бъде взето решението да се помолиш да го отменят, а да участваш активно в обсъждането му, заяви Калфин. Ние сме членове на НАТО и ЕС, но това не значи, че ние трябва да сме послушковци, каза Ивайло Калфин. Според него в обществото ни липсва солидарност и справедливост. Не можем да говорим, че безработицата е на рекордно ниски нива, когато имаме над 400 000 души, които не са регистрирани безработни, но не си търсят работа, които са се отказали въобще да търсят държавата, заяви Калфин, добавяйки, че 40% от българските граждани са в риск от бедност. По думите му, битката на АБВ е \"битка за налагане компетентност, експертиза, смислено поведение да бъдат еталон в политическото поведение\".  Проданов критикува ГЕРБ, на които в предишния кабинет АБВ беше коалиционен партньор, заради отстъплението от реформи под обществения натиск, прехвърляне на отговорност и поставяне на държавния апарат в услуга на управлението. Според лидера на АБВ държавата абдикира от свои задължения - тихомълком е била прокарана приватизация на сигурността - прехвърляне на охраната на малките населени места в частни ръце, а здравето се третира като стока. Председателят на АБВ разкритикува и порочния модел - парите следват ученика, довел до загуба на млади поколения.  БСП дела и документи: когато ЕС обсъжда пакета за превозвачите, България мълчи Румен Радев: У нас трудът е недооценен", "date": "2018.05.19", "title": "АБВ се обяви за \"ляв, широк, родолюбив фронт\""}
{"url": "http://clubz.bg/68035-prochut_nemski_pevec_v_bylgariq_te_posreshtat_kato_car_a_ne_kato_bokluk", "text": "Всички известни имена от германската шлагерна сцена бяха на откриването на най-голямата бирария в Европа - новия \"Мегапарк\" на испанския остров Майорка. Атмосферата обаче беше по-спокойна от преди. Онзи щур вихър от миналото го нямаше. Причината: една друга парти дестинация постепенно измества Майорка от първото място в класацията за най-шеметните купони, четем в публикация на германския таблоид \"Експрес\". Години наред резервациите за балеарския курорт бяха високи, но сега са в застой. Същевременно все повече германци избират да почиват в България, посочва изданието. Някои от известните германски шлагерни изпълнители вече са се пренасочили от испанските плажове към Югоизточна Европа. И по-точно: към Златни пясъци. В продължение на години изпълнителят, прочул се с шлагера \"Яки цици и картофена салата\", обикаляше из Майорка заедно с приятеля си Лоренц Бюфел и бившата порно звезда Юлия Брюкнер. Миналото лято обаче ексцентричният певец си стегна багажа и сега вече се изявява в \"Буле\" (бел.ред: България), пише \"Експрес\". Матиас Дистел обяснява: Неговият колега Лоренц Бюфел добавя, че в заведения като \"Dolphin\" или \"Partystadl\" на Златни пясъци или в \"Partyhütte\" на Слънчев бряг може да се купонясва също толкова добре, колкото и на Майорка, и то много по-евтино. Според кьолнския експерт по туризма Ахим Хьолер, основният аргумент в полза на България са по-ниските разходи. \"Единственият недостатък, който виждам, е по-дългото пътуване, а и инфраструктурата в България все още не може да се сравни с тази на Майорка\", казва на свой ред изпълнителят на шлагери Юрген \"Хонк\" Кадел. Задава се битката на парти дестинациите. Очакват ни интересни времена, заключава германският \"Експрес\".", "date": "2018.05.19", "title": "Прочут немски певец: В България те посрещат като цар, а не като боклук"}
{"url": "http://clubz.bg/68045-kuba_v_traur_zaradi_samoletnata_katastrofa", "text": "Кубинските власти обявиха национален траур заради загиналите в самолетната катастрофа край Хавана, съобщи Държавният съвет на карибската страна. Траурът е обявен от 6 ч местно време на 19 май до полунощ на 21 май. В цялата страна ще бъдат спуснати наполовина националните знамена. Над 100 души загинаха в самолетна катастрофа в  Куба Боинг 737 на кубинската компанията \"Кубана де авиасион\" се разби вчера малко след излитане от Хаван напът за град Олгин в източната част на Куба. Поради проблеми с авиофлота си кубинците са наели мексиканки \"Боинг\", който е бил близо 40-годишен. Построеният през 1979 г. самолет е бил взет на лизинг от малката мексиканска компания \"Глоубъл Ер\". Според медиите в Хавана на борда е имало 104 пътници и 6-членен мексиканска екипаж. Повече от сто са загинали. Засега причината за катастрофата не е ясна. Черните кутии още не са намерени, съобщи в туитър агенция Пренса Латина. Съобщава се за четирима оцелели - три жени и един мъж, които са хоспитализирани в тежко състояние. По-късно мъжът е починал. Повечето от пътниците са били кубински граждани. Съобщено бе и за петима чужденци сред пътниците. По-късно аржентинското външно министерство каза, че сред загиналите има двама аржентински граждани, предаде АП. 86-годишният първи секретар на ЦК на Кубинската комунистическа партия Раул Кастро следи новините за самолетната катастрофа, възстановявайки се от извършена неотдавна планова операция, съобщи държавната телевизия в Куба. Кастро, който миналия месец се оттегли от президентския пост, но остава начело на управляващата партия, е бил опериран от херния. Подробности за здравословното му състояние не са били дадени.", "date": "2018.05.19", "title": "Куба в траур заради самолетната катастрофа"}
{"url": "http://clubz.bg/68036-moje_da_noshtuvate_v_muzeq", "text": "С интересна програма Националният военноисторически музей (НВИМ) се включва за поредна година в Европейската инициатива \"Нощ на музеите\". Входът за постоянната хронологична и външната експозиция на музея, както и за най-новата изложба \"Враг/Приятел\" ще бъде безплатен от 18 до 24 часа. Открива се виртуалната интерактивна изложба \"Моите предци на война\", създадена от ученици от столични училища и екип на НВИМ, и в нея са представени вълнуващи лични родови истории от Втората световна война. Друг интересен акцент в събитието ще е мултимедийна инсталация, която е разработена в сътрудничество с Център АЛОС. Тя ще \"оживи\" един от експонатите в постоянната ексозиция на музея – масичката, на която са подписани Основите на мира и Одринското примирие, слагащо край на Руско-турската война (1877-1878). Всички, избрали да \"нощуват\" в музея, ще могат да участват в забавна фотоигра с награди, а за доброто настроение ще допринесат музикалните изпълнения на Представителния духов оркестър на Сухопътни войски и на учениците от НМУ \"Любомир Пипков\", специалност \"Поп и джаз пеене\" в класа на Роберта Ганова. Вечерната атмосфера в музея ще бъде допълнена и от лятно кино под звездите. В Нощта на музеите със специална програма и вход свободен се включват и филиалите на Националния военноисторически музей - Военноморският музей и Парк- музеят на бойната дружба 1444 г. „Владислав Варненчик“ във Варна и Музеят на авиацията в Пловдив.", "date": "2018.05.19", "title": "Може да нощувате в музея "}
{"url": "http://clubz.bg/68037-i_hari_megan_i_priqtelite_im_qli_pili_i_se_veselili", "text": "Още един британски принц ще наруши традицията, която отдавна не е традиция - откакто престолонаследникът Уилям се ожени за момичето от средната класа от Бъркшир Кейт Мидълтън. Но брат му Хари - или Хенри Чарлс Албърт Дейвид Маунтбатън-Уиндзор, както са всичките му имена, разби правилата на пух и прах, вземайки за съпруга американка, с успешна кариера, потомка на две раси, с 3 години по-голяма от него, разведена и протестантка, която преди сватбата влезе в лоното на Англиканската църква. (Актрисата, която вече няма да е актриса, беше протестантка, макар да е завършила католическо училище. След Кейт Мидълтън, в британската монархия влиза още една обикновена жена, а не принцеса, избрана заради синята си кръв в един предварително уреден брак. 18 месеца бяха достатъчни на Меган Маркъл и принц Хари, за да разберат, че искат да са заедно, докато смъртта ги раздели.   Снощи принцът се видя със свои фенове пред двореца Уиндзор и заяви, че е \"отпочинал\", а Меган - че се чувства \"прекрасно\", предаде BBC. След като сключат брак днес, те ще получат титлите херцог и херцогиня на Съсекс.  \n\t2640 души са официално поканените гости на сватбата, но поне 100 000 пряко ще наблюдават процесията, а милиони по света ще станат свидетели на събитието по телевизията. Църковната церемония е насрочена за 14:00 ч българско време. Сватбата на Даяна, наречена по-късно от премиера Тони Блеър \"принцесата на народа\", и принц Чарлз на 9 юли 1981 г. постигна абсолютен рекорд - 750 милиона телевизионни зрители от цял свят я наблюдаваха наживо.  Над 100 000 души се очакват по сватбеното трасе към църквата \"Сейнт Джордж\", където двамата ще бъдат венчани от архиепископа на Кентърбъри. Шестотин са гостите, поканени в църквата. В своя обет Меган Маркъл няма да обещае да \"се подчинява\" на съпруга си, а принц Хари е решил да сложи сватбена халка. За първи път евангелски хор ще участва в службата, изпълнявайки вдъхновяващата версия на Amen/This Little Light of Mine на Ета Джеймс, когато младоженците напускат параклиса.     Бащата на Хари - принц Чарлз, ще заведе Меган Маркъл до олтара. Официалното извинение за отсъствието на баща й Томас е, че наскоро са му поставили стент и прекараната сърдечна операция няма да му позволи да участва. Публична тайна е обаче, че причината са нагласените папарашки снимки, за които Томас Маркъл е поискал $100 000, на които той разглежда годежни снимки на принц Хари и дъщеря си. Всъщност майката на Меган - Дория Рагланд, която е отдавна разведена с баща й, ще е единственият член на семейството й, който ще присъства на сватбата. Дория, която е социален работник, се срещна преди ден за първи път с кралицата Елизабет II. Меган ще има 10 шафери и шаферки - всички под 8 години, сред които правнучетата на кралицата принц Джордж и принцеса Шарлът. Доайен на тържеството е 96-годишният дядо на Хари - принц Филип, който претърпя операция, но ще присъства. Кум е брат му - принц Уилям, (Хари също беше кум на брат си).  На сватбата не са канени високпоставени политици - за разлика от предишни пъти британският премиер Тереза Мей и лидерът на опозицията Джеръми Корбин няма да присъстват, нито пък бившият американски президент Барак Обама или настоящият Доналд Тръмп, посрещал покойната принцеса Даяна. Както отбеляза BBC, повечето хора са известни и със своята отдаденост на благотворителни каузи. Сред гостите са Джорджи Амал Клуни, Дейвид и Виктория Бекъм, Серина Уйлямс. Британският композитор и певец Елтън Джон ще пее на сватбата, а за разлика от традиционните плодови торти, декорирани с айсинг, е подготвена торта с вкус на лимон и бъз.  Късно вечерта принц Чарлз дава частен прием на близки на двойката в двореца Уиндзор. На приема Меган Маркъл ще наруши отново традицията на кралските булки и ще държи реч.", "date": "2018.05.19", "title": "И Хари, Меган и приятелите им яли, пили и се веселили "}
{"url": "http://clubz.bg/68039-ave_hari_i_megan_plebeite_vi_pozdravqvat_snimki", "text": "Мало и голямо, старо и младо, двуного и четирикрако, британско, или от... общността, или пък направо задокеанско. Сякаш всичко живо се е изсипало днес пред Уиндзорския дворец, където чака кралската сватба. Нищо че крал не участва в нея, а шансовете са доста минимални. И Хари, Меган и приятелите им яли, пили и се веселили  Снимките на агенция АП, разпространени от БТА, говорят достатъчно за този толкова специален за Хари и Меган ден. Днес е ден за усмихнати лица... ... и - меко казано - дискусионни естетически решения. Специално за тези на горната снимка с огромнен процент може да се предположи, че са от родината на булката - така както са се \"барнали\". Ами когато никой не те пита дали ти \"отива\": За да си отпред, се изискват усилия. Затова цялото пространство около Уиндзор се превърна в огромна туристическа спалня. Лудостта стартира още от предната нощ. Закъде без \"ушев\"?! Само дето тук на галено му викат \"Боби\". Мерките за сигурност си ги бива. Завършваме с една снимка, която казва, че искаш ли да си красива и на ниво, възраст, раса и други подробности просто нямат значение.  ", "date": "2018.05.19", "title": "Ave, Хари и Меган, плебеите ви поздравяват! (СНИМКИ)"}
{"url": "http://clubz.bg/68043-voenen_i_civilen_izbqgaha_ot_severna_koreq_s_lodka", "text": "Севернокорейки военен, заедно с друг гражданин на страната, са избягали в Южна Корея. Служител на севернокорейската армия и цивилното лице са напуснали Северна Корея с малка лодка и са били забелязани от кораб на южнокорейския флот близо до границата между двете Кореи, съобщи агенция \"Йонхап\". Защо Корея не може да се обедини като Германия? Бегълците са открити в Жълто море на север от остров Пенийондо. Сега се намират под наблюдението на Южнокорейската брегова охрана. Полицията ще разследва случая. Това е първото бягство на офицер от Северна Корея от 2008 г. насам. Тогава 28-годишен лейтенант прекоси укрепената сухоземна граница между страните. В Сеул има политика, според която властите отдавна приемат всички бегълци от КНДР. Общо над 30 000 души са успели да избягат от затворената държава и броят им продължава да расте. Китай се опитва да си върне влиянието върху Северна Корея Междувременно Съединените щати, Южна Корея и Япония се договориха да променят планирания полет на два американски бомбардировача B-52, така че да не летят над Корейския полуостров. Решението бе взето след заплахите на Пхенян да анулира срещата на върха САЩ-КНДР заради военните учения, които Вашингтон провежда съвместно със Сеул, съобщи CNN, цитирайки източници от Пентагона. Китай се опитва да си върне влиянието върху Северна Корея", "date": "2018.05.19", "title": "Военен и цивилен избягаха от Северна Корея с лодка"}
{"url": "http://clubz.bg/68044-i_rozi_zastlaha_asfalta", "text": "Километрични задръствания се образуваха на пътя Пловдив-Карлово в района на град Баня заради протести на розопроизводители. Те са недоволни от ниските изкупни цени, които се движат от 1.80 до 2.50 лева за кг и обвиниха фирмите, които изкупуват продукцията им, в картел. Сред причините за ниските изкупни цени е и увеличената площ на насажденията плюс неизкупени количества от миналогодишната реколта и изобилието на тазгодишната. Производителите изсипаха гюлов цвят на пътя и издигнаха плакати с исканията си. През блокадата успя да премине земеделският министър Румен Порожанов, който отиде на преговори по проблема в Карлово. В Карлово вече тече срещата на протестиращите с Порожанов. ", "date": "2018.05.19", "title": "И рози застлаха асфалта"}
