{"url": "http://clubz.bg/62369-tvorcite_koito_ni_otne_2017_a", "text": "На този свят само две неща са сигурни: данъците и смъртта. И за второто няма значение кой какъв е. Все пак 2017-а като че ли беше по-милостива и ни отне по-малко на брой големи творци, както и такива в разцвета на силите си. Това разбира се, че не означава, че тези, които вече ги няма, ще ни липсват по-малко. Пък и кой може да каже кога един творец се е изчерпал? На 91 и без никога да е бил звезда в търговския смисъл, Хари Дийн Стентън демонстрира отново незабравимото присъствие в излъчения тази пролет трети сезон на „Туин Пийкс“. А легендарният пионер на рокендрола Чък Бери – на 90 и след 37-години мълчание – записа нов албум броени месеци преди да си отиде. Докато е жив, човек трябва да се надява, почитателите му – също. Но големите творци никога не умират напълно, голяма част от тях остава с нас, с живите. У нас Мигел Ферер бе най-известен с ролята си на агента от ФБР Албърт Рознефелд в култовия сериал „Туин Пийкс“ на Дейвид Линч. Участвал е в „От местопрестъплението“ и други сериали. Ферер е първи братовчед на Джордж Клуни. Умира от рак. Британският вокалист и мултинструменталист Джон Уетън е участвал в легендарни групи като „Кинг Кримсън“, „Рокси Мюзик“, UK, „Юрая Хийп“ и „Ейша“. През септември 2013 г. заедно с „Ейша“ пя на сцената на Античния театър в Пловдив. С „Кинг Кримсън“ е записал култовите албуми „Larks’ Tongues in Aspic“, „Starless and Bible Black“ и „Red“. Народният артист на Русия Георгий Тараторкин почина в деня на откриването на фестивала „Златна маска“, който той оглавяваше. Актьорът работи повече от 40 години в театъра и има над 30 роли в киното, в това число и тази на Родион Расколников в екранизацията на  „Престъпление и наказание“. Американският композитор Дейвид Акселрод бе сред първите, започнали да смесват елементи от джаза, рока и ритъмендблуса. Семпли от негови композиции са използвали рапърът Лил Уейн, групата Wu-Tang Clan и трип-хоп-музикантът DJ Shadow. Цветан Тодоров е известен преди всичко като литературен критик и теоретик. Неговите философски рефлексии за самоопределянето са от голямо значение за антропологията и социологията. В една от тях Тодоров се занимава именно с проблема на множествената си идентичност – българин, французин, преподавател в САЩ.     Той бе един от най-великите певци в джаза и остави 16 студийни, множество концертни, както и няколко сборни албума. Ал Жаро е единственият музикант, получил „Грами“ в три различни категории – джаз, поп и аренби. С магическия си вокален стил радваше и запленяваше публиката по цял свят, включително и у нас. Кунелис бе един от създателите на „арте повера“   – художествено течение, възникнало в Италия през 60-те години на ХХ век. В творбите си използва въглища, дървета, пръст, камъни, рамки за легла, въжета и закачалки за дрехи.   Актьор, играл в над 70 филма, най-известни от които са „Жесток романс“, „Сибирският бръснар“, „Агония“… В един от последните си филми „Виктор“  играе заедно с Жерар Депардийо и Елизабет Хърли. Писател, сценарист и драматург, Георги Данаилов е автор на близо 30 прозаични книги ( ) и над 25 пиеси и сценарии. Още първите му книги печелят широка популярност: „Деца играят вън“ ( ), „При никого“ ( ), „Убийството на Моцарт. Размисли за възпитанието“ ( ). „Къща отвъд света“ ( ), посветена на село Ковачевица, е най-преиздаваната му книга.     С китариста, певец и композитор Чък Бери си отиде цяла една музикална епоха – той бе сред първите, включени в Залата на славата на рокендрола – и на пето място в класацията за най-великите изпълнители на всички времена на списание „Ролинг Стоун“. Половин година преди смъртта си анонсира излизането на първия си албум с нови записи за последните 38 години. Дискът, наречен просто CHUCK   излезе три месеца след смъртта му.   Легендарният съветски и руски поет, неотменна част от чиято биография бе, че   събираше цели стадиони с поклонници с изпълненията си през 60-те, почина в САЩ, където живееше от 1991-а, но желанието му бе да бъде погребан в Русия. Евтушенко пишеше не само стихове, но и проза, публицистика, мемоари, сценарии, снимал се е и в киното. Илия Раев е актьор с роли в десетки филмови и телевизионни продукции: „Записки по българските въстания“  , „Всичко е любов“  , „Опасен чар“  , „Борис Първи“  , „Маргарит и Маргарита“  , „Огледалото на дявола“  , „Седем часа разлика“   и др. Дълги години работеше в Театър „София“, а от 2008 г. ръководеше шуменските театрали. Лидерът на рокгрупата „Саундгардън“ се раздели доброволно с живота в хотелска стая в Мичиган, без никой от обкръжението му да е очаквал това. „Саундгардън“ бяха в „голямата четворка“ на сиатълския гръндж, наред с „Нирвана“, „Алис Ин Чейнс“ и „Пърл Джем“. През май 2016 г. Крис Корнел изнесе незабравим соло концерт в Пловдив. Роджър Мур стана известен, благодарение на ролята на Джеймс Бонд, в която влиза в седем филма за агент 007. След излизането си от поредицата става посланик на добра воля към УНИЦЕФ. През 2003 г. получи титлата рицар за благотворителната си дейност. Почина от рак. Литераторът Йордан Василев бе първият главен редактор на вестник „Демокрация“ и едно от лицата, заради които вярвахме в промяната след 1989-а.   Алексей Баталов се е снимал в емблематични за съветското кино филми като „Летят жерави“, „Москва не вярва на сълзи“, „Девет дни от дена година“. Режисирал е „Шинел“, „Тримата шишковци“, и „Играчът“. Между критиците талантът на Глазунов определено предизвиква спорове, но за руснаците той е „най-великият художник на ХХ век“. Получил е всички възможни руски награди, а галерията на негово име се намира в центъра на Москва, редом с Пушкинския музей.   Ландау спечели наградата си \"Оскар\" през 1995-а за най-добър поддържащ актьор за ролята си във филма на Тим Бъртън „Ед Уд“. Известен и с участието си в тв сериала „Невъзможна мисия“  , за което печели „Златен глобус“. Снимал се е в над 40 филма, сред които и класики като „Север, Северозапад“. Със заснетия през 1968-а „Нощта на живите мъртви“ Джордж А. Ромеро не просто обогати езика на киното с нова дума или фразеологизъм,  той създаде цял нов жанр. От Ромеро произлизат всички филми и сериали за зомбита през последния половин век. Негови находки, изобретения, нови похвати станаха достояние на киното в цял свят.     Фронтменът на една от най-популярните световни групи „Линкин Парк“ Честър Бенингтън бе открит мъртъв в дома си в Лос Анджелис. Следователи потвърдиха, че е извършил самоубийство. Два месеца по-рано той бе изразил в силно емоционално писмо тъгата си от смъртта на своя приятел Крис Корнел. „Линкин Парк“ изгряха в първите години на ХХI век, когато алтернативната музика стана мейнстрийм. Те доведоха ню метъла почти до поп музиката. От песента им Numb човек нямаше къде да се скрие. Актриса с над 250 роли в театъра, киното, телевизионния театър и радиотеатъра, тя е и дългогодишен председател на Съюза на артистите в България. Стотици са участията ѝ в концерти, рецитали, срещи със зрители от цялата страна.   Шепард се е снимал в няколко десетки филма, сред които „Франсис“, „Париж, Тексас“, „Стоманени магнолии“„Парола Риба меч“, „Блек Хоук“, „Убийството на Джеси Джеймс от мерзавеца Робърт Форд“. През 1984 г. бе номиниран за „Оскар“. По негови сценарии са снимани „Париж, Тексас“, „Защо се влюбват глупаците“, „Забриски пойнт“, а през 1979 г. получава „Пулицър“ за драмата „Погребаното дете“. На сметката си има почти 140 филма. Започва да се снима през 1948 г. – играла е в „Жюл и Жим“ на Франсоа Трюфо, „Нощта“ на Микеланджело Антониони, „Любовници“ на Луи Мал, „Дневникът на една камериерка“ на Луис Бунюел. Критиците я наричаха „идеал за интелектуална женственост“. Модният ас Пиер Карден я определя като „Великата жена на френското кино“. Той остава в историята на родната попмузика като автор на един от химните на демокрацията „Развод ми дай“ и като дългогодишен сценичен партньор на Лили Иванова, създал някои от популярните ѝ хитове. Седемдесетте му години в шоубизнеса са събрали всички градации на славата – от народна до анекдотична, десетки филми, албуми и скандали – а също и една натурална революция не само в комедийния жанр, но и в кинорежисурата. Люис е един от първите, които се сещат да използват плейбек – едновременно с кинокамерата се снима и на видео, за да може заснетият дубъл да се види веднага на монитора. Един от големите майстори на хоръра, с неизмерим принос в развитието на жанра и с много все още неодооценени заслуги. Още във втория си филм Хупър създава едно от каноничните въплъщения на абсолютното зло на екрана — канибал с моторен трион с прякор Leаther face  . Истински революционна в „Тексаско клане“ беше именно режисурата на Хупър — почти документална, фиксираща не само ужаса, но и абсурда и в същото време предаваща на екрана екзистенциалния страх, напомнящ за неизбежността на смъртта.   Стантън започва актьорската си кариера през 50-те, прави роли при Дейвид Линч, Франсис Форд Копола, Сам Пекинпа. Снимал се е в около 60 филма. Най-известният от тях, в който той играе главната роля, е „Париж, щата Тексас“, получил „Златна палма“ в Кан. Играл е и в „Пришълецът“  , „Живот назаем“  Актьорът умира малко след излизането на третия сезон на „Туин Пийкс“, където е в ролята на Карл Род. Хефнър е създателят на едно от най-важнтитге мъжки списания на съвременността, чийто първи брой излиза през 1953 г. Той е човекът, успял да съчетае еротиката и красотата на женското тяло с качествена литература и колонки по важни теми. По различно време на корицата на списанието са се появявали Синди Крауфорд и Памела Андерсън, а първият брой със снимка на голата Мерилин Монро. Част от състоянието си предприемачът завеща на благотворителни организации.     Том Пети и неговата група The Heartbreakers стават известни през 70-те години. През 2002-а са приети в Залата на славата на рокендрола. Музикантът постига успехи и в соловата си кариера. След 13 албума с групата, три солови и няколко хиляди концерта, сърцето му спира в дома му в Малибу, по време на кратка почивка посред поредното му турне. Джордж Йънг, брат на Малкълм и Ангус Йънг, съосновател на рокгрупата AC/DC, бе един от техните продуценти. Освен това свиреше на китара в друга известна австралийска група, The Easybeats, и пишеше текстове на песни – една от тях е хитът „Friday on My Mind“. Братята Йънг са родени в Шотландия и се преместват с родителите си в Австралия през 1963 г. Фатс Домино се смята за един от родоначалниците на рокендрола и първият изпълнител на в жанра R’n’B, който успява да завладее и бялата публика. Един от най-известните хитове в негово изпълнение е Blueberry Hill. В дискографията на Домино има около 50 албума, първият от които – „Rock and Rollin’ with Fats Domino“ – излиза през 1955 г. Фатс Домино е един от първите музиканти, чието им се появява в Залата на славата на  рокендрола.     Малкълм почина по-малко от месец след смъртта на по-големия си брат Джордж. Той беше китарист и един от основателите на австралийската група AC/DC, но през 2014 г. ги напусна завинаги по здравословни причини. На мястото му дойде племенникът му Стивън. В момента в AC/DC е останал само един член от първоначалния състав  — китаристът Ангъс Йънг. Прочутият руски баритон пееше в най-прочутите световни оперни театри: от лондонския „Ковънт Гардън“ и миланската „Ла Скала“ до Метрополитън опера в Ню Йорк и Мариинския театър в Санкт Петербург. Едно от последните му изпълнения в Русия бе на сцената на Болшой театър – и това бе първият му голям спектакъл на най-престижната руска сцена. Шест месеца по-късно той трябваше да се завърне на нея с операта на Верди „Дон Карлос“, но болестта му попречи: през 2015-а Хворостовски бе диагностициран с тумор в мозъка. Хендрикс – американски джаз певец и композитор, прочул се още през 50-те години като член на вокалното супертрио „Ламбърт, Хендрикс & Рос“, бе пионер във вокализацията на добре известни инструментални джаз пиеси, на които пишеше и оригинални текстове. Негови почитатели са „Бийтълс“, „Стоунс“, Ал Жаро и Боби Макферин. Голямата френска звезда Джони Холидей почина на 6 декември от рак на белите дробове. Той има в кариерата си 181 турнета, 18 платинени албума и е продал повече от 100 милиона записи по цял свят, което го прави един от най-продаваните артисти на всички времена. На 3 октомври 2007 г. обявява оттеглянето си от сцената с прощално турне, приключило две години по-късно. По-късно Холидей има още няколко нови участия, последвани от световно турне през 2014 Броневой получи известност с ролята на шефа на Гестапо в сериала „Седемнайсет мига от пролетта“. Неговият персонаж за първи път представи пред съветските зрители „немски фашист“ не като карикатурен злодей, а като умен и дори предизвикващ симпатии опасен противник. Негова е прочутата реплика „Щирлиц, ще ви помоля да останете“. Снимал се е и във филми като „Въоръжен и много опасен“, „Онзи същият Мюнхаузен“, „Формула на любовта, „Обетовани небеса“. В едно от последните си интервюта актьорът заяви: На   стана ясно, че е починал  , първият певец на група „Атлас”. Той е сред основателите на „Атлас\", една от най-популярните български банди през 80-те и 90-те години. Изпял е някои от най-великите песни на групата като \"Есен\", \"Песен за истината\", \"Древноримски гадател\"...", "date": "2017.12.30", "title": "Творците, които ни отне 2017-а"}
{"url": "http://clubz.bg/62358-britanski_biznesmen_interpol_da_suspendira_chlenstvoto_na_rusiq", "text": "Британският бизнесмен Бил Браудър призова Интерпол да суспендира членството на Русия, предаде Нюз.Ру. Той отправи призави си в туитър ден, след като Тверският съд в Москва го осъди задочно на 9 години трудова колония. \n\t Той публикува и съобщение от англоезичната версия на ТАСС, че Москва ще иска отново неговото задържане. Топ клиентът на Магнитски осъден на 9 г. колония в Русия Путин обвинява топ клиента на Магнитски в три убийства Русия пет пъти вкарваше името на бил Браудър в базата на Интерпол. Москва се възползва от \"вратичка\", позволяваща една държава да вкарва едностранно искане за арест на определено лице, независимо дали организацията ще се съгласи или ще откаже да изпълни искането. Бил Браудър е най-известният клиент на руския адвокат Сергей Магнитски, арестуван и починал в затвора при неизяснени и до днес обстоятелства през 2009 г. Твърди се, че той е бил изтезаван в ареста. Заради смъртта му САЩ приеха Глобалния закон \"Магнитски\". Именно Браудър е главен лобист за приемането му. Примерът на САЩ бе последван от Канада, Литва и Естония. Путин обвинява топ клиента на Магнитски в три убийства", "date": "2017.12.30", "title": "Британски бизнесмен: Интерпол да суспендира членството на Русия"}
{"url": "http://clubz.bg/62362-apple_spira_da_zabavq_starite_modeli_na_iphone", "text": "Имате стар модел на iPhone и ви се струва, че той е по-бавен? Това е умишлено, признаха наскоро от Apple. И отвориха портите на Ада. Компанията в Купертино е установила проблем, типичен за всички стари телефони - новите приложения и новите версии на операционната система могат да работят и на старите модели, но натоварват повече батерията. В рамките на 3-4 години (например ако имате iPhone 4) това може да превърне популярния смартфон в почти неизползваем.  Затова, както сами признаха малко преди Коледа, програмистите на покойния Стив Джобс са решили нещата със специален буфер в операционната система iOS. Той умишлено забавя работата на старите модели, за да може батерията да издържа по-дълго.  Apple връща 13 милиарда евро данъци на Ирландия За нещастие на Apple потребителите по света не разбраха позицията \"правим го за вас\" по този начин. Вместо това десетки потребители в САЩ и чужбина заведоха съдебни искове срещу компанията. Според тях тя е нарушила правата им с това решение. В някои държави като Франция например има много строго законодателство срещу \"планираното остаряване\" - когато една компания умишлено промени нещо в стар продукт, за да принуди потребителите да купят новата му версия. Apple могат и да твърдят, че са направили това за доброто на потребителите, но е факт и че получават облаги от това. Искове за компенсации в няколко държави за стотици милиони бяха първата стъпка. Американска потребителка от Ню Йорк пък преди дни е подала иск в размер на 1 трилион долара. Затова екипът на Тим Кук отстъпи пред критиката. Прозводителят се извини за постъпката и обеща да намали цената за замяна на батериите на по-старите модели. И да премахне софтуера, който ги забавя умишлено. Така през цялата 2018-та година извънгаранционната замяна на батерията на iPhone 6 и по-новите модели ще падне с 50 долара. Ново обновление в операционната система пък ще ви дава повече данни за състоянието на батерията.", "date": "2017.12.30", "title": "Apple спира да забавя старите модели на iPhone"}
{"url": "http://clubz.bg/62361-zashtitna_zona_za_jeni_na_novogodishno_megaparti_v_berlin", "text": "Посрещането на Нова година край Бранденбургската врата в Берлин е най-голямото в света празненство на открито. Стичат се близо един милион германци и туристи.  И тази година празненството започва в 14 ч  на 31 декември и приключва в 3 ч в първия ден от новата година. По традиция на специално построена сцена излизат известни състави и изпълнители на класика, поп и рок от цял свят. Точно в 0 часа небето се озарява от впечатляващ  фойерверк. Мотото тази година е Welcome 2018. Два километра от булевард “17 юни” - от западната страна на Бранденбургската врата до Статуята на победата, се превръщат в зона за сигурност, заградена с метални решетки. Охраната и пропускателният режим са като на международно летище. Секснасилник към полицаи в Кьолн: Меркел ме покани, дръжте се любезно! Достъпът се осъществява през 5 пункта. Абсолютно забранено е да се носят остри предмети, големи чанти и раници, алкохолни напитки и фойерверки. \n\tНикой обаче не остава нито гладен, нито жаден. Изградени са десетки павилиони, където се предлагат ястия и напитки. Може да се поръчват също бира, вино и шампанско в чаши. За първи път край Бранденбургската врата се организира специална защитна зона – Women's safety area (зона за сигурност за жени). Не, жените няма да бъдат отделяни от останалата публика и могат да празнуват редом до съпрузи, приятели и непознати. \n\tСтава дума за голяма палатка, където жени, които се чувстват застрашени от мъжко посегателство, ще могат да намерят сигурност. В палатката ще са няколко специалисти по кризисни ситуации от Червения кръст. \n\tЯвно травмата от новогодишната нощ на 2015 срещу 2016 г. още не е забравена. Тогава стотици жени бяха нападнати, опипвани и ограбени предимно от алкохолизирани мигранти на площада пред катедралата в Кьолн. Подобни посегателства имаше и в други големи градове, като Хамбург и Дюселдорф. Как се посреща тазгодишната идея за палатката за сигурност на жени в Берлин?", "date": "2017.12.30", "title": "Защитна зона за жени на новогодишно мегапарти в Берлин"}
{"url": "http://clubz.bg/62356-olimpijskite_igri_ne_sa_pechelivsh_biznes", "text": "Олимпийските игри почти винаги са лоша инвестиция за градовете домакини, които я правят, показва изследване на businessinsider.com.  Някои спортисти печелят и пазят спомени и отличия за цял живот, други просто се забавляват, трети се разочароват, а има и такива, които са водени от олимпийския принцип за участието. Игрите са шоу за зрителите, а Международният олимпийски комитет винаги е на печалба - като онази стара приказка за казиното, което никога не губи. Същото не може обаче да се каже за градовете и страните, приемащи най-големия спортен форум. Чували сме дотегнали клишета, които залягат в кандидатурите на участниците. Че спортните съоръжения ще се използват десетилетия напред, че игрите ще помогнат на много подрастващи да се запалят и да почнат да тренират, че домакините ще спечелят много от туристи и така ще избият парите... Почти нищо от това не е вярно. Вижте някои числа. Най-добрият пример е Рио де Жанейро, където през 2016 г. бяха последните летни игри. Две години по-рано бразилските данъкоплатци бяха сериоизно \"обрулени\" заради световното по футбол, а олимпиадата направо ги довърши. Планираше се Рио да похарчи 3 милиарда долара за изграждане на арени, хотели, инфраструктура и услуги. Накрая сметката излезе 13 милиарда. Ето нещо, което се случва не само в България - разходите винаги се оказват много по-високи от планираното. А част от средствата за игрите в града на \"кариоките\" дойдоха от драстично намаляване на парите за здравеопазване и за полицията. И това в Рио, който и без това е затънал в болести, беднотия и престъпност. 5 месеца след олимпиадата \"Маракана\" е в разруха и мирише на мухъл (СНИМКИ) Месеци по-късно спортните съоръжения опустяха, това се отнася и за митичния ст. \"Маракана\", който бе реконструиран за световното и олимпиадата, но сега изглежда така, сякаш малко повече от година по-рано там не е имало голямо събитие. Развалина. На същия хал са и почти всички останали арени. Тук е мястото да се развенчае един мит. Че даден град домакин печели от туристи. Това просто не е вярно. Не забравяйте, че олимпийските игри не са световно по футбол, на което се стичат десетки хиляди запалянковци. И харчат много по хотели, заведения, музеи и т.н. Майкъл Фелпс имаше много фенове, но чак тълпи не са се вдигали от Америка или друго кътче на света, за да го подкрепят на живо. Нито пък ямайци за Юсейн Болт или австрийци за скиора Марсел Киршер. В кандидатурата на Русия за предишната зимна олимпиада - в Сочи през 2014 г., се посочваше сумата от $12 милиарда като разходи. Накрая всичко излезе 50 млрд. А приходите бяха $53 млн. Твърди се, че Китай е изключение с летните игри през 2008 г. в Пекин. Страната е вложила $40 млрд. Накрая излязла на плюс със 146 млн. Но и там стадионите и залите тънат в разруха. Същото не може да се каже за \"Торино 2006\" през зимата. Италианското правителство въведе лотарийна игра (с търкане на талони), за да подпомогне града. Загубата е в размер на 3,2 млн. А олимпийското градче днес се използва от бежанци. Пак е нещо. Гърция похарчи 11 милиарда в годините до 2004 г. за лятната спортна одисея на Атина. Няма официална ститистика за това колко е излязла \"на червено\", но казват, че стойностите са плашещи - за стотици милиони. Арените са пусти и неизползваеми. Северна Корея - заплаха №1 за олимпиадата. Сега и преди 30 години Сега наред е Пьончан в Южна Корея. Ще видим там какво ще излезе накрая. А Токио вече на няколко пъти оряза бюджета за 2020 г. Азиатците поне са по-практични и рационални. Северна Корея - заплаха №1 за олимпиадата. Сега и преди 30 години", "date": "2017.12.30", "title": "Олимпийските игри не са печеливш бизнес"}
{"url": "http://clubz.bg/62139-osobenosti_na_bylgarskiq_patriotizym", "text": "Българският патриот е уникално творение. Венец на венеца на създателя. Чудо на чудесата. Парадокс в самата си същност.  В България и по света живеят около 8-9 млн. души. Патриотите са обаче поне два пъти или три пъти повече. Сметката не излиза. От тези милиони все пак трябва да се извадят соросоиди, предатели, етнически подозрителни, обикновени безродници, неопределени... Това е, защото едно тяло може да събере няколко патриотични души.  Нещо като минимодела на „Обединените патриоти“,  известни още като Триглавата патриотична ламя.  Формулата гарантира неизтребима патриотичност. Българският патриот е чел малко, но знае всичко. Той е родèн историк. Знае всичко за България на три морета и за законите на хан Крум – особено в частта с рязането на ръце. Това Аспарух, това Симеон... Важното е, че едно време сме били най-умни и най-силни не само на Балканите, но и в Европа (а то едно време друго освен Европа не е имало). Историческите врагове – „Турция ке падне” и „Турция трябва да се извини”, и историческите братя, братушки по-точно, също са ясни – славяни, с близки езици и цар освободител (истинският патриот знае, че е наречен така, защото ни е освободил от турско робство, за крепостни в това уравнение няма място). Българският патриот държи на паметниците – големи и светещи, по възможност. На крепостите – пластмасови и пак светещи, по възможност. Опива се от величието на отминалите времена дори и да не различава Борис Първи от Калоян. Българинът докрай е трескав защитник на кирилицата. Посегателствата срещу азбуката, „която сме дали на света“, са почти толкова скверни, колкото и срещу киселото мляко. Шопската салата и компютърът са на следващо място. Да се протягат мръсни ръце към кирилицата е нещо, което кара всяка кротка родолюбива душа да се хване за кобура. Всеки знае, че азбуката е измислена от Кирил и Методий, подробностите за техния произход, ученици и какво е глаголица, какво е кирилица и как точно се е стигнало до сегашната ни писменост са маловажни. Истинският патриот е готов и в огъня да влезе, за да брани писмото си (дори и да възроптае срещу големия брат руския президент Путин), но не и да го ползва по предназначение. За какво е измислена шльокавицата – ако не за яростни словесни битки във фейсбук в защита на кирилицата, разбира се. И на „История славянобългарска“, когато някой посегне да я мести из училищната програма, и на „Аз съм българче“ (нищо че патриотът е чел само заглавието на труда на Паисий, а от христоматийното стихотворение знае най-много първия куплет). Патриотът няма нужда да пише правилно, да знае елементарните закони на граматиката, а пълният член е забавление за Ентелектуалци и хора с претенциЙ (по новия български правопис). Истинският патриот няма нужда да чете книги, защото той черпи познание от университета на живота (а и бавно чете). Той обича образованието, не в смисъл на реални знания, а сведено до диплома за виЗше. Познанието като ценност е скучно и безсмислено. И само усложнява света. А за патриота картината е проста – ясно е кой е лошият, кой е добрият, кого „да люби и кого да мрази силно“. „Българинът докрай“ има голям респект към законите. Трябва да има ред и законите да се спазват. Здрава ръка, силен човек, малко нещо диктатура, военен режим – само те ще ни оправят. Всички политици са корумпирани и трябва да са в затвора, а смъртното наказание немедлено да се възстанови, убеден е той. Законите са безкрайно важни за истинския патриот. Логиката е проста – законите са създадени, за да ги спазват другите. Цялото съществуване на подобни изградени от принципи персони следва ясна философия – правилата трябва да се нарушават, на дребно, по андрешковски, но неуморно – дори и само да е пререждане на опашката или минаване на червено. Патриотът обаче много се дразни, когато Другите действат като него. Особено ако това са онези, които той НЕ одобрява. Дразни се от корумпираните и крадливи политици само когато той не ги корумпира или него не го корумпират. „Законите са за всички“, казва той при поредния репортаж как роми не си плащат водата/тока/друг консуматив. Обича да се възмущава от нечистоплътността и мръсотията в циганските гета, докато небрежно си хвърля опаковката от вафла на земята или още по-небрежно си мята боклука от седмия етаж. „Държавата е длъжна...“, казва по същия начин, по който го твърдят недолюбваните от него малцинства.  Патриотът докрай е страшно загрижен, че нацията изчезва, претопява се, винаги е готов да цитира неособено приятните световни статистики кога ще се роди последният българин. Той има дълга тирада за това как ни превземат турци и роми, а ако малко се отпуснем и не сме така бдителни, и бежанци джихадисти.  Същевременно обаче истинският патриот няма повече от две деца, защото държавата не му е създала условия да ги отглежда. Той има строги патриархални разбирания – бедствие е дъщеря му/синът му да са хомосексуални (само по-ужасно е да се оженят/омъжат за ром и малко по-малко ужасно за турчин), но и много либерален – абортите (мн. число) не са проблем, изневерите – също (данни на центъра Реw, а наскоро и изследване на ценностните нагласи на агенция „Тренд“ стигна до същите изводи). По подобен амбивалентен начин подхожда и към православността си – тя е изцяло отдадена на празничната религиозност, но трябва константно да се брани и е застрашена. Българинът, син на юнашко племе, хем обича Европата и ѝ се възхищава, хем я подозира във всички грехове и постоянна злонамереност (и желание да го прецака). Според скорошно сравнително изследване на Евробарометър над половината от българите са положително настроени към ЕС. Европейският съюз е важен за българския патриот, но най-вече като източник на финансиране. Когато България трябва да покаже европейска солидарност, това за него е „изнудване“.  Освен това Европа, т.е. Западът винаги иска да го мине – пробутва му храни с по-ниско качество и по-високи цени, отнася се с него като човек второ качество, не познава славното и величаво минало на майка България, приема го за гастарбайтер и т. н. Те са много и разнообразни, но доста предвидими. Опасностите, които грозят българщината, дебнат отвсякъде. Нито оградата по границата, нито уверенията на премиера Борисов – стабилно съоръжение за милиони – го успокояват и той продължава да е уверен, че пълчища мюсюлмани искат да нахлуят и да превземат най-скъпото му и да посегнат на неособено силната му, но православна вяра. Не помагат и твърденията, че голямата вълна от мигранти/бежанци е отминала. (Снимка на Елена Йончева на стълба да оградата също не действа успокояващо.) Българският родолюбец е убеден, че пълзящата заплаха на ислямизацията диша в лицето му. Затова трябва да се вземат спешни мерки. И прогонва – решително, смело и безкомпромисно – всеки враг. Било то деца, които искат да учат в селското училище, било то семейство сирийски бежанци. Всички те са скрити ислямисти и допуснеш ли един, не усещаш как скоро след това всичките ти роднини са изклани, а родното ти място завладяно, знае патриотът. Елементарната човещина – това са криворазбрани либерални глезотии. Ако на тях се поддава и католически свещеник като в историята с Белене, и той си носи последиците. Бежанците/мигрантите трябва не само да бъдат прогонвани, но въобще да не бъдат допускани да припарят до земята българска, вярва патриотът. Затова той самоотвержено се впуска с голи ръце и свински опашки да хваща нарушители. А Динко и Перата поставят началото на нова професия – ловци на глави на бежанци. Неслучайно в повечето изследвания мигрантите изтласкват като голяма заплаха ромите от първото място. Но ромите/циганите са постоянна опасност, източник на неизкоренимо зло и спяща терористична клетка, която ражда по много деца, не работи, краде ток и живее наготово на социални помощи. Мюсюлманите и ислямът са друга голяма тема – пълзящата ислямизация на Европа и на България. Затова и долу забрадките, зове истинският патриот. Много неприятни са гейовете, въобще всички, принадлежащи към ЛГБТ общността, гей браковете са извращение, гей парадите трябва да бъдат забранени. Истинският патриот има съмнения и за евреите и юдомасонската световна конспирация, макар че от грижи за по-горе изброените врагове му остава по-малко време да громи този неприятел. Нацистките поздрави са само шега (както обяснява един от най-първите патриоти на републиката Валери Симеонов – кой като студент не се е шегувал, като ходи в някой концлагер? И самият той кой знае какви майтапчийски снимки има от Бухенвалд – това по по повод нацисткия поздрав на задържалия се съвсем накратко на поста си зам.-министър Павел Тенев). Сред недолюбваните са и различните видове „продажници“ и „родоостъпници“ – соросоиди и „либерасти“,  които по подразбиране са платени агенти на зли външни сили, които се борят срещу българщината и подкопават устоите на православието и любовта към Русия. Има и подозрително отношение към НАТО, защото най-добре е България да бъде неутрална и да не дразним Големия брат, както и към САЩ – окупатор и поробител, който сее вредно културно влияние (например Хелоуин, упадъчен празник, борбата с който трябва да се води до пълна победа. „Когато американците си сложат мартеници, тогава и аз ще чествам Хелоуин” е фейсбук кампания около 1 ноември). Близки до сърцето му са Русия, Путин, православието, Паметникът на Съветската армия и Македония (макар и по доста особен начин – македонски език няма, а и това си е част от България). Има симпатии и към Орбан (и Полша на Качински), защото нервират Брюксел и си правят, каквото искат. Патриотът е голям почитател на социалните медии – най-вече на фейсбук, където често за всеки случай има по няколко профила. Там бори враговете на Отечеството неуморно на някакъв странен език, с обиди, закани и псувни. Публикува свои снимки – по татуировки, на маса, с уловен бежанец, на когото е стъпил на врата, с възлюбената си – преди или след като ѝ е упражнил патриотично домашно насилие... Говоренето е с непрекъснато разделение на „ние“ и „те“. „Те“ са всички, които трябва да бъдат прогонени, заловени, набити или поне изолирани далеч от истинските българи и децата им. Истинският патриот не оставя на случайността да бъде разпознат като такъв. Затова най-често той има извезан с мастило на гърдите си лика на Левски (по-рядко на Ботев), или на бицепса си, или по други неназоваеми части на тялото си. Левски е особено потърпевш – той е размятан и като образ, и като слово (чрез произволни цитати, които му се приписват). В краен случай и тениска върши работа. Важното е да се снимаш в различни пози и да качиш снимките в социалните мрежи. Радетелят на българщината е силно привързан към националния флаг – бяло, зелено, червено в опърпан вариант се вее от балкона. Много по-шик е обаче да закачиш малко знаменце на антената на колата или на страничното огледало. Така, изпълнен с национална гордост, можеш със самочувствие да минеш на червено или да паркираш със замах на място за инвалиди. Патриотът особено се екзалтира, когато попадне в чужбина и е убеден, че по всякакъв начин трябва да се обозначи и да се увековечи (най-добре на някоя антика и културна ценност на поне хиляда години). Възбуденото му състояние намира израз и в писмовна форма – по възможност нецензурна и едносрична, а в по-благовидния вариант нещо като „П. беше тук”. (Наскоро главният редактор на Vagabond Антони Георгиев разказа какво било изумлението му, когато открил характерния трибуквен надпис в пустинята Атакама, където рядко стъпват хора, на едни „скромни” 12 хил. км от славната българска земя). Вече е напълно сигурно – ако в гардероба си не държиш поне една носия, в която да се появяваш по най-неочаквани случаи, ти не си никакъв родолюбец, а вероятно направо си и предател. Това е като нов тест за принадлежност – сдобиването и носенето на национална „униформа”. След като националите по футбол решиха да направят патриотична сесия по носии, вече нищо не е същото. (Едно нещо остава всъщност без промяна – систематичността, с която губят мачове). Преди тях обаче Цветан Цветанов сложи калпака и потурите в Жеравна, а наскоро Валери Симеонов се появи на фамозната сватба на коалиционния си партньор Волен Сидеров по елече. Всъщност в едни по-далечни времена днешната г-жа Сидерова в компанията на Калина Крумова срещаше чуждестранни високопоставени гости в носия и с погача. (Това между заетостта ѝ в подпомагането на днешния шеф на парламентарната група на съуправляващите „Обединени патриоти“ при атаката над джамията в София и други запомнящи се дела.) Дали след предложенията за патриотично възпитание в училищата и въвеждането на задължителната казарма няма да има и следващо – за превръщането на народната носия в задължителна униформа. За тези, които са пропуснали да се снабдят – в „Лидл“ вече има тениски с народни мотиви, клин панталон също, на народни цени от 11-12 лв. А новата родолюбива придобивка може да сложите в найлонова торба с националното знаме от „Кауфланд“ точно до киселото мляко. А после да отпивате доволно от обвитата с шевици бутилка на кока-кола. Някога патриотизмът беше кауза, сега е тренд. И всичко, свързано с него, може да бъде и добър бизнес – патриотичен. Което чуждите вериги находчиво използват. И не само те. Последният патриотичен хит са масовите кръщенета. Защо не. Само скептиците и родоостъпниците могат да откриват неприятна прилика със сватбите на Муун. Патриотично е, а слоганът на инициативата, в която бяха кръстени из цялата страна 1000 бебета, е „Направи го за България“. С благословията и активното участие на Българската православна църква и патриарх Неофит. Следващата стъпка в „Направи го за България“, организирано от шоумена Андрей и компания – може би ще са колективни, масови зачевания – защото раждаемостта трябва да се стимулира и да се борим с всички средства с отрицателния демографски прираст. Понятието „патриотизъм“ е подложено на унищожение, то се превръща в игра на мускули, бутафория, синоним на агресия и сеене на разделение. Псевдопатриотизмът настъпва по всички фронтове. Маскиран под различни форми. Но тонът е ясно зададен. Политически. „Обединените патриоти“, коалиция, състояща се от три партии с богата история на реч на омраза, разединение и насаждане на ретроградност в обществените отношения, е част от управлението на страната. При това от ГЕРБ често ги хвалят като добър и предсказуем партньор. Те могат да нападат джамии, полицаи, висши училища, да налитат на бой в самолети, да атакуват възрастни жени по границата, да твърдят, че няма проблем от шегички с холокоста, да сеят идеологическа и физическа агресия, да заплашват журналисти и медии, да злоупотребяват с власт, да са проводник на чужди имперски интереси и да утвърждават модела #Кой... След като са предсказуем партньор. Да, и малка добра новина. Наскоро вицепремиерът Валери Симеонов беше осъден за реч на омразата заради думите си от декември 2014 година от трибуната на НС, че „ромите са се превърнали в „нагли, самонадеяни и озверели човекоподобни, изискващи право на заплати, без да полагат труд, изискващи помощи по болест, без да са болни, детски за деца, които играят с прасетата на улицата, и майчински помощи за жени с инстинкти на улични кучки“. Но това не е симптоматично. Откъм Волен Сидеров няма подобно известие обаче. Напротив, той вече е уважаван председател на парламентарна група на съуправляваща коалиция и улегнал баща. Вярно, Борисов го осъди за клевета, но после и си плати разноските по делото. А  наскоро и отиде на крака на сватбата на Сидеров. За да го реабилитира напълно. Примерът е зададен. И изписването от доморасли патриоти по стените на думата с Х... е най-малкият проблем.", "date": "2017.12.30", "title": "Особености на българския патриотизъм"}
{"url": "http://clubz.bg/62360-bylgariq_tymna_dupka_v_pokrajninite_na_imperiite", "text": "Бг-екзитът вече се е случил. Преди около десетина години българите започнаха да се отказват от стремежа да следват и достигнат по-напредналите народи. Най тарикатите от тях решиха, че е по-добре да го направят индивидуално, премествайки се физически. Останалите се вкопчиха в ненадминатата Оникалност и Ентелегентност на българския народ, полегнаха в сладкия бутафорен спомен за славното Минало, гарниран с уюта на соц- носталгията. Отказът от полагането на усилия закономерно дойде с добрия бат'Коледа за ежедневна употреба, който щедро раздава всичко необходимо. Комарницки: България е сива зона, дебнат всякакви опасности А Западът ставаше все по-лош, загниващ и пропаднал, досущ като в доброто старо време на „Работническо дело”. Така България се превърна в остров на агресивната алчна посредственост и простащина, тъмна дупка в покрайнините на Империите. Тук не важат универсалните правила, ценности и добродетели. Ако решиш да живееш почтено, се превръщаш в аутсайдер, обект на насмешки и подигравки. Стана престижно и гаранция за успех да си невъзпитан, невеж, неук, дори неграмотен.  До къде, мислите, ще ви доведе всичко това?  ", "date": "2017.12.30", "title": "България: тъмна дупка в покрайнините на Империите"}
{"url": "http://clubz.bg/62365-fsb_zalovi_atentatora_ot_sankt_peterburg", "text": "Руската Федерална служба за сигурност (ФСБ) съобщи, че е задържала днес ипълнителя и организатора на взрива в търговския комплекс \"Перекрьосток\" в Санкт Петербург. Експлозията стана на 27 декември. Тогава бяха ранени 18 души. Взрив в Санкт Петербург. Засега версията не е тероризъм Путин: Взривът в Санкт Петербург е терористичен акт Путин обяви инцидента за терористичен акт. Вчера \"Ислямска държава\" съобщи, че поема отговорност за атентата. Досега обаче тя не е предоставила доказателства за причастността си. Засега не се съобщават подробности за задържания. Знае се само, че в момента той е разпитван от властите. Според петербургския сайт \"Фонтанка\" става дума за жител на Красноселския район на града на река Нева. Източник на Интерфакс допълва, че заловеният е 35-годишен руски гражданин на име Дмитрий Лукяненко, който изповядва националистически възгледи. По-късно \"Фонтанка\" допълни, че той бил съден в миналото за търговия с наркотици и бил регистриран при психиатър. Мъжът бил заснет от охранителните камери да оставя сак със самоделна бомба в него в камера за ръчен багаж. Две минути по-късно той напуснал комплекса и изчезнал в тълпата. Следственият комитет заведе дело за опит за убийство на две или повече лица. Путин: Взривът в Санкт Петербург е терористичен акт", "date": "2017.12.30", "title": "ФСБ залови атентатора от Санкт Петербург"}
{"url": "http://clubz.bg/62357-samo_18_ot_bylgarite_ochakvat_ikonomicheski_podem", "text": "18% от българите очакват очакват 2018-а да бъде година на икономически подем, а 26% - на икономически трудности.  Това показва 41-вото световно изследване „Край на годината“ на водещата асоциация „Галъп интернешънъл“, предаде БГНЕС. Нетната стойност у нас е -8, което е близо 3 пъти по-оптимистичен резултат спрямо края на 2016 г. България по-скоро е в положителната страна на скалата спрямо световните и европейските тенденции. Очаквано най-голям остава делът на тези, които не очакват промени. Той е 38%. Deja vu. България остава най-нещастната нация в Европа По-общите очаквания на българите за предстоящата 2018 г. пък са с дялове 25% оптимисти, 22% песимисти, 35% неутрални и 19% затрудняващи са да отговорят. С нетна стойност (оптимисти минус песимисти) от +3 България преминава в позитивната част на „класацията”, но и далеч от крайности в положителна или негативна посока. По отношение на личното щастие през отминаващата година, страната ни отново е на последните места и в света. Тя показва стойности, близки до тези на страните от Европа, с 45% определящи се като щастливи, 10% като нещастни, 46% оставащи в средата, а останалите се затрудняват да отговорят. Така нетната стойност (дялове на щастливите минус дялове на нещастните) за България е +35, което е с два пункта по-високо спрямо края на 2016 г. Общата тенденция за България е за нарастване на дела на позитивно отговарящите в сравнение с края на 2016 г. България е в съзвучие с държавите от Източна Европа и е в „златната среда“ сред държавите от Балканите, като на техния фон даже може да се приеме, като страна, споделяща повече оптимизъм. Българите харесват повече Макрон от Путин. Кой обаче е №1? От тазгодишното изследване на \"Галъп интернешънъл\" става ясно, че икономическият песимизъм по света най-накрая е победил, а оптимизмът намалява в последните години. 28 на сто от населението е оптимистично настроено за икономическото развитие през 2018 г., но икономическият песимизъм е 30 на сто, т.е. с 2 пункта по-висок от оптимизма. Нетният оптимизъм, т.е. дяловете на тези, които казват, че следващата година ще е икономически по-добра минус дяловете на тези, които казват, че следващата година ще е икономически по-лоша, е -2 и показва тенденция на понижаване в няколко поредни издания на изследването: от +23 в края на 2015 г. и +20 в края на 2016 до -2 в края на тази година. За втора поредна година европейските граждани сериозно се притесняват за просперитета си през следващата година (-16 нетен резултат). Предизвикателствата пред бъдещето на ЕС и на Европа като цяло продължиха през 2017 г. и създадоха несигурност, въпреки възникналите признаци на възстановяване в Европа. За първи път икономическият песимизъм в ЕС достига до нивата на песимизъм в Русия. И на двете места нетната стойност е – 16. Мнозинството от руснаците (49% - най-високият в проучвания свят дял) очакват 2018 да бъде като 2017 г. в страната им. Американското обществено мнение пък е дълбоко разделено в икономическите си очаквания за следващата година. Най-големи песимисти пък са в Италия (нетна стойност -50), Гърция (нетна стойност -42). Турция е много близо до тях - с нетна стойност -40). Нигерия (+59), следвана от Виетнам (+55 нетна стойност), са от другата страна. Тези две страни са най-оптимистично настроени за следващата година. Ясни мнозинства в Индия и Източна Азия очакват дори по-успешна година от сегашната, базирана на впечатляващото представяне на тези региони през 2017 г., докато Западна Азия е доста притеснена. 39% от изследваното население по света смята, че 2018 г. ще бъде като цяло по-добра от 2017 г., което е с 13 пункта по-ниско в сравнение с предишната година. 23% очакват по-лоша година. 32% смятат, че 2018 ще бъде същата като 2017 г., а други 6% не знаят. Нетният резултат е +16 (39% минус 23%). Той е повече от два пъти по-нисък в сравнение с +37 миналата година. Въпреки че цялостните положителни очаквания за поредна година са повече от отрицателните, броят на оптимистите явно намалява в целия свят. Намаляването показва масовата загриженост и притеснения, докато светът се превръща в по-тревожно и по-малко предвидимо място през последната година. В сравнение с руснаците много повече американски граждани са оптимисти, но пък в САЩ има и повече песимисти, отколкото в Русия. Като цяло и по този показател Русия в по-голяма степен очаква идващата година да не е нито по-добра, нито по-лоша, а същата, докато американското общество показва повече поляризация на мненията. Индонезия (+66 нетен резултат) води по оптимизъм тази година, а Южна Азия (+51) е най-оптимистичният регион в света. Европа е в противоположна посока с нетен резултат 0 в страните извън ЕС и само +5 в Евросъюза. Надеждата изглежда запазена за бързо развиващите се страни, отколкото за по-развитите. Ниските доходи очевидно се съчетават добре с надеждата, тъй като има перспективи за растеж. Например общият оптимизъм в Бангладеш, Индия, Виетнам и т.н. достига до около +50 нетни стойности, но Гърция е на -30, а Италия - на -41. Очевидно е, че се е случила още една лоша за Запада и добра за Изтока година. Близо две трети (59%) от света декларират, че се чувстват лично щастливи. Това е с около 10 процентни пункта по-ниско, отколкото измереното щастие в края на 2016 г. - днешният свят споделя +49 нетна стойност на щастието, сравнено с +59 миналата година. В изследваните 55 държави 8% заявяват, че не са щастливи - почти същите, като 9% в края на 2016 г. и 10% в края на 2015 г. Изминалата година беше трудна, с несигурност и тероризъм, което най-вероятно е повлияло на много човешки съдби. Независимо от това обаче по-голяма част от изследваните страни все пак продължават да декларират, че са щастливи, макар и по-малко. Южна Америка, изглежда, е най-щастливият континент в света (нетна оценка от +66 в този регион). Фиджи пък е най-щастливата страна (+92). Колумбия с нетна оценка от +86 е точно след Фиджи. Иран и Ирак са в дъното с +5 и +7. Нетният резултат в САЩ и Русия относно щастието е равен (+50). Българите харесват повече Макрон от Путин. Кой обаче е №1?", "date": "2017.12.30", "title": "Само 18% от българите очакват икономически подем"}
{"url": "http://clubz.bg/62363-napadatel_pleni_11_dushi_v_ukrainska_poshta_video", "text": "Мъж взе 11 души за заложници в поща в украинския град Харков, предаде Нюз.Ру. 9 пленници са възрастни, има и две деца. По-късно децата и три жени бяха освободени от нападателя и напуснаха сградата. \n\t     Засега похитителят не е предявил никакви искания. Той на няколко пъти предупредил, че е опасан с експлозив и че ще се взриви, ако полицията предприеме акция. Нападателят на няколко пъти е разговарял със силите на реда по телефоните на своите пленници. Засега никщо не се знае за самоличността му. Сградата, където са взети заложниците, обкръжена от 20 полицейски автомобили и коли на пожарната и „Бърза помощ“.", "date": "2017.12.30", "title": "Нападател плени 11 души в украинска поща (ВИДЕО)"}
{"url": "http://clubz.bg/62366-neno_dimov_shte_se_zastroqt_samo_26_ot_park_pirin", "text": "Това каза на брифинг в Банско министърът на околната среда и водите Нено Димов, цитиран от агенция Фокус. Решението за Пирин - връщане в изходната точка Стотици на протеста за Пирин. Въпреки дъжда и снега (СНИМКИ) Посещението му в зимния курорт е връзка с второто решение, прието от Министерски съвет - да провери какви са максимално бързите стъпки, които могат да бъдат направени, така че, ако има инвестиционно намерение за изграждането на втори лифт в Банско, то да се случи в максимални кратки срокове. Той обясни, че може би защото и двете се наричат план, то някои хора са останали с грешно впечатление. Конкретните инвестиционни предложения също ще подлежат на оценка за въздействието върху околната среда. Тези процедури ще включват в себе си обществено обсъждане, в което всеки може да каже какво мисли и какви са неговите становища. На 3 януари 2018 година в лайф видео в една от социалните мрежи министър Димов ще отговаря на всички, които имат въпроси, свързани с темата. Стотици на протеста за Пирин. Въпреки дъжда и снега (СНИМКИ)", "date": "2017.12.30", "title": "Нено Димов: Ще се застроят само 2,6% от парк \"Пирин\""}
{"url": "http://clubz.bg/62364-petiqt_element_%E2%80%9Cvolq%E2%80%9D_vsqka_tuka_ostavete", "text": "Докато броим предновогодишно какви ги свършиха управляващите от ГЕРБ и Обединените патриоти, чудим се опозиция ли е \"опозицията\" от ДПС, щом иска не точно да сменя властта, къде се намира БСП и може ли да има изобщо алтернатива - забравяме сякаш, че в парламента има пети елемент. “Воля” се промъкна на ръба на 4-те процента на предсрочните избори, изпреварвайки разпокъсаното дясно и акостирайки в Народното събрание с 12 депутати. Едни хора повярваха в поредния различен проект, а у бизнесмена от Варна видяха онзи, който обещава бой по традиционните партии, евтини лекарства и бензин, въобще - новият антисистемен играч. Дали? Равносметката от парламентарната дейност на \"Воля\" в първата част от мандата на 44-ия парламент ... е трудна. Не се вижда нищо за отчитане. На влизане Марешки обяви, че програмата на БСП е най-близка до тази на партията му. Едно-две искания на имунитета на лидера и няколко от депутатите му от главния прокурор Сотир Цацаров по-късно доведоха до активност на партията срещу БСП. И... до системно гласуване заедно с ГЕРБ. Изключение направи вотът за оставката на председателя на парламента Димитър Главчев - първия път, когато \"Воля\" гласува с опозицията. Не така се случи обаче, когато на властта й се наложи да отхвърля ветото на президента Румен Радев върху мораториума за плащане на нови лекарства. Уж Марешки беше \"против този мораториум от самото начало\", но в мига на гласуването именно няколко гласа от партията му позволиха ветото да не мине - без тяп ГЕРБ и Обединените патриоти нямаха нужните 121 гласа. Та, неслучайно \"Воля\", която се олицетворява с лидера си Марешки, си заслужи прозвището \"златен пръст\". В случая - според нуждите на мнозинството - тези пръсти могат да са от 1 до 12. Опозиционерът иначе Марешки отказва да подкрепя вот на недоверие, за който заговориха от левицата. Аргументи... Едва ли някой ги помни. Помни се обаче, че известно врече позицията по темата не беше съвсем ясна. Какво се е случило, за да се изясни - никой не знае... Демонстрациите в парламента от \"Воля\" са предимно на тема \"защо Иво Христов от БСП каза онази реплика за дебилите\". Е, когато Вежди Рашидов обяви как останалите в България хора \"за чеп за зеле не стават\", от \"Воля\" пропуснаха да се възмутят гръмогласно. И с маски против грип не ходеха в парламента - щото на социалиста лошото говорене можело да е заразно. Останалото - явно не. В началото на мандата от \"Воля\" внесоха едни промени в Закона за политическите партии. Нали бяха обещали предизборно - нещо там срещу партийните субсидии и прочие революции. Каква е съдбата на този законопроект? Бе оттеглен от вносителите... За малко по идея на \"Воля\" и с любезното съдействие на ГЕРБ с текст в бюджета за догодина да мине орязване от 11 на 1 лв. на субсидиите за партии, които са извън парламента, но са взели над 1% на последните избори. За малко да мине, но ГЕРБ решиха, че не им е толкова важно.  \"Воля\" - ако случайно се прояви някакво политическо действие, то е по тема търговията с горива у нас. На този терен Марешки и Валентин Златев, например, се замерят с реплики. Какво произтича от това ли - нищо, освен едно заседание в парламента на една комисия, на която дойде Цацаров и през половината време се говореше за разследвания срещу бизнесмена-депутат. Без да се спомене името му.  След изборите социолозите твърдяха, че за Веселин Марешки и формацията му са гласували сравнително млади, досега не дотам активни по избори хора, малка част от избирателите на стария Реформатоски блок..., както и потребители на стоките на бизнесмена-политик - лекарства в едноименните му аптеки и гориво в новите му бензиностанции. Ясно е, че формацията обра най-вече популистки вот. И не е уникално явление - помним, че в парламента през 2009 г. по подобен начин влезе и РЗС на Яне Янев. Между другото, той първи въведе термина \"грандкорупция\", с която щеше да се бори... Скоро след това някак естествено партията му стана част от подкрепящия властта антураж. Когато на властта й е удобно. Подобни политически експерименти имаше и с партията на Николай Бареков - и тя щеше да е срещу стакуквото. Само че се разпадна по-бързо, отколкото се създаде. И... подкрепяше управляващите.  Въобще историята изглежда се повтаря. Да речем, че \"Воля\" са политически новобранци. 2018-а предстои. Да видим дали в края й ще има какво да отчетем за свършено.  Или ситуацията ще е \"Воля\" всяка тука оставете\". ", "date": "2017.12.30", "title": "Петият елемент. “Воля” всяка тука оставете"}
{"url": "http://clubz.bg/62350-napred_chovechestvo", "text": "„Напред, човечество!“, един от знаменитите разкази на Любен Дилов, е дал заглавието на четвъртия том от събраните му съчинения  . След „Пропуснатият шанс“, „За мъртвите или добро, или смешно“ и „Тежестта на скафандъра. Да избереш себе си“, новият сборник обединява хумористичната и сатиричната фантастика на автора. Книгата излиза за 90-годишнината на писателя, роден на 22 декември 1927 г. Първата публикация на „Напред, човечество!“ е в списание „Космос“ през 1970 г., а по-късно, през 1971-а, излиза и в сборника „Моят странен приятел – астрономът“. Според сина му, Любен Дилов-син, разказът най-вероятно е писан през 1969 г. Впоследствие творбата е публикувана на над 25 езика, в повече от 30 страни, и се нарежда сред най-превежданите в чужбина български текстове. Разказът „Новогодишна трагедия“ може да се приеме като предвестник на днешните джендър трагикомедии с „третия“ и други полове, предвидил явлението 30 години по-рано. „Осъзнаването на роботите“ пък излиза в годината, когато за пръв път се поставя открито въпроса дали андроид може да получи качеството „личност“, а „За Иван, който искаше да излезе“ е ярък представител на типичните диловски метафори за идиотщината на „дисциплинираните“ общества. Сега, когато летим вече в първия си боен полет, от който аз не зная дали ще се завърнем, макар задачата ни да не е да влизаме в схватка с врага, а да разузнаем местоположението му и неговите бойни средства, аз бих могъл само да напомня предисторията на конфликта. Истинската летопис на тая война ще я пишат други. Ако, разбира се, тя се състои или ако след нея остане изобщо някой, който да е способен да пише. Впрочем историята показва, че действителните причини за войните обикновено са били скривани зад някакви незначителни поводи, докато в случая поводът съвсем не може да бъде наречен дребен. И това е основната отлика на нашия свещен и справедлив поход от всички предишни войни на Земята. Началото бе сложено в малкия градец Нима, където се намира психиатричната клиника на известния професор Зимеринг. Как точно е станало, и досега е загадка, но така или иначе, когато нощта се оттеглила от това полукълбо, всички болнични помещения в клиниката се оказали празни. Не бил останал нито един пациент, дори от приспаните с успокоителни инжекции. Паниката сред дежурния персонал трябва да е била неописуема. Тогавашните репортажи във вестниците дават известна представа за нея. Не по-малка е била паниката и в Нима – двеста и петдесет избягали луди за едно такова градче е ужасяваща цифра. За щастие, повечето от жителите му се познавали ако не по име, то по физиономия, така че подозрителното взиране един-другиму в лицата, за да се познае преоблеченият луд, не е траело дълго. Но полицията не успяла да открие нито един от тях, а и полицейските кучета преследвали следите им само до средата на голямата поляна в болничния парк, където горките животни почнали да се въртят като обезумели и да вият от злобно безсилие. На десетия ден дежурният в злокобната нощ лекар се самоуби, а директорът проф. Зимеринг, най-големият жив представител на виенската психиатрична школа, полудя и бе настанен в клиниката на проф. Отара, неговия заклет научен противник. Седмица по-късно обаче клиниката на проф. Отара също осъмна изпразнена. Изчезнаха безследно още душевно болни, повечето от тях, както се говореше, опасно луди. Между тях и старият проф. Зимеринг. Отара направи изявление на пресконференция, че зад цялата тая история според него стоял Зимеринг, в чието душевно здраве той винаги се бил съмнявал. Зимеринг, след като организирал бягството на своите пациенти, се промъкнал в клиниката му, за да отвлече и неговите болни. От въпроса на журналистите обаче как той, опитният специалист, не е могъл да познае, че Зимеринг симулира, Отара се измъкна твърде ловко. Една диагноза в такива случаи не можела да бъде поставена за няколко дена, а освен това имало видове шизофрения, при които болният развивал необикновена съобразителност и бил способен да осъществи своя налудничав замисъл с конгениални логика и хладнокръвие. Три дни след неговите изявления изчезнаха пациентите на още пет психиатрични болници, и то в съвсем противоположни краища на страната. Обществото нададе вик: Най-близкото до ума обяснение бе, че тя самата е замесена в тази мистериозна афера, и директорът ѝ подаде оставка. Но това с нищо не повлия на хода на нещата. Опозицията отначало беше предпазлива; тя само питаше в своя орган: И поиска оставката на правителството. Никое правителство, разбира се, не е лудо да си подава оставката заради искането на опозицията, но когато и осемнайсетата психиатрична клиника се събуди празна, въпреки че бе оградена от десетина души въоръжени до зъби агенти, неговото положение стана неудържимо. А старият президент се появи на телевизионния екран. Имаше много уморен, бих казал, съкрушен вид. После той призова гражданите да запазят спокойствие, да имат доверие в него и хвърли вината най-напред на вражеския лагер, който сигурно бил отмъкнал с неясна засега провокаторска цел нашите скъпи психичноболни. Но истинският виновник според него в последна сметка се оказа тая хилава демокрация, в която именно било възможно да се случват подобни неща. Той така закрещя накрая срещу демокрацията, наричайки я непригодна вече форма за управление на съвременното общество, че навярно някой от съветниците му се видя принуден да го сръга зад кадъра. Президентът заекна, избърса с невинно бяла кърпичка набръчканото си чело и заяви сломено, че не вижда засега друг изход, освен да обяви военно положение. Сутрешните вестници, като коментираха неговата реч, още можеха да си позволят да бъдат на разделено мнение. Едни подхващаха версията за вражеската ръка, други изказваха предположението, че лудите са били унищожени в страната от привържениците на ония възгледи, според които неизлечимо болните били излишно бреме на обществото и трябвало чисто и просто да бъдат изтребвани. Сатиричният вестник дръзна даже да направи предложение да се създаде вносна централа за луди, та да се попълнят празните клиники. А вестникът на опозицията отново задаваше въпроси. Защо, питаше той, изчезват ония, които в най-лошия случай са способни само да изпотрошат мебелите в някоя стая? Защо не ония луди, които тласкат народа ни към катастрофа? Но военното положение бе вече обявено и такива въпроси не се прощаваха. Вестникът биде спрян, а редакторите му арестувани за подстрекателство към по-нататъшното отвличане на душевно болните. В интерес на истината трябва да кажем, че правителството полагаше сериозни усилия да разбули тая мистерия. То напълни две психиатрии с амбулаторно болни, постави между тях агенти симуланти, но болните, които дотогава кротко си бяха седели вкъщи, изчезнаха въпреки силната охрана, а агентите останаха, без да усетят каквото и да било. В тая нощ те спали непробудно заедно с цялата охрана на клиниките. Мълвата, разбира се, деформира този ход на правителството и го превърна в планомерно събиране на тихите луди от домовете им, за да бъдат също унищожени. Радикалната младеж изпочупи прозорците на правителствените учреждения, проля се кръв, а всички, които имаха такива близки, ги изпокриха. Но въпреки че цензурираната вече преса не съобщи нищо за това, паниката постепенно обхвана целия народ, дори и ония, които никога дотогава не бяха се замисляли, че на света има душевноболни, и страхотно се изненадаха от действителния брой на психиатричните клиники. Защото в едно общество, където са възможни такива произволи, никой не може да ти гарантира, че утре и ти няма да бъдеш обявен за луд, да изчезнеш в някоя пещ или на дъното на океана – каквито слухове също се носеха. Правителството се обърна към международната полиция, въпреки че по тоя начин силно накърняваше своя престиж, но след като не бе открита и следа от лудите, естествено се налагаше предположението, че те са били изведени извън страната. Обявите, които Интерпол разпрати по света, бяха повече от необикновени за тая почтена и препатила организация – снимка, име, ръст, цвят, коси, очи, представя се за китаец, въпреки че е белокож, или: страда от манията, че е жираф, и постоянно източва врата си, за да гледа отвисоко, или: при среща с други хора вие като вълк… Светът се смееше и правителството почна да се готви за война със съседната държава. То бе решило, че в този момент само една война би предотвратила революцията. За да придаде все пак на решението си демократичен вид, то свика разпуснатия преди парламент. Но по улиците на столицата се появиха листовки, а полицията и правителството получиха анонимни писма, които им известяваха, че в насрочения ден щели да бъдат отмъкнати и лудите от парламента. Войската и полицията обградиха целия парламент с телени мрежи и танкове, но на заседанието не се яви нито един депутат. Едни бяха се обадили, че внезапно са заболели, други – трябвало да заминат по спешна работа. И макар че авторът на тоя шантаж, който даде такъв поразяващ ефект, веднага бе заловен, войната не се състоя. Докато правителството размишляваше как да подхване наново работата, разузнаването донесе, че и в държавата, която трябваше да бъде нападната, лудите вече били изчезнали от клиниките, само че тамошното правителство, поучено от опита на съседите, смогнало да запази за по-дълго време тайната за това от народа си. Така президентът, който бе изправен пред избора или да се оттегли, или да започне война, можа с облекчение да се яви отново пред телевизията и да обяви, че бедствието е сполетяло и вражеската държава. А само след няколко дни той отмени и военното положение. От всички краища на света загърмяха съобщения, че навсякъде и по същия мистериозен начин се изпразват психиатричните клиники… Никога в своята история човечеството не бе разтърсвано така дълбоко от каквито и да било събития. Смутът бързо прерастваше в мистична уплаха пред необяснимото явление, застрашаваше скоро да премине във всеобщо безумие. Затова немалко допринасяха и разните философи, журналисти и политици, които коментираха събитието в пресата, както и необмислените действия на някои правителства. Някъде те бяха освободили болните от психиатриите и ги разпратили по домовете им. Лудите не изчезнали като своите събратя, но пък започнали да правят пакости. Прибрали ги отново и скоро след това те също сякаш се изпарили във въздуха. Герон, патриархът на философите, разсъждаваше дълбокомислено в една публикация, подета от целия световен печат: Църквата пък, която хилядолетия бе жадувала такова чудо, истерично призоваваше от амвона: За паниката допринесе особено много и едно произведение на изтъкнатия писател фантаст Минос Папазян. Твърде необмислено, воден само от чисто литературни спекулации, той не бе обявил в подзаглавието, че разказът му е фантастична измислица, а бе му придал „документален“ вид, като го водеше от името на някакъв човек, който по погрешка бива отвлечен заедно с лудите, а после бил върнат. Папазян разработваше всъщност една вече банализирана тема в научната фантастика, според която човекът не бил произлязъл по еволюционен път на самата Земя, а бил „посят“ във формата на предпрограмирани клетки от някаква висша цивилизация. И тя сега, в определено от програмата време, просто се намесвала в своя гигантски експеримент, като отбирала ония индивиди, които са се отклонили от своята програмираност, за да проучи на какво се дължи това отклонение. Тоест нещо като плевене, като пролетното почистване на градините от бурени. Разбира се, не само литературният трик на Папазян допринесе за паниката. В създалата се вече психологическа ситуация всеки бе готов да повярва на всякакви измислици и хората едва не обезумяха, четейки и преразказвайки си тоя „страшен документ“. Останали насаме, те с основание се питаха: Това не особено умно произведение обаче, както обикновено става в литературата, покрай бедите извърши и нещо полезно. То насочи хората да търсят обяснението на чудовищната мистерия в някакви извънпланетни сили. Така най-после бе открито писмото, което всяко правителство отдавна бе получило, но никой дотогава не бе му обръщал внимание сред купищата анонимни шеги и злостни шантажи. Ще го цитирам почти изцяло, защото то именно предизвика оня революционен поврат в историята на човечеството, пред който днес сме изправени. Написано на земна електрическа машина, то разказваше, че подателите му – голяма група представители на една друга цивилизация – от дълго време скрито изучавали живота на Земята. В този процес мнозина членове на експедицията често приемали вида на земните същества, но многократно били улавяни и затваряни в тия ужасни домове, които ние сме наричали лудници. Там те се убедили, че човечеството по необясними причини се отнася много зле към една своя твърде голяма част. Тези хора били смятани за ненормални, за излишни, за бреме. Затова експедицията решила, че може да си позволи да извърши нещо, което няма да бъде сметнато за агресия или вмешателство в земните работи – да пренесе тия смятани за излишно бреме хора на друга планета, където да им създаде благоприятни условия за живеене и ги освободи по този начин от неоправданото насилие. Засега експедицията се въздържала да съобщи местоположението на избраната за тая цел планета, защото не била в състояние да предвиди как ще реагира човечеството. От дългото проучване те се убедили, че цивилизацията, която нарича себе си човечество, никога не е наясно в своите намерения по каквито и да било въпроси. Но те са готови да ни дадат винаги информация за състоянието на иззетите хора… Следваха координати в наши математически величини, които сочеха посоката на източника за информация към звездата Проксима от Кентавър. И подписът: Тъй като Проксима е най-близката до нас звезда  , станцията на Луната веднага изпрати своя позив и все пак работата изглеждаше отчайваща – според нашите теории трябваше да се чака отговор най-малко след девет години. Но какво беше смайването, когато той пристигна само след седмица! Нямаше съмнение, че той дойде точно от указаната посока, а това противоречеше на нашите познания за пределната скорост на вълновите движения. Или тия същества се намираха много по-близо от звездата Проксима, или владееха средства за по-бързи съобщения от скоростта на светлината, или нашите представи за Космоса, въпреки големия ни напредък, са в основата си неверни. Всичко това толкова обърка учените, че те не посмяха да съобщят съдържанието на отговора, и чак след като повториха експеримента и след като завързаха дори нещо като диспут с неизвестните същества, това най-сетне стана достояние на човечеството. Толкова мечтаната дотогава връзка с друга цивилизация не зарадва никого. Та и кой си я е представял такава – да дойдат и ей тъй, под носа ти, без да те питат, да отмъкнат твоя брат? Той може да е ненормален, може да е неизлечимо луд, но той е твой брат! Всеобщото негодувание като ураган обиколи земното кълбо, а вразумителните послания на неизвестните похитители не бяха в състояние да отслабят неговия напор. Пък и техните обяснения в повечето случаи съдържаха нещо обидно – колкото и да са високоразвити, колкото и да са ни проучвали, те явно не бяха съумели да вникнат в тънкостите на нашия живот. То се виждаше и от примерите, които ни даваха за нашето уж несправедливо отношение към психично болните. Някой си твърдял, че бил куче и искал да живее като куче, а ние не сме му вярвали и сме го малтретирали. Те направили проверка и видели, че животното, което ние наричаме куче, се ползва с голяма обич сред хората. Защо тогава ние сме нетърпими към една толкова законна потребност на един свой събрат, който не искал нищо друго, освен да се ползва със същото уважение и обич? Отначало се опитахме да ги запознаем с понятието хуманизъм, да им обясним, че то произтича от думата „човек“ и следователно самите ние имаме право да определяме как да се отнасяме помежду си. Предпазливо им дадохме да разберат, че те нищо не разбират от земните работи, и ги укорихме, задето не са влезли във връзка с нас преди да предприемат тая с нищо необоснована агресия. После си позволихме и нещо като ултиматум: Но на това те отвърнаха по един съвсем обиден начин: наблюденията им ги убедили, че в своята еволюция ние не сме били стигнали още до способността да поддържаме мирен и плодотворен контакт с друга цивилизация, такъв контакт липсвал още дори между самите нас. Затова го били отложили. Нашата реакция сега също им показвала, че са прави. Нямало никаква логика в нея. Държели сме се били лошо с тия хора, без те да имат каквато и да било вина спрямо обществото, смятали сме ги за излишно бреме, а сега си ги искаме обратно. Щом са ни били нужни, защо сме ги изолирали от обществения живот? А щом са ни ненужни, защо настояваме за връщането им? Заедно с тоя отговор те ни излъчиха цял филм от неизвестната планета, където сред дивна природа се виждаше един толкова луксозен и красив град, какъвто на Земята кой знае кога ще бъде създаден, а по улиците и парковете му се разхождаха нашите луди. Мнозина познаха своите близки и роднини. Опитаха се още да ни уверят, че отвлечените ни събратя се чувствали отлично в новите условия, че нямало нито един случай на болест или смърт и така нататък. Но кого можеше да убеди това? Институтите за обществено допитване отправяха едни и същи въпроси: Резултатите бяха категорични – хората си искаха обратно своите събратя и определяха отвличането им като грубо посегателство върху престижа на Земята. А тук и там обхванатите от земен патриотизъм маси направо пребиваха с камъни нихилистите и пораженците, които стигаха дори до наглостта да твърдят, че сме били завиждали на нашите луди заради свободата и разкоша, в който живеят, и предлагаха да сме сключели споразумение с тая цивилизация да ѝ пращаме и бъдещите душевноболни, докато не се научим да ги лекуваме.  Обществото на обединените нации единодушно гласува патетичния призив да се спрат всички локални войни, да замлъкнат всички спорове пред надвисналата ни угроза, а отделните държави да внесат своите военни бюджети в обща каса за създаването на бойни космически средства, на единна космическа армия, която да е способна да защити ефикасно Земята от чуждите посегателства. И стана чудото. За пръв път всички правителства се вслушаха в призива на тая своя организация, националните и расовите вражди мигновено изчезнаха, а под егидата на ООН в неимоверно кратки срокове се създаде първата общочовешка армия. Така човечеството най-после се обедини, сякаш само наличието на душевно-болните бе му пречило да стори това по-рано! И ето ни най-после на път! С петнайсет разузнавателни космолета. Щастието ми да попадна на тях като журналист е толкова голямо, че не смея да го приписвам на своите професионални качества, а просто на онова, което на старинен наш език се нарича късмет. И ако нещо ме безпокои, то е да не би все още неизвестните ни врагове да се опитат да избягнат войната, като видят решимостта ни да се бием на живот и смърт, па макар и по този според тях абсурден повод. Би било нечовешко всичко да завърши с кротки преговори. Слава богу, бойният ни дух и волята ни да защитим нашия престиж са толкова силни, че засега поне нямам основание да се съмнявам в здравия човешки разум! Той сигурно не ще допусне да се стигне до позорни компромиси. Минавайки покрай Марс, ние приехме поздравите и благопожеланията на нашата тамошна станция, превърната вече в преден боен пост. Нататък следва неизвестността. Какво ли ще донесе тя на хубавата ни Земя? Но нека не губим вяра в добрата ѝ звезда, драги бъдещи слушатели на моите скромни репортажи! Напред, човечество!", "date": "2017.12.30", "title": "Напред, човечество!"}
{"url": "http://clubz.bg/62148-963_konq_i_zadno_predavane_na_snqg_tyrsete_buksir", "text": "И както гласи една древна алпийска поговорка: Шегата настрана, но случката от снимката, която обиколи интернет вече няколко пъти, е... точно такава. Не за пръв път виждаме мега спортен автомобил в преспите, отбелязва сайтът dizzyriders.bg. Шведският фрийрайд скиор Йон Олсон например непрекъснато кара такива по снега.     Но определено за пръв път виждаме червено Ferrari с 963 коня и регистрационен номер ‘WTF I’, закачено за нафтов (122 \"коня\") Defender Ако човекът с червената кола беше сложил вериги, това можеше и да не се случи. Поне това пък е посланието на това далеч по-\"народно\" Ferrari F40 и Такеши Кимура. Японецът Кимура е от организацията Car Guy. Преди година той изкара своето Ferrari F40 извън пътя, на къмпинг, с натоварена палатка на покрива. После човекът си изпържи яйца на двигателя и въобще не се отнасяше с колата си, както повечето собственици на такива редки класики. Което вие може да кажете дали е добре или не... Дали е по-добре да се бърше всяка прашинка от возилото или пък да му се радвате без особени ограничения? Този път Такеши удря едно рамо на Red Bull, които организират заснемането на рали представление с карбоновата суперкола. Която завършва отново с палатка на покрива, този път разпъната там... Много е вероятно това да е единственото F40, което сте виждали с вериги за сняг, както и с четири допълнителни фара. Видеото е заснето в 4K, за да бъде още по-въздействащо. Приятно гледане!", "date": "2017.12.30", "title": "963 коня и задно предаване на сняг? Търсете буксир..."}
{"url": "http://clubz.bg/62349-obqviha_bedstveno_polojenie_v_pazardjik_zaradi_bokluka", "text": "Пазарджик е в частично бедствено положение от днес заради кризата с боклука, съобщи Нова тв. Засега то е обявено за 7 дни на извънредно заседание на кризисния щаб. То обаче може да бъде удължено. Бедствие заради боклук застрашава 9 общини До проблема със сметосъбирането се стигна след европейска директива, според която всички сметища извън екологичните норми трябва да спрат работа. Така общините в Пазарджик трябва да возят отпадъците си към регионалното депо, което обаче няма оператор. Обявяването на бедствено положение позволява на кметовете да сключват директен договор с фирма, която да стане временен оператор на депото.", "date": "2017.12.30", "title": "Обявиха бедствено положение в Пазарджик заради боклука"}
{"url": "http://clubz.bg/62157-stopliha_li_otnosheniqta_dps_i_turciq", "text": "Не беше толкова отдавна времето, когато ДПС и правителството в Турция изглеждаха непримирими врагове. В последните месеци обаче се появиха информации, че отношенията са се затоплили. Промяната се усеща и в начина, по който говори почетният председател Ахмед Доган - все още единственият, чието мнение значение за политиката на ДПС. В новогодишното си слово преди 2 години, когато тогавашният лидер на ДПС Лютви Местан бе изключен, Доган бе изключитлено остър спряно Турция. Доган срещу Местан - едно към едно Ето какво каза тогава Доган: В новогодишното си слово преди няколко дни Доган бе далеч по-лаконичен и обран по темата Турция. И дори допусна връщане на \"отцепилите се от ДПС\", без да споменава имена. Ако кабинетът падне, какво правим? Няма кой да поеме управлението Очевидно Реджеп Ердоган, който до скоро бе критикуван включително от представители на ДПС за авторитаризъм, вече е по-приемлив за Движението. На какво се дължи тази промяна вероятно ще стане ясно в следващите месеци. Ако кабинетът падне, какво правим? Няма кой да поеме управлението", "date": "2017.12.30", "title": "Стоплиха ли отношенията ДПС и Турция?"}
{"url": "http://clubz.bg/62167-holivud_na_krystopyt", "text": "Всичко започна в началото на октомври, когато в няколко журналистически разследвания се потвърдиха и официализираха дългогодишните слухове, че Харви Уайнстийн – един от най-могъщите продуценти в историята на Холивуд – се е държал ужасно с десетки жени. Обвиненията запълват целия спектър от сексуални трансгресии – от предложения за роля във филм срещу фелацио, масаж или „пълна програма“ през обидно отношение и опипване до изнасилване. Това, което отличи скандала с Уайнстийн от всички останали подобни разкрития за неприемливото поведение на бележити публични фигури в миналото, бе калибърът на обвинителките. Публично с имената си излязоха някои от най-известните, обожавани, богати и силни жени на планетата – Анджелина Джоли, Гуинет Полтроу, Кейт Бекинсейл, Ашли Джъд, Роуз Макгоуън, Азия Ардженто, Джесика Барт, Мира Сорвино, Розана Аркет, Хедър Греъм, Кара Делевин, Леа Сейду, Клер Форлани, Ева Грийн, Лорън Холи, Лина Хийди, Лизет Антъни, Лупита Нионго… Уайнстийн беше прогонен от собствената си компания, всички в индустрията се дистанцираха от него, а полицията започна разследване и според някои източници скоро може дори да се стигне до арест. А той наистина не беше кой да е. Харви Уайнстийн – през компаниите си Miramax и The Weinstein films – стои зад някои от най-успешните американски филми за последните 30 години. Харви е почти собственоръчно отговорен за издигането на Куентин Тарантино до културна икона и е продуцирал почти всичките му хитове – „Криминале“, „Джаки Браун“, „Убий Бил“, „Гадни копелета“, „Джанго без окови“, „Омразната осморка“. Уайнстийн е човекът и зад „Секс, лъжи и видео“ на Стивън Содълбърг, който в края на 80-те се превърна в първото заглавие, възвестило новата могъща вълна на независимото кино в САЩ до голяма степен олицетворена от титаничната фигура на Уайнстийн.  Голям, груб, безпардонен бизнесмен с вкус за интересни артистични проекти и вулканичен нрав, Харви помогна на Холивуд, но накрая беше погълнат и изплют от системата, която го пазеше в продължение на десетилетия. Той бе описван като човека, изобретил модерната кампания за печелене на наградите „Оскар“. Филмите му имат общо над 300 номинации за наградите на Академията, а името му бе споменавано от победителите по време на церемонните повече от това на Стивън Спилбърг и Бог. Всичко това приключи с масива от сериозни обвинения, които превърнаха Харви Уайнстийн от божествена в демонична фигура и персонификация на всичко, което е сбъркано в Холивуд и развлекателната индустрия като цяло. Уайнстийн взе личен продуцентски „Оскар“ за „Влюбеният Шекспир“ в края на 90-те и позира усмихнат и прегърнат със звездата Гуинет Полтроу, която сега го обвинява в сексуално неприемливо поведение. Много от актрисите, които разказват потресаващи истории за продуцента, са поддържали топли и лукративни професионални отношения – а в няколко случая и интимни – с него дълго след описаните инциденти. Жена му Джорджина Чапман първоначално застана зад него, но с разгръщането на разкритията обяви, че го напуска. Краят на Уайнстийн даде началото на историческа сексуална криза, която се разля извън коритото на шоубизнеса и наводни медийните и политическите пейзажи на Западния свят. Дни след падението на Харви станахме свидетели на ефекта на доминото, но вместо малки правоъгълни парченца пред очите на света на земята падаха някои от най-известните и (доскоро) уважавани мъже. Бяха обвинени още Кевин Спейси, Брет Ратнър, Джеймс Тобак, Дъстин Хофман, Оливър Стоун, Дейвид Корн, Джеръми Пивън, Анди Дик, Дейвид О. Ръсел, Тери Ричардсън, Стивън Сегал, Луи Си Кей и много други. Най-сериозно го отнесоха Кевин Спейси и Луи Си Кей, които бяха демонстративно отлъчени от елита на развлекателния бизнес, а проектите им бяха спрени. Разправата със Спейси и Луи Си Кей демонстрира и опасната страна на реакцията към разкритията за неприемливо поведение. Първо Кевин Спейси – редица млади мъже излязоха с истории за пиянски изцепки на звездата, гарнирани с навика му да хваща за гениталиите всеки младеж, който му харесва. В опит да овладее щетите върху кариерата и репутацията си Спейси се извини и реши за пръв път официално да признае, че е гей. Това не се хареса на медиите и колегите му в развлекателните среди, а сериалът „Къща от карти“ на Netflix, в който той е централната фигура, беше незабавно спрян и в момента се мисли как да бъде продължен без него. Всички компании скъсаха връзките си със Спейси, но най-радикалното развитие на скандала дойде с решението той да бъде изрязан от вече готовия филм на Ридли Скот „Всичките пари на света“, където играе ролята на милиардера Жан-Пол Гети. Сега сцените с него ще бъдат презаснети, а за ролята е ангажиран Кристофър Плъмър. Това изличаване на Спейси напомни на сталинистката практика хора, неудобни на комунистическия вожд, да бъдат премахвани от снимки, на които са с него, а всички данни за тяхното дело и съществуване да бъдат унищожавани. От любимец на Холивуд и престижна звезда Кевин Спейси се превърна в „бивш човек“, а холивудският елит тревожно напомни на комунистическия апарат със скоростта и агресивността, с която изтри Кевин Спейси от редиците си. Той със сигурност заслужава да понесе отговорността за неприемливото си поведение, но изличаването му от готов филм сигнализира за действително мрачните посоки, по които са готови да тръгнат неговите колеги в опит да запазят собствената си репутация, като жертват „лошия на деня“. Комикът Луи Си Кей също усети жегата. Пет жени разказаха как той е мастурбирал пред тях и ги е накарал да гледат. Той призна, направи опит за извинение и съобщи, че за известно време ще помълчи. Но това не беше достатъчно. Премиерата на новия му филм I, love you daddy беше отменена, а участието му в отдавна уговорено ансамблово шоу вечер с водещи комици – прекратено. Имената на Спейси и Си Кей съвсем буквално бяха изтрити от афишите и надписите. Какво следва за Холивуд сега? Скандалът изобщо не дава признаци на затишие – дори напротив. Всеки ден излизат нови обвинения и разкрития за личности от културния, медийния и политическия елит. Легендарният тв водещ Чарли Роуз беше уволнен от CBS и собственото си шоу по PBS след материал, в който негови бивши подчинени жени разказват за неприемливото му сексуално поведение и навика му да се появява гол пред тях. Джон Ласитър – създател на компанията Pixar и може би най-важният човек в анимацията за последните 25 години – съобщи, че излиза в отпуск за неопределено време и се извини на всички хора, които може би е наранил през годините с недопустими прояви на близост. Ласитър е разбрал, че няколко медии готвят статии за него, и е решил да действа предварително. Режисьорът Брет Ратнър, обвинен дори и в изнасилване от Наташа Хенстридж, беше принуден да напусне професионалните си отношения с „Уорнър“, а звездата от „Жената чудо“ Гал Гадот е настояла той да бъде премахнат и от продуцентския екип на продължението на комиксовия филм. В противен случай тя заплашила, че няма да участва. Ратнър, който със сигурност заслужава пълно и детайлно разследване на поведението си и многобройните обвинения, беше изгонен от проекта. Скандалът има потенциал да се разгръща. Импликациите са сериозни. Какво се прави с всички вече готови филми, в които участват хора, които може да бъдат обвинени всеки един момент? Дали ще се следва примерът на „Всичките пари на света“ – изтриване на заподозрения и заменянето му с друг актьор? А какво се прави с режисьорите и продуцентите? След оригиналния скандал името на Уайнстийн беше заличено от надписите на всички готови филмови и тв продукти, върху които е работил. The Weinstein Company е на ръба на фалита. Всеки филм оттук нататък може да се разглежда като минно поле от потенциални секс скандали, които заплашват да консумират замесените в него звезди. Някои заглавия вече пострадаха сериозно. Новият филм на Джордж Клуни с участието на Мат Деймън „Субурбикон“ се превърна в един от най-големите провали на годината и беляза лично професионално дъно и за двете звезди. Със сигурност за катастрофалното представяне на филма са допринесли и обстоятелствата около драмата с Уайнстийн. Харви е много близък приятел на Клуни и Деймън от години, работил е с тях, преди да станат известни, и много хора в киносредите смятат, че именно той в най-голяма степен стои зад техния успех. В медиите дори се появиха информации, че Мат Деймън се е опитвал да попречи на журналистическо разследване за сексуалните набези на Уайнстийн преди близо десет години. „Лигата на справедливостта“ трябваше да бъде едно от киносъбитията на годината – комиксова мегапродукция за 300 милиона долара, която събира Батман и Суперемен с останалите супергерои на DC. Филмът разочарова финансово и получи ниски оценки от критиката. Причините са много, но една от тях е името на Бен Афлек, който играе Батман. Афлек също е тясно свързан с Уайнстийн и дължи славата си на него. Според актрисата Роуз Макгоуън, която твърди, че Харви я е изнасилил, Афлек е знаел и го е прикривал. Малцина ще останат незасегнати от тази криза без паралел в Холивуд. Бъдещето на комерсиалното кино зависи от мащаба, размаха и развоя на скандала. Засега е ясно само едно – облаците над холивудския хоризонт се сгъстяват драматично.  ", "date": "2017.12.30", "title": "Холивуд на кръстопът"}
{"url": "http://clubz.bg/62351-lek_sypernik_za_grigor_za_nachalo_na_2018_godina", "text": "Григор Димитров научи евентуалните си съперници на тенис турнира от АТП 250 в Бризбън, Австралия. Българинът е №1 в схемата, след като преди броени дни Рафаел Надал обяви, че пропуска надпреварата. Димитров, който ще защитава титлата си, излиза срещу представителя на домакините Джон Милман или квалификант направо във втория кръг. Това ще стане на 3-ти или 4 януари. Ако 3-тият в света продължи, следващото препятствие ще е измежду по-силни съперници - Жил Мюлер, Хьон Чун (и двамата ще дойдат на турнира в София през февруари), Денис Шаповалов или Кайл Едмънд. На полуфинал Григор може да срещне друг австралиец - Ник Кириос (№3) или стария си познайник Диего Шварцман (№6). А в случай, че отиде на финал, потенциални фаворити от другата част на схемата са Анди Мъри и Милош Раонич. През тази година Григор Димитров елиминира Раонич, а в прекия сблъсък за титлата успя да надиграе Кей Нишикори, който също няма да се появи в Бризбън, тъй като още не е напълно възстановен за новия сезон. Наградният фонд на турнира е 528 910 долара. След като имаше големи проблеми с контузии в последните месеци, Мъри игра на демонстративния турнир в Абу Даби, който приключва днес. Шотландецът призна, че не е готов, но е откликнал на молба на организаторите да замести Новак Джокович.", "date": "2017.12.30", "title": "Лек съперник за Григор за начало на 2018 година"}
{"url": "http://clubz.bg/62352-tyrsite_germanski_sandali_vnimavajte_s_pravopisa", "text": "Германски съд нареди на Amazon да спре да се възползва от правописните грешки на своите клиенти. Става дума за известната марка сандали Birkenstock. Когато някой търси да си купи такива сандали в интернет, много често изписва погрешно марката – или от бързина, или от незнание. Най-честите грешни изписвания в Google са “Brikenstock”, “Birkenstok”, “Bierkenstock”. Съвсем малки разлики в правописа, които обаче правят думата различна. Най-големият онлайн търговец решил да се възползва от правописните грешки на потребителите. Колкото пъти те изписвали грешно марката на сандалите, толкова пъти попадали точно на оферти за сандалите, които търсели. Само че продавачът винаги е един и същ – Amazon. Германският производител на сандали Birkenstock завел дело в местния съд в Дюселдорф – мотивът им бил, че онлайн търговецът е запазил всички възможни грешни вариации на марката, така че резултатът при всяко грешно изписване да води към техния сайт. Производителят на сандали поиска от съда да забрани на Amazon да прави това, защото тази практика увреждала репутацията на Birkenstock – нямало гаранция, че клиентите няма да попаднат на нискокачествена имитация на техните продукти. На 20 декември съдът отсъди в полза на германската компания и нареди на Amazon да спре да примамва клиенти по този начин. Малко преди това Birkenstock преустанови продажбата на своите сандали през Amazon в Европа. Мотивът на компанията е, че търговецът „не полага усилия“ да спре продажбата на ментета. Преди година Birkenstock преустанови продажбите чрез Amazon и в САЩ.", "date": "2017.12.30", "title": "Търсите германски сандали? Внимавайте с правописа"}
{"url": "http://clubz.bg/62353-afp_jurnalistikata_e_bqgane_s_prepqtstviq_v_korumpirana_bylgariq", "text": "Карикатуристът Христо Комарницки и колегите му не са таили илюзии. Издаването на сатиричен вестник винаги е било трудно в България - новия председател на Съвета на ЕС, но също така смятана за най-голям нарушител на свободата на печата в блока. Но те не са очаквали, че най-големият разпространител на вестници, принадлежащ на депутат, който е бизнес магнат, просто няма да продава техния вестник \"Прас-прес\", когато той започна да излиза през март. АЕЖ призова за бойкот на политици, заплашващи медии Нито един от 10 000-те екземпляра не достигна до будките. Докато България се готви да поеме ротационното председателство на Съвета на ЕС на 1 януари, нейната преса е затънала в   според \"Репортери без граници\". След като се присъедини към блока преди десетилетие, България падна в годишната класация на \"Репортери без граници\" за свобода на печата от 35-о място, което делеше с Франция през 2006 г., до 109-о от общо 180 страни през 2017 г. Тя е най-зле класираната страна членка на ЕС. България: политици, олигарси и медийни бухалки Някои наблюдатели казват, че парадоксално ива взаимна връзка между това влошаване и желанието на България да подобри образа си на най-бедна и най-корумпирана страна от блока. Властите искат в тяхната борба срещу корупцията и така да заглушат разследващата журналистика според опозиционния вестникарски коментатор Светослав Терзиев, който преподава журналистика в Софийския университет. Подобно на други бивши комунистически страни, в България има много медии, но собствеността им изглежда непрозрачна и съсредоточена в ръцете на малцина. Мощният медиен елит на страната е доминиран от олигарха Делян Пеевски - богатия разпространител на вестници, който попречи на появата на \"Прас-прес\". 37-годишният тютюнев и строителен магнат оглавява империя от медии, чийто настоящи размери остават неизвестни заради непрозрачната собственост. Девет десети от тиража на „Прас-прес“ изчезнали Според \"Репортери без граници\" той контролира близо 80 на сто от вестникарското разпространение. Пеевски е и любим обект на карикатуристите от \"Прас-прес\" - факт, който вероятно не е бил в тяхна полза. Преплитането на политически и окономически интереси в България превърна журналистиката в тичане с препятствия за репортерите. Над 90 на сто от българските журналисти, анкетирани наскоро от Асоциацията на европейските журналисти (АЕЖ), заявиха, че често се месят в работата им. През 2016 г. всички рисунки на карикатуриста от \"Прас-Прес\" Чавдар Николов бяха изтрити от сайтовете на медията, за която той работеше, след като нарисува премиера Бойко Борисов като предводител на гражданска милиция, ловяща мигранти. Пак през същата година телевизионни журналисти бяха заплашвани с уволнение от депутат в предаване на живо. Физическите нападения също са често срещани според репортерите. \"Биволъ\": Пеевски ни атакува заради разследвания Атанас Чобанов от разследващия сайт \"Биволъ\" заяви, че той и колегите му са били редовно сплашвани с послания \"в сицилиански стил\". Американският Борд за проучване и обмяна (IREX) - сдружение с идеална цел, борещо се за правата на независимата преса, осъди \"видимия политически натиск\" върху водещите български национални медии. От IREX изтъкнаха и нарастващото влияние на т. нар. бухалки - \"таблоиди, онлайн новинарски сайтове и телевизионни канали, използвани от местни олигарси за упражняване на влияние, сриване на репутацията на политически и бизнес опоненти и манипулиране на общественото мнение\". Правителството използва фондовете на ЕС, предназначени за пресата, като лост \"да направят медиите благосклонни\" към тези, които са на власт, добълни Чобанов. Резултатът - едва 10 на сто от българите, анкетирани при скорошно прочване, казаха, че вярват в независимостта на техните медии. България: политици, олигарси и медийни бухалки Девет десети от тиража на „Прас-прес“ изчезнали \"Биволъ\": Пеевски ни атакува заради разследвания", "date": "2017.12.30", "title": "АФП: Журналистиката е бягане с препятствия в корумпирана България"}
{"url": "http://clubz.bg/62171-zashto_ne_si_otiva_raul_kastro_uragan_mu_prechi", "text": "Някога покойният вече Фидел Кастро казваше, че ако не е той на власт, САЩ ще окупират Куба и ще я направят свой щат. Това бе едно от оправданията той да управлява почти половин век - от 1959 до 2008 г. Все пак дойде денят, в който Фидел реши да сдаде властта. Наследникът му е не друг, а брат му Раул, който бе негова дясна ръка и номер 2 във всичко. Престарелите лидери - между неприязънта и съжалението Раул Кастро стана президент на Куба през 2008 г. и още тогава обеща да изкара най-много два президентски мандата. Той се бе зарекъл да се оттегли през февруари 2018 г., когато изтекат десет години от избирането му. Миналата седмица обаче кубинският парламент гласува да удължи с два месеца мандата си, като по този начин отложи и сдаването на властта от Раул Кастро на неизвестния все още негов наследник. Президентът в Куба не се избира пряко. Това е работа на Държавния съвет, чиито членове се избират от парламента. Причината за забавянето на избирането на президент е... ураганът \"Ирма\", преминал през Куба през септември. Заради него с един месец бяха отложени изборите за местно управление. Вместо през октомври те се състояха през ноември. Преврат в Зимбабве. Арестуваха Мугабе и жена му Но макар че ще сдаде президентския пост, Раул Кастро ще остане начело на компартията до 2021 г. Това е единствената партия в Куба и на практика партийният ръководител е по-силен от държавния. В момента Раул е на 86 години. Когато окончателно се оттегли от властта, той ще бъде 90-годишен. Отлагането на оттеглянето на Раул Кастро неизменно предизвиква асоциации с други лидери, които вземат ли веднъж властта, хич не им е по вкуса да се оттеглят от нея. Последният такъв случай е зимбабвийският президент Робърт Мугабе. Дошъл на власт през 1980 г., той бе свален едва тази година. Това стана след намеса на военните през ноември, които обаче отрекоха да са извършили преврат. Мугабе бе обявил на висок глас, че смята да управлява до 100-годишна възраст. Само 7 години не му стигнаха да изпълни заветната си мечта. Ево Моралес не иска да управлява. Но народът не му дава да се оттегли Навремето Фидел Кастро се възмущаваше, че генерал Алфредо Стреснер управлявал Парагвай цели 35 години. По това време кубинският лидер бе навъртял \"едва\" 30 години на власт. Нурсултан Назарбаев е първи и единствен президент на Казахстан, откакто републиката обяви независимост от СССР през 1991 г. В момента той кара пети поред мандат като държавен глава. Той бе обявил, че смята да се оттегли и да не се кандидатира през 2015 г. Но членовете на Асамблеята на народа, т.е. парламента в Астана, заявиха, че \"в условията на сложната световна обстановка на президента трябва да бъде даден нов мандат на общонационално доверие\". Назарбаев, както винаги, спечели убедително с 97,75 на сто от гласовете. Не можа да се оттегли и Ислам Каримов - президентът на Узбекистан. През 2015 г. той смяташе да пусне на изборите дъщеря си Гулнара, която да го наследи. После обаче той се скара с нея и я постави под домашен арест, прокуратурата я обвини в корупция. Каримов бе \"принуден\" да се кандидатира тази година четвърти път поред за президент, въпреки че конституцията на страната забранява това. Нарушението бе оправдано с \"възникнали непредвидени събития\". И той получи над 90 на сто от гласовете. Но година по-късно почина. Смъртта му бе крита близо месец, като се твърдеше само, че има здравословни проблеми. Казано накратко - повод за оставане на власт винаги има. Преврат в Зимбабве. Арестуваха Мугабе и жена му Ево Моралес не иска да управлява. Но народът не му дава да се оттегли", "date": "2017.12.30", "title": "Защо не си отива Раул Кастро? Ураган му пречи"}
{"url": "http://clubz.bg/62359-mylniq_prizemi_samolet_v_sofiq_vmesto_v_kavala", "text": "Самолет на нискотарифната авиокомпанията Wizz Air кацна извънредно на днес на летище София, съобщи Нова тв. Причина е удар на мълния. Никой от 170-те души на борда не е пострадал. Машината летяла от грузинския град Кутаиси за гръцкия Кавала. Малко преди кацането в Кавала тя била ударен от мълния. Това е и причината за извънредното кацане. Италиански военен самолет кацна аварийно в София От Wizz Air ще осигурят транспортирането на пътниците от София за Кавала. Според грузинската телевизия \"Рустави 2\" пътниците не могат да се свържат с дипломатическата мисия на страната си у нас. Не е ясно и защо самолетът е кацнал в България, след като Солун и други гръцки летища са много по-близо до Кавала от София.", "date": "2017.12.30", "title": "Мълния приземи самолет в София вместо в Кавала"}
{"url": "http://clubz.bg/62355-bylgarite_haresvat_poveche_makron_ot_putin_koj_obache_e_%E2%84%961", "text": "Франкофонията отново разцъфтява в България. Поне по отношение на оценките, които българите дават на президента Еманюел Макрон. Популярността му вероятно се дължи и на лятното му посещение у нас заедно със съпругата му Брижит, което беше широко отразено и детайлно обсъждано. После покани българския президент Румен Радев и даже щедро му позволи да покара френския изтребител \"Рафал\". Румен Радев след полета на \"Рафал\": Чувствам се носталгично (ВИДЕО) Макрон е най-харесваният държавен лидер на световна сила след папа Франциск от българите. Това сочат данните от международно сравнително изследване на \"Галъп интърнешънъл\" в 55 държави по света. №1 сред световните държавни лидери е ...папа Франциск (КЛАСАЦИЯ) А ето как изглеждат нагласите в България. По-голямата част от българите имат положително отношение към папа Франциск (57%) срещу само 5%, които имат негативно мнение за него. Нетната стойност на България по въпроса е +52 (57%, - 5%), което нарежда страната ни в топ 20 по този показател. Българите са сред анкетираните нации, които харесват най-много папата. У нас положителното отношение към Макрон е по-силно отколкото средното за анкетираните страни. В България се забелязва почти удвояване на позитивните оценки към новоизбрания френски президент, чийто рейтинг е стабилните +43 нетна стойност, спрямо предшественика му Франсоа Оланд - който е имал добър, но по-скромен резултат от +25. Така в сърцата на българите Франция в лицето на Макрон изпреварва Германия, представена от Ангела Меркел (която заема второто място в изследването в 55-те държави). Спрямо 2015 г., откогато е предишното сравнително изследване, популярността на германската канцлерка сред българите е намаляла и то почти три пъти, сочат данните. Само 18% от българите очакват икономически подем Макрон успява - като много по-малко противоречив и спорен образ, дори и за българското общество, да измести руския президент Владимир Путин. Отношението към господаря на Кремъл (+25) е по-позитивно от това към американския му колега Доналд Тръмп. Оценките за американския лидер у нас са силно негативни, като той се ползва с -23 пункта неодобрение. Тръмпоманията може и да завладява Израел, но поне в отношението към Тръмп България е в синхрон с останалите държави членки на ЕС. (Същото не може да се каже за оценката към Путин. Преди нас в харесването на руския лидер от страните членки на ЕС са само Гърция и Румъния). Големият негативизъм обаче българите са запазили за някого, който се намира по- близо до нас. И това е турският президент Реджеп Ердоган. Той получава най-негативните оценки, които го поставят на последно място от тестваните световни лидери с -53 пункта. 65 на сто от българите имат негативно отношение към него, само 12 на сто го харесват. №1 сред световните държавни лидери е ...папа Франциск (КЛАСАЦИЯ) Само 18% от българите очакват икономически подем", "date": "2017.12.30", "title": "Българите харесват повече Макрон от Путин. Кой обаче е №1?"}
{"url": "http://clubz.bg/62348-ruski_tankeri_snabdqvat_s_petrol_severna_koreq", "text": "Руски танкери доставили петрол на Северна Корея по море най-малко три пъти през последните три месеца, предаде Ройтерс. Това твърдят два висши източника от сферата на сигурността в Западна Европа. По този начин Москва захранва икономиката на изолираната комунистическа държава. Продажбата на петрол или петролни продукти от Русия - втория в света износител на \"черно злато\"и член на Съвета за сигурност с право на вето, нарушава санкциите на ООН, отбелязват източниците. Как Пхенян се снабдява с петрол въпреки санкциите? Доставките били извършени през октомври и ноември. Те показват, че контрабандата от Русия за Северна Корея е еволюирала до товарене в морето, след като през септември Ройтерс съобщи, че севернокорейски кораби плават към своята страна направо от руски пристанища. Вторият източник, който прави независимо потвърждение на този вид трансфери на \"черно злато\", заявява, че няма доказателства за участие на руската държава в тях. Двата източника се позовават на военноморското разузнаване и сателитни снимки на корабите, действащи край руските далекоизточни тихоокеански пристанища. Те обаче отказаха да разкрият повече подробности пред Ройтерс, като се оправдаха, че информацията е класифицирана. От Министерството на външните работи и Митническата служба на Русия отказаха да коментират твърденията. Собственикът на един от обвинените за контрабандата кораби изобщо отрече да е извършвана такава дейност. Пхенян се крепи на руския петрол Вчера Китай отхвърли критиките на американския президент Доналд Тръмп, че незаконно доставя на Северна Корея петролни продукти. КНДР разчита на вносно гориво, за да поддържа функционирането на закъсалата си икономика. Тя има нужда от петрол и за своите ядрена и ракетна програми, които според САЩ заплашват мира в Азия. От агенцията засега не са успели да получат независимо потвърждение, че съдовете са превозвали петрол към кораби на Пхенян, дари Москва е знаела за продажбите или колко руски кораба са замесени в трансферите. Не е ясно и колко гориво е прекарано нелегално. Сателитни снимки на разположението на кораби показват необичайни движения на някои от руските танкери, посочени от източниците на Ройтерс. Те дори изключват транспондерите си, показващи точното им местонахождение. Един от корабите е плаващият под руски флаг \"Витяз\", твърдят западноевропейските източници на Ройтерс. Той отплавал от пристанище Славянка край Владивосток на 15 октомври с 1600 тона петрол според документите за контрол на руското пристанище. Документите, представени от агента на кораба пред пристанищните власти, показвали, че крайната цел на \"Витяз\" са рупа риболовни съдове в Японско море. След това данните показват, че транспондерът на \"Витяз\" бил изключен за няколко дни, докато правал в открито море. Според европейските източници \"Витяз\" прехвърлил петрол на плаващия под севернокорейски флаг танкер \"Сам Ма 2+ в открито море през октомври. От Ройтерс не могли да си осигурят независимо потвърждение на този факт. Същевременно данните показвали, че транспондерът на \"Сам Ма 2\" бил изключен още в началото на август. Собственикът на \"Витяз\" отрекъл всякакви контакти със севернокорейски съдове. Той допълнил, че не знаел дали корабът му зареждал риболовни съдове. При второ обаждане от Ройтерс Гук заявил, че корабът не е имал никакви контакти със севернокорейски съдове и че няма да отговаря на други въпроси. Представител на \"Ийст коуст\" - транспортния агент на \"Витяз\", отказал коментар. Два други танкера, плаващи под руски флаг, извършили подобни пътувания в средата на октомври и ноември. Те отплавали от пристанищата Славянка и Находка и в открито море изключили транспондерите си През септември Ройтер съобщи, че най-малко 8 севернокорейски кораба отплавали тази година от Русия, атоварени с петрол, и се отправили към КНДР, въпреки че обявили други дестинации. Според САЩ по този начин най-редовно биват заобикаляни санкциите. Руски източник, запознат с корабоплаването в Далечния изток, аяви, че севернокорейски съдове са престанали да товарят петрол в руските далекоизточни пристанища, но горивото се доставя на бордовете им по море от танкери и дори от риболовни кораби. САЩ предложиха Съветът за сигурност на ООН да вкара в черен списък 10 кораба, превозвали забранени товари от Северна Корея. Според Вашингтон тези съдове извършват трансфер на рафинирани петролни продукти към кораби на Пхенян или незаконно превозват севернокорейски въглища, предназначени за износ към други страни. Пхенян се крепи на руския петрол", "date": "2017.12.30", "title": "Руски танкери снабдяват с петрол Северна Корея"}
{"url": "http://clubz.bg/62165-bylgariq_i_rusiq_istoriq_za_sblysyka_mejdu_geografiqta_i_politikata", "text": "Не са прави онези, които твърдят, че този спор е от миналото и няма място в съвремието ни. Напротив, това е спор за миналото, настоящето и бъдещето на България и, за добро или лошо, винаги ще бъде актуален. Деленето на „фили” и „фоби” вероятно е анахронизъм. Но свеждането на спора само и единствено до това делене е елементаризиране с цел омаловажаване. Обстоятелствата, които пораждат този спор, са повече от ясни. Географски България е много близко до Русия, а политически иска да се отдалечи възможно най-много от нея. Дори най-големите русофили едва ли биха искали у нас да управлява режим, подобен на този на Владимир Путин. Но да се върнем към генезиса. Защо Иван Вазов през 1878 г. пише „Здраствуйте, братушки”, а през 1916 г. съвсем други стихове: Това стихотворение не е сред най-добрите поетически творби на Вазов, но е много добра илюстрация за развитието на отношенията между България и Русия. При един обективен анализ, без да се изпада в крайно русофобство, няма как да не се установи, че България и Русия имат своите интереси. И тези интереси в много случаи не са съвпадали – и в миналото, и в настоящето, а вероятно и в бъдещето. Нещо повече – Русия винаги е била против България, когато сме постигали нашите национални цели, когато сме имали успехи със собствени усилия. Дори още преди 1878 г. Ето някои от най-големите разминавания между България и Русия, при това само маркирани в най-общи щрихи: Русия не подкрепя самостоятелната българска църква, създадена през 1870 г. Тя е против Съединението от 1885 г. Навлизането на румънските войски у нас по време на Междусъюзническата война през 1913 г., когато те стигат до Враждебна, става с руско благоволение. През Първата световна война руските и българските войски воюват в Добруджа. Тогава казаците са победени от ген. Иван Колев – до скоро потънал в забвение, но все повече получаващ заслужено признание от обществото ни. С тези думи генералът мотивира своите войници и удържа блестяща победа. Що се отнася до периода 1944-1989 г., той може да се определи само по един начин: Русия постига вековната си цел да има своя Задунайска губерния максимално близо до заветните Проливи. Актуалният термин по онова време е друг – съветска република, каквато за малко да станем и официално. По отношение на България Сталин, Хрушчов и Брежнев са просто последователи на Екатерина Велика и Петър I. Такъв е и Владимир Путин, който макар да е президент на Русия, очевидно не желае да се раздели със съветското минало и тъгува за загубеното съветско геополитическо влияние на Москва. За Путин Съветският съюз не е нищо друго освен реализация на имперските амбиции на Русия в най-голяма степен. За него разширяването на ЕС и НАТО на Изток е само и единствено пряк удар върху интересите на Русия. Мнението на народите, които станаха част от това разширяване, няма никакво значение. Те са просто жертва на западното влияние. Защо Народният съд у нас е по-жесток от този в Нюрнберг, който съди най-големите нацисти? Едно от възможните обяснения е именно това – Сталин унищожава онзи български елит, който от 1878 до 1944 г. намираше начин да удържа руските аспирации към България. Случайно или не най-отявлените защитници на българската независимост от лапите на „руската мечка” си отиват от този свят след атентати. Апологетите на русофилството у нас продължават да са изключително силни като обществено присъствие. За мнозина българи все още пренебрегването на националния суверенитет в полза на Русия всъщност е форма на най-висш патриотизъм. Извършеното от комунистическите джелати под диктовката на Сталин през втората половина на 40-те години на XX в. все още дава добри резултати за руските интереси. В момента отношенията между България и Русия не са добри, това е факт. Но и сега, както и веднага след Освобождението за това не може да бъде винена България. Стремежът ни за самостоятелно политическо развитие е естествен. Докато това не може да се каже за стремежа на Русия да подчини българското развитие на своите интереси. А и в крайна сметка по-големият партньор в един диалог има повече власт и възможности, но и повече отговорности за това как тече този диалог. В момента България вече е част от западната цивилизация – нещо, което не се е случвало никога в над 1300-годишната й история. Напъните на някои политици, наричащи себе си незнайно защо националисти, да рекламират Евразия като по-добрия вариант за България от Европа са смешни. Защото ние в Евразия сме били през почти половината от историята си 500 г. османска провинция, 50 години задунайско-съветска губерния република. Всъщност ние оттам идваме. И би трябвало да знаем много добре какво точно означава да си част от това пространство. Нищо друго освен спиране на всякакво обществено развитие, незачитане на елементарни човешки права, ограничаване на каквато и да било свобода. Дори е малко спорно коя от двете империи е по-жестока. Защото в османската империя българите нямали политически права, но имали право на частна собственост, тяхната предприемчивост е била поощрявана и можели да пътуват свободно, където си пожелаят. Напротив, в годините на Съветската империя нямахме нито политически права, нито частна собственост. Предприемчивостта бе мръсна дума, а пътуването по света – забранено от властта. Висши представители на БСП, флагмана на русофилията у нас, често напомнят как преди 1989 г. сме били почти 9 милиона души. Чудно обаче колко българи щяха да останат тук, ако имаха право да напуснат страната. Днес за първи път от 1878 г. насам България не е сама в отстояването на своята независимост. Разбира се, и Русия продължава да е активна в претенциите си спрямо бившата си Задунайска губерния. И вероятно съвсем не е случайно, че много често иззад българската криминална олигархия наднича именно Кремъл. Вярно е, че България и Русия имат много общо помежду си – православие, славянство, кирилица... Онова, което ги разделя обаче, също не е малко. Трудно е да се прогнозира бъдещето, но едно е сигурно – България няма друг избор, освен да бъде сред най-горещите привърженици на ЕС и НАТО. Тези две международни организации, при всичките си недостатъци, са единствената ни гаранция за това да бъдем независими и свободни.", "date": "2017.12.30", "title": "България и Русия: история за сблъсъка между географията и политиката"}
