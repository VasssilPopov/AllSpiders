{"url": "https://clubz.bg/89632-asambleq_bajrqk_na_mira", "text": "Оня ден една приятелка се оплака, че хората, които от четири години се вият в хоро пред Народния театър в София, пречат на зрителите и артистите вътре и смущават театралните постановки. Разбира се, това може да го каже само човек, който е пълен безродник, не обича татковината си, срамува се от корените си, които задължително водят към тропането на хора на мегдана и най-лошото – ходи на театър! Трябва да ви кажа, мили приятели, че все още в България има една такава прослойка – доста е рехава, наистина, но не умира, бе, която продължава и в днешно време да ходи на театър! И не само, ами има претенции и се опитва да възпре патриотите, които се борят с всички сили да запазят българщината и са наченали една фолклорна революция, изразяваща се в тропане на хора пред театри, по централни булеварди, плажове, гранични пунктове и дори в сърцето на Европа – Брюксел. Молят ги да се съобразяват с другите и да намалят поне децибелите на фолклора си, ако не могат съвсем да се откажат от него. Тропайте си, ма тихичко така, възпитано! Можете ли да си представите вие възпитано и тихо хоро пред Народния театър? Аз не мога! Оксиморон е това. Ако не бучат гайдите, ако не ударят тъпаните, ако не писнат момите – това какво хоро е, какви българи сме, приятели? Ма не можела Офелия да умре кротко в поточето и трупът й подскачал по сцената от вибрациите на Граовското. Айсиктир и Офелията, бе, баба ти все Офелия е гледала! Хамлет бил изпускал черепа всеки път, като чуел капитан Петко войвода да ечи с гласището си отвънка. Така ми! Капитан Петко войвода е това, не е някоя мижава оперна певачица от тия, западните. А пък най-неприятно ми става, когато такива като госпожа приятелката ми, започнат и те да се правят на западни. Може ли вика, ако обичате, благодаря и приятно ми е. Мазница! Той Левски на заптиетата все „ако обичате“ и „приятно ми е“ е казвал, гачели? Черешовото топче са го пукали, без да питат колко е часът и пречи ли на следобедния сън. Айсиктир и западна поквара! Та стига сме позволявали на такива като госпожа приятелката ми да делят народа на граждани и селяци! Нека най-сетне се обединим и всички да си бъдем селяци! Да се върнем към корените на българщината  и да не позволяваме на разни западни мурафети като театри, фонтани, площади, градинки да убиват постепенно културата ни. Затова призовавам от понеделник пред Народния театър не само ежедневно да се вие хоро, ами и да си спомним за останалите ни красиви традиции. От 11 часа на фонтаните организирам масово пране на долни гащи – нека всички моми от София и Софийско да заповядат с по една бохча бельо и сапун за търкане. Докато момите перат, момците да хванат по една мотика, па да оплевят малко градинката. Толкова земя у центъро, а целата у трева и плочки. Домати ние нямаме ли си, бе, маскари, такива? Като българският домат друг няма, нека чужденците видят какво е то биволско сърце! И чушки можем да сложим, че на есен като се съберат задомените жени на площада, да ги хвърлят в казана, па да завъртят една лютеница, да нахранят децата, ихууу! Нека възродим асамблеята, която непрежалимата Людмила Живкова създаде едно време и показа на цял свят какви деца е раждала и ражда българската майка юнашка, ма после демокрацията съсипа всичко.  Асамблея байрак на мира! С девиз чака-рака! Ето това е нашата България, приятели, а не оная на Офелия, Хамлет и приятелката ми мазница. Още бих организирала ежеседмично варене на ракия пред Народното събрание, тричане на кучета по Цариградско, люпене на семки в операта и гонене на прасе в аулата на СУ „Климент Охридски“. Не знам колко от вас са влизали при мазниците там, ма който успее да намери прасето в лабиринтите на гълъбарника, ще бъде възпят в народна песен и ще получи правото да се подмива напролет, когато му е времето, на чешмите пред банята. Нека се хванем всички на хорото и да натирим душманите буржоа там, където им е мястото. В чужбина! „Яж ананаси, с фазани се дуй – твоят последен ден иде, буржуй!“", "date": "2019.10.26", "title": "Асамблея Байряк на мира"}
{"url": "https://clubz.bg/89617-majkrosoft_sklyuchi_dogovor_s_pentagona_za_10_mlrd_dolara", "text": "Пентагонът предостави на софтуерния гигант Майкрософт (Microsoft) договор за облачни услуги на стойност 10 млрд. долара, информира Асошиейтед прес, цитирана от БТА. Търгът за огромния проект, известен като ДЖЕДИ (JEDI - Joint Enterprise Defense Infrastructure), изправи един срещу друг водещи технологични гиганти като Майкрософт, Амазон (Amazon), Оракъл (Oracle) и Ай Би Ем (IBM). Огромният договор привлече повече внимание от обичайното, а в ранните етапи на процеса се разнесоха спекулации, че победителят ще бъде Амазон. Оракъл и Ай Би Ем оттеглиха офертите си и официално оспориха тръжната процедура миналата година. По-късно Оракъл оспори процедурата и в съда, но загуби делото. \n\tМинистърът на отбраната Марк Еспър се оттегли от процедурата по-рано тази седмица, позовавайки се на конфликт на интереси, тъй като синът му работи за една от компаниите, подали първоначално оферти. Новата система ще съхранява и обработва големи количества класифицирани данни, давайки възможност на въоръжените сили на САЩ да използват изкуствен интелект, за да ускорят планирането на военни действия и да повишат боеспособността си. Министерството на отбраната подчерта, че процедурата е била справедлива и е отговорила на указанията за възлагане на обществени поръчки. \n\tСделката е голяма победа за облачната платформа на Майкрософт Ежа (Azure), която отдавна се опитва да настигне пазарния лидер Амазон уеб сървисиз (Amazon Web Services).", "date": "2019.10.26", "title": "Майкрософт сключи договор с Пентагона за 10 млрд. долара"}
{"url": "https://clubz.bg/89618-na_uolstrijt_obednqha", "text": "Главният одитор на щата Ню Йорк Томас ДиНаполи съобщи, че заплатите на Уолстрийт са се понижили с 5,6 процента през миналата година, предаде Асошиейтед прес, цитирана от БТА. Той оповести,че средната заплата през 2018 година, включително бонусите, на служителите в сектора на услуги с ценни книжа в Ню Йорк е била 398 600 долара. Това е спад спрямо 422 500 долара през 2017 година, което е най-високото равнище от финансовата криза през 2008 година. Понижението на заплатите следва намаляването на бонусите, което може да обхване над една трета от възнагражденията на Уолстрийт. Приходите в сектора на компаниите, работещи с ценни книжа, преди облагане с данъци са достигнали 15,1 милиарда долара през първите шест месеца на 2019 година. Това е увеличение с 11 процента спрямо същия период на миналата година и е най-доброто начало от десетилетие. Според ДиНаполи забавянето в световната икономика и други фактори обаче застрашават приходите на Уолстрийт през втората половина на 2019 година.", "date": "2019.10.26", "title": "На \"Уолстрийт\" обедняха"}
{"url": "https://clubz.bg/89623-dva_rekorda_za_lestyr_pri_90_sreshtu_sauthemptyn", "text": "Снощният разгром на \"Лестър\" с 9:0 над \"Саутхемптън\" във Висшата лига постави два рекорда в Англия и още няколко постижения за историята.  Това е изравнен рекорд за най-голяма победа в историята на най-комерсиалното футболно първенство. През 1995 г. \"Манчестър Юнайтед\" побеждава \"Ипсуич\" с 9:0. \"Лисиците\" вече са №1 за победа на чужд терен - в цялата история на най-високото ниво на английския футбол, не само на Висшата лига. Предишното върхово постижение отново държеше \"Манчестър Юнайтед\" - 8:1 над \"Нотингам Форест\" през 1999 г. Загубата е най-тежката в историята на \"Саутхемптън\". Едва за втори път в Премиърлийг отбор вкарва пет гола през първото полувреме. Другият е \"Манчестър Сити\" през 2010 г. срещу \"Бърнли\". \"Лестър\" е вторият отбор, записал два хеттрика в един мач - на Джейми Варди и Айосе Перес. Другият е \"Арсенал\" от 2004 г., когато Джърмейн Пенант и Робер Пирес бележат по три пъти отново във вратата на \"Саутхемптън\". Останалите голмайстори снощи бяха Джеймс Мадисън, Юри Тилеманс и Бен Чилуел. Разгромът идва в навечерието на първата годишнина от смъртта на бившия собственик на клуба Вишай Шриваданапраба, загинал с хеликоптер, заедно с още четирима души. Гостите получиха предимство в началото на срещата заради червен картон на Райън Бъртранд.", "date": "2019.10.26", "title": "Два рекорда за \"Лестър\" при 9:0 срещу \"Саутхемптън\""}
{"url": "https://clubz.bg/89619-ne_biva_da_priemame_tova_chudovishte_prosto_da_poseshtava_shou_za_talanti", "text": "Няколко жени бяха освиркани и помолени да напуснат шоу за нови таланти на 24 октомври в клуб в Манхатън, след като вербално нападнаха Харви Уайнстийн, който бе сред присъстващите. Комедиантките Кели Бакман и Амбър Роло, заедно с актрисата Зоуи Стъклес, се изправиха срещу опозорения в Холивуд вече бивш филмов продуцент, обвинен от над 80 жени в изнасилване, сексуален тормоз и сексуално насилие, пише \"Гардиън\". Заел маса на събитието, Уайнстийн бил заобиколен от няколко млади жени и двама телохранители. Кели Бакман била на сцената, когато го забелязала и направила коментар относно присъствието му. В началото се възцарила тишина, след което членове на публиката започнали да я освиркват с викове \"млъквай\". По време на антракта Стръклес и Роло се приближили към масата на Уайнстийн. Обръщайки се към присъстващите, Стръклес заявила на всеослушание: Видео от случката е публикувано на нейната страница във Фейсбук. Роло е била по-крайна – тя извикала, че Уайнстийн е \"ши**но чудовище\" и че \"трябва да изчезне\". Филмовият магнат, който си уреди гаранция от 1 млн. лв., след като бе арестуван по обвинения за изнасилване, вече се появява изключително рядко на публични събития. В изявление до изданието \"Business Insider\" Джуда Енгелмейър от екипа на Уайнстийн, казва: Уайнстийн продължава да отрича всички отправени му обвинения. Бакман споделя, че откакто качила видеото, профилът ѝ бил залят от вълна от подкрепа от непознати и колеги комедианти. Самата тя жертва на изнасилване, в програмата ѝ има шоу \"Шеги за изнасилване: От оцелелите\"", "date": "2019.10.26", "title": "\"Не бива да приемаме това чудовище просто да посещава шоу за таланти\""}
{"url": "https://clubz.bg/89621-kak_da_glasuvame_za_kmetove_i_obshtinski_syvetnici_v_nedelq", "text": "Как да гласуваме за кметове и общински съветници на местите избори на 27 октомври - ето правилата, които трябва да знаете, за да бъде вотът ви действителен. На местни избори гласоподавателят получава минимум две и максимум четири различни бюлетини. Видовете са бюлетина за кмет на община, бюлетина за избор на общински съветници, бюлетина за избор на районен кмет, каквато има само в София, Пловдив и Варна, и бюлетина за избор на кмет на кметство. В зависимост от населеното място, в което гласувате, броят на бюлетините варира.  Изборният ден на 27 октомври започва в 7.00 ч. и свършва в 20.00 ч. След този час до гласуване се допускат само избирателите, които чакат пред изборното помещение, като член на комисията събира документите им за самоличност. Гласуването може да продължи не по-късно от 21.00 ч. В изборното помещение не се допускат лица с поведение, накърняващо добрите нрави, както и лица, носещи предмети, опасни за живота и здравето на гражданите. Забранява се предварителното раздаване на изборни книжа и материали. Забранява се изнасянето на бюлетини от избиратели извън изборното помещение. Не се разрешава присъствие на други лица освен гласуващи в момента избиратели, на разстояние, по-малко от три метра от кабината за гласуване, когато в нея има избирател. Забранява се след попълване на бюлетината и преди пускането в избирателната кутия избирателят да разгъва бюлетината по начин, позволяващ да се види начинът на гласуване. При нарушаване на забраната комисията незабавно обявява бюлетината за недействителна и отбелязва това обстоятелство върху бюлетината и в графа \"Забележки\" на избирателния списък. Избирателят не се допуска повторно до гласуване. В тези видове интегрални бюлетини са изброени: отляво - имената на партиите, коалициите и инициативните комитети, по средата - квадратчета с номера в бюлетината на партиите, коалициите и комитетите според жребия, изтеглен от ЦИК - за национално регистрираните партии и коалиции, и от ОИК - за местните коалиции и независимите кандидати. А отдясно - имената на кандидатите за кмет (съответно за община, за район или за кметство) Гласува се със знак X или V, изписан със синя химикалка, в рамките на квадратчето с номера на кандидата в бюлетината.  Поставянето на каквито и да било други знаци където и да е по бюлетината я прави невалидна. Може да се постави знак само в едно квадратче и вотът трябва да е недвусмислен - в противен случай гласът е недействителен. Отляво в тази бюлетина отново има квадратчета с номера на партиите, коалициите и независимите кандидати, изтеглени от ЦИК или ОИК и област с наименованията на политическите сили или името на независимия кандидат за съветник.  Гласува се отново със знак X или V, изписан със синя химикалка, в рамките на квадратчето с номера на кандидата в бюлетината.  В дясната част на бюлетината има кръгчета с номера от 101 нагоре. Най-много са кръгчетата в бюлетината за София - до 161, той като има 61 общински съветници. Това е областта, в която може да се гласува преференциално за някой от кандидатите в листата, която вече сте посочили в квадратчето. Пред изборните секции и вътре в тъмната стаичка за гласуване трябва да бъдат разпечатани листите на партиите и коалициите и съответния номер на всеки от кандидатите. Преференция отново се отбелязва със знак X или V, изписан със синя химикалка, в рамките този път на кръгчето с номера на кандидата в бюлетината. Гласуването преференциално не е задългително. Имате право да посочите само един предпочитан кандидат за съветник. Бюлетината за общински съветници е недействителна, ако е отбелязан вот само в кръгче, но не и в квадратче отляво на бюлетината.  Всяка бюлетина от външната страна има две места за поставяне на печат от секционната избирателна комисия. Първият се поставя преди избирателят да влезе в тъмната стаичка, а вторият - слек като е гласувал и сгънал в стаичката бюлетината си и преди да я пусне в урната. Бюлетина без 2 печата е недействителна.  Избирателят удостоверява самоличността си пред председателя или член на комисията. В случаите, когато личният (зелен) паспорт или личната карта са с изтекъл срок, повредени, унищожени, изгубени или откраднати или в процес на издаване, избирателят се допуска до гласуване, ако представи удостоверение за издаване на лични документи. След като бъде допуснат до гласуване, избирателят получава хартиени бюлетини от член на секционната избирателна комисия, който ги откъсва от кочана с бюлетините непосредствено преди предаването им ги подпечатва с печата на комисията. С получените бюлетини избирателят отива в кабината да гласува. В кабината може да има само един избирател. Кой има право да гласува на 27 октомври (ВИДЕО) След като ицбирателят напусне тъмната стаичка със сгънатите си бюлетини по начин, който не издава тайната на вота, член на комисията сверява дали номерата върху бюлетините съответстват на номерата върху кочана и при съответствие подпечатва повторно бюлетините с печата на комисията. На всяка бюлетина се откъсва отрязъка с номера й, който се пуска в отделна кутия. При несъответствие бюлетината се обявява за недействителна и това обстоятелство се отбелязва върху бюлетината и в графа \"Забележки\" на избирателния списък. Избирателят не се допуска повторно до гласуване. След повторното подпечатване на бюлетината избирателят я пуска в избирателната кутия, полага подпис в избирателния списък, получава обратно документите си и напуска помещението. Избирател, който сгреши при поставянето на знака, изразяващ неговия вот, може да върне сгъната сгрешената бюлетина на секционната избирателна комисия и да получи нова бюлетина за гласуване от същия вид. Това право се предоставя на избирателя само веднъж. И още нещо - избирателят има право да гласува за кандидат за кмет, издигнат от дадена партия, коалиция или инициативен комитет и за листа от общински съветници на друга партия и коалиция.", "date": "2019.10.26", "title": "Как да гласуваме за кметове и общински съветници в неделя"}
{"url": "https://clubz.bg/89622-tq_pokaza_che_ne_se_boi_dori_ot_donald_trymp", "text": "Авторитетното германско списание \"Цицеро\" цитира туит на Георгиева от май миналата година, в който тя пише: \"Бабите и дядовците ми бяха слабо образовани, родителите ми бяха завършили само гимназия. Аз съм първата с висше образование. От село в България до шефка на МВФ - така изглеждат възможностите\". Всъщност не е точно така, отбелязва \"Цицеро\". Кристалина Георгиева е от елита в своята страна - не е родена в някое си село, а в София, а прадядо ѝ Иван Кършовски е бил полиглот, журналист и националреволюционер, бил е също и кмет на Любимец. Баща ѝ се е занимавал с пътно строителство, а майка ѝ Маринка била управителка на магазин за домашни потреби в центъра на София. За съпруга ѝ Кино Кинов се знае малко, но благодарение на това, че той поел грижите за дъщеря им Десислава, Кристалина Георгиева е могла да се посвети изцяло на кариерата си, четем в публикацията. Описана е и научната кариера на настоящата шефка на МВФ  - през Икономическия институт \"Карл Маркс\" в София към London School of Economics - ковачницата за кадри на капитализма. Георгиева е била със стипендия и в Масачузетския технологичен институт, както и преподавателска дейност на островите Фиджи, преди през 1993 да започне работа в Световната банка във Вашингтон - шест години след като напуска България през 1987 година. След това става еврокомисарка, не успява да се класира за поста генерален секретар на ООН, предложена за него от премиера Бойко Борисов пет минути преди края на срока за номинирането на кандидати. Георгиева обаче успява да заеме друг престижен пост - шеф на МВФ. Тя покорява с директния си подход и не се бои дори и от Доналд Тръмп - пише за новата директорка на Фонда \"Зюддойче цайтунг\". Това издание е предпочело друг цитат от Георгиева - думите ѝ на годишната среща на МВФ и Световната банка във Вашингтон, казани в отговор на въпроса какво мисли за търговския спор между САЩ и Китай, подклаждан от Тръмп: \"Политиката под мотото 'Ако ти губиш повече, отколкото аз, значи съм победител', е глупава!\" Още в началото на мандата си тя показа, че няма да се задоволи с място на втора линия, пише \"Зюддойче цайтунг\", аргументирайки се с активната дейност на Георгиева през този период. Припомнят се опасенията на някои нейни критици, че може би ще ѝ липсва достатъчно политическа тежест, щом не е била нито министърка, нито е ръководила емисионна банка, но тези опасения са се оказали напразни. \"Сигурен съм, че ще се справи много добре\", казва германският финансов министър Олаф Шолц, а друг високопоставен европейски представител уверява, че всеки, който е работил с нея в миналото, е очарован.   Директният подход на Георгиева и волята ѝ да върви напред идват точно навреме, тъй като от гледна точна на множеството икономически проблеми наистина има нужда от силно ръководство - посочва \"Зюддойче цайтунг\". При това не става дума само за търговския спор между САЩ и Китай, за излизането на Великобритания от ЕС и за политическото напрежение в Близкия изток - към тях се добавят и измененията в климата, неравенството, застаряващите общества, корупцията, национализмът. На Георгиева, която говори английски с източноевропейски акцент, със сигурност ѝ липсва аристократизма на нейната предшественичка Кристин Лагард. И вероятно МВФ ще изгуби част от блясъка си, излъчван от Лагард. Въпреки това много сътрудници на Фонда вече са възприели стила на новата си директорка. И докато предшественичката ѝ настоявала да бъде наричана мадам Лагард и от най-високопоставените служители на организацията, Георгиева дошла и казала: \"Наричайте ме Кристалина\".", "date": "2019.10.26", "title": "Тя показа, че не се бои дори от Доналд Тръмп"}
{"url": "https://clubz.bg/89620-evgenij_dajnov_geshev_sled_cacarov_neshto_kato_stalin_sled_lenin", "text": "Политологът проф. Евгений Дайнов коментира на профила си във фейсбук изявлението на главния прокурор Сотир Цацаров, че \"шест души с пари, власт и медии не желаят Иван Гешев да бъде избран за главен прокурор\". Ето какво написа Дайнов:    ", "date": "2019.10.26", "title": "Евгений Дайнов: Гешев след Цацаров? Нещо като Сталин след Ленин"}
{"url": "https://clubz.bg/89605-kakvo_tyrsi_putin_v_afrika", "text": "Руският президент Владимир Путин се опита в четвъртък да разшири влиянието на Москва в Африка, като предложи военна помощ и икономически проекти на първата в историята среща на върха Русия-Африка. Той дори предложи да посредничи в засилващия се спор между две от най-големите сили на континента, Египет и Етиопия, предаде Асошиейтед прес, цитирана от БТА. \n\tГоворителят на Кремъл Дмитрий Песков каза, че Путин е обсъдил въпроса с египетския президент Абдел Фатах ас Сиси и с етиопския премиер Абий Ахмед в отделни срещи в кулоарите на двудневния форум, в който взеха участие лидери от 43 от общо 54 африкански страни. \n\tПесков не каза дали Египет и Етиопия са приели предложението за посредничество, каквото САЩ също отправиха през последните дни, след като преговорите за строежа на етиопски язовир се провалиха този месец. \n\tНякои проправителствени медии в Египет твърдят, че струващият 5 милиарда долара язовир \"Възраждане\", който ще засегне египетския дял от водите на р. Нил, представлява заплаха за националната сигурност, която може да оправдае използването на военна сила. \n\tСиси и Абий се срещнаха вчера. Египетски говорител каза, че са се споразумели за незабавно подновяване на техническите преговори за постигане на крайно предложение за пълненето и експлоатацията на язовира. В изявлението на Басам Ради не се каза нищо за посредничество. \n\tЕтиопия каза, че Абий и Сиси са обсъдили \"въпроси от общ интерес\", но не даде подробности. \n\tСрещата на върха в Сочи, по време на която държавни глави посетиха оръжейно изложение, подчерта възродената амбиция на Русия за влияние в богатата на ресурси Африка. \n\tПутин изтъкна, че развиването на по-солидни връзки с континента е сред главните приоритети на руската външна политика. Той отбеляза, че африканските страни са станали \"един от важните стълбове в многополюсния свят\". \n\tСтокообменът на Русия с африканските държави се удвои през последните пет години и сега надхвърля 20 милиарда долара. Путин изрази увереност, че той може да нарасне още поне двукратно през следващите 4-5 години. \n\tПо време на Студената война Съветският съюз предоставяше щедра икономическа и военна помощ на много африкански страни на фона на глобалното съперничество със САЩ. Влиянието на Москва отслабна след разпадането на Съветския съюз през 1991 г. и Русия все още изостава много от Запада и Китай в търговията и инвестициите в Африка. Тя обаче се възползва от останалите от съветската епоха връзки, за да разшири ролята си в делата на континента. \n\tРуският президент наблегна вчера на необходимостта Русия и африканските държави да засилят сътрудничеството си в борбата с екстремизма, включително в обмена на информация между службите за сигурност. \n\tРусия е най-големият доставчик на оръжия в Африка, а Путин посочи, че сега страната му има споразумения за военно сътрудничество с над 30 африкански страни. Той добави, че Москва може да разшири обхвата на тренировъчните си мисии за военни и служители по сигурността от африканските страни. Той е казал това след споразумението за поделяне на властта между суданската армия и продемократичното движение, сключено през август след свалянето от власт на бившия президент автократ Омар ал Башир. \n\tПрезидентът на Нигерия, най-голямата по население страна в Африка, се съгласи да поднови военно споразумение с Русия. То се очаква да доведе до повече преки доставки на военно оборудване, каза канцеларията на президента Мухамаду Бухари. \n\tНигерия съобщи освен това, че с Русия ще работят за повишаване на ефикасността на жизненоважния за африканската страна петролен сектор. Двете държави ще сключат рамкова спогодба за съвместно предприятие между нигерийската държавна нефтена компания и руската \"Лукойл\". То ще включва проучвания на потенциални петролни залежи дълбоко под морското дъно. Страните се споразумяха и да засилят сътрудничеството между Нигерийската национална петролна корпорация и руския газов гигант \"Газпром\". \n\tДруги африкански лидери посрещнаха топло възродения руски интерес към континента. Той заяви това малко след като два руски ядрени бомбардировача кацнаха в неговата страна. Това безпрецедентно изпращане на руски ядрени бомбардировачи в Африка е отражение на новия порив на Москва да стане фактор на континента. Централноафриканската република обмисля възможността за създаване на руска военна база в страната. Това заяви в интервю за РИА Новости президентът на ЦАР Фостен-Арканж Туадера, предаде агенцията, цитирана от БТА. Създаването на руска военна база в ЦАР е възможно в рамките на двустранното междуправителствено споразумение за военно сътрудничество, подписано през август 2018 г., заяви през януари т.г. министърът на отбраната на африканската държава, Мари-Ноел Кояра. Какво прави една руска частна военна компания в Централна Африка? Лидерският форум Русия-Африка, приключил в Сочи, вече бе наречен безпрецедентен, пише Александър Желенин от ИА Росбалт, цитиран от БТА. И твърде вероятно наистина е такъв. Не си спомням подобно нещо дори по съветско време. На среща с Владимир Путин в курортната столица на Русия долетяха главите на 43 страни и правителства, а още 11 държави от континента изпратиха министри или посланици. По един или друг начин в Сочи бяха представени повечето африкански страни. \n\tНе ще и дума, с тази проява Кремъл гръмна с един куршум два заека. Първо, анонсира пред цял свят мащабно завръщане на Москва в Африка; второ, успя да спести време и сили. Вместо самият президент да лети през девет земи в десета, за да посети лично всяка от представените в Сочи африкански държави, по-добре да покани на гости техните глави или представители вкупом и да обсъди с всички желаещи форматите на предстоящото сътрудничество. \n\tАко се помъчим да опишем днешните интереси на Москва на африканския континент с термините на добрия стар марксизъм, става дума за следното: младият руски империализъм в лицето на различни кремълски \"готвачи\" *, частни и държавни компании (формално държавните фирми от рода на \"Газпром\" или \"Роснефт\" де факто са частна собственост на техните топмениджъри) в контекста на международни санкции срещу тях излиза на лов за ресурси. Наемниците на Вагнер вземат добри пари, но ги третират като скотове И още една специфична черта на днешната руска политика в Африка: търговските интереси на частни компании по чудотворен начин се налагат, опаковани в \"антиимпериалистическа\" риторика отпреди 40-50 години. Африканските лидери май не се сещат, че днешна Русия също е империалистическа страна, а навярно и нехаят за тези теоретични нюанси. Да купят оръжия без никакви предварителни условия от страна на продавача, да грабнат от него хубав процент под масата без разни глупави обвинения в корупция - ето какво искат мнозина глави на африкански страни. Всичко друго е второстепенно. \n\tРуският капитализъм впрочем отдавна е минал в империалистическия стадий. Основен признак е износът (или \"оттокът\" според патетичната терминология на патриотичните икономисти) на капитали в различни колонии и слабо развити страни. През 18-и и 19-и век е преобладавал износът на стоки, произведени в развитите държави, но през 20-и и 21-и век едрият бизнес изнася вече не толкова стоки, колкото капитал. Изнася го там, където е по-евтина работната сила, значи стоките може да се произвеждат с далеч по-малко разноски, отколкото в развитите държави. В съвременния свят на практика не са останали колонии, но слабо развити страни все още има - и повечето са в Африка. \n\tДруг въпрос е, че в борбата за новия пазар с размерите на цял континент младият руски империализъм неизбежно ще се сблъска не само със старите империалистически държави - САЩ и членките на ЕС, а и с нови - Китай и Индия. Това със сигурност няма да породи повече стабилност, за каквато говори в Сочи Владимир Путин - нито в Африка, нито в света като цяло. Напротив, в тази борба \"за интереси\" ще се появят цял куп нови противоречия и рискове. Което е само въпрос на време. \n\t \n\t--------------------- \n\t* Така наричат медиите в Русия бизнесмена Евгений Пригожин, ресторантьор и собственик на кейтъринг компания, обслужвала висшите държавници в страната. Той е свързван също с частната военна компания \"Вагнер\" - бел. прев. \n\t** Словосъчетание, лансирано от Владимир Путин в руския политически дискурс - става дума за ценностите, свързващи Русия в единно цяло - бел. прев Наемниците на Вагнер вземат добри пари, но ги третират като скотове", "date": "2019.10.26", "title": "Какво търси Путин в Африка?"}
{"url": "https://clubz.bg/89624-syd_potvyrdi_razsledvaneto_za_impijchmynt_sreshtu_trymp", "text": "Американски съдия потвърди законността на разследването, започнато от демократите в Конгреса за импийчмънт на президента Доналд Тръмп, и разпореди правителството да предостави нередактирано копие на доклада на бившия специален прокурор Робърт Мълър за руска намеса в изборите през 2016 г., съобщи Ройтерс, цитирана от БТА. Съдията даде на министерството на правосъдието срок до другата сряда да предостави заличения материал от доклада на Мълър, който беше поискан от правната комисия на Камарата на представителите. Председателят на Камарата на представителите Нанси Пелоси определи решението като \"още един удар върху опита на президента Тръмп да се постави над закона\". Междувременно в петък Републиканският национален комитет (РНК) прие извънредна резолюция, в която заявява, че \"сега повече от всякога подкрепя безрезервно\" президента Тръмп в разследването за импийчмънт, започнато от демократите, предаде Асошиейтед прес.", "date": "2019.10.26", "title": "Съд потвърди разследването за импийчмънт срещу Тръмп"}
{"url": "https://clubz.bg/89626-prezidentyt_na_severna_makedoniq_izvednyj_nikyde_ne_vijdame_es", "text": "Решението от Брюксел беше наистина шок за всички, не само за мен и за народа, но и за целия политически елит, заяви президентът на Северна Македония Стево Пендаровски в интервю за гръцката телевизия Алфа, цитиран от скопския телевизионен канал “Нова ТВ“, съобщи \"Фокус\". Той добави, че на лидерската среща в неделя всички партии, независимо дали са на власт или в опозиция, са споделили едни и същи настроения и нагласи: Mакедонският президент обясни, че това, с което ще се изчака до започване на преговорите за присъединяване с ЕС, е частта за вътрешната и външната кореспонденция и използването на новото име. Той посочва, че след няколко месеца страната ще се присъедини към НАТО, благодарение на Преспанското споразумение.", "date": "2019.10.26", "title": "Президентът на Северна Македония: Изведнъж никъде не виждаме ЕС"}
{"url": "https://clubz.bg/89627-donald_trymp_shte_ima_nevijdana_recesiq_ako_byda_otstranen", "text": "Президентът Доналд Тръмп заяви в петък, че Съединените щати ще претърпят сериозен икономически спад, ако бъде отстранен от поста, съобщи БНР. Президентът също така посочи, че изтъкнати експерти от Уолстрийт са съгласни с него, включително и един, говорил по телевизия тази сутрин, но той не конкретизира който точно им предвид. Вероятно става въпрос за инвеститорът-ветеран Марк Мобиъс, който каза по-рано през деня, че е възможен спад на американската фондова борса с 20-25%, ако Тръмп не спечели втори мандат на президентските избори през ноември следващата година. Тръмп също така отбеляза, че преговорите с Китай по търговска сделка \"вървят много добре\" и отново подчерта, че Пекин ще купува повече американски селскостопански стоки, тъй като Китай желае да сключи \"много лоша\" сделка. Неговото изказване е факта, след като по-рано в петък от офиса на американския търговския представител заявиха, че САЩ и Китай са постигнали напредък в търговските преговори и са се доближили до финализирането на части от \"първата фаза\" на търговската сделка.", "date": "2019.10.26", "title": "Доналд Тръмп: Ще има невиждана рецесия, ако бъда отстранен"}
{"url": "https://clubz.bg/89628-byudjetniqt_deficit_na_sasht_shte_nadmine_1_trilion_dolara", "text": "Федералният дефицит на САЩ за бюджетната 2019 г. достигна до 984,4 милиарда долара, най-високата стойност на показателя за последните седем години, и се очаква да надмине един трилион през следващите години, съобщи Асошиейтед прес, цитирана от БТА, като се позовава на официални правителствени данни. Нарастването на дефицита с 26 процента в сравнение с 2018 г., когато дефицитът във федералния бюджет беше 779 милиарда долара, отразява фактори като загубите на приходи от намаляването на данъците от правителството на президента Доналд Тръмп през 2017 г., както и бюджетно споразумение, което добави милиарди разходи за военни и вътрешни програми. Според прогнозите на правителството и на бюджетната служба на Конгреса дефицитът ще надхвърли един трилион долара през текущата бюджетна година (която започна на 1 октомври - б.ред.). Според службата на Конгреса бюджетния дефицит ще остане на равнища от над един трилион през следващото десетилетие. Тези прогнози са в контраст с обещанията на Тръмп по време на предизборната му кампания, че дори с първоначалната загуба на приходи заради данъчните облекчения той ще бъде в състояние да елиминира дефицита във федералния бюджет чрез намаляване на разходите и увеличения растеж, породен от по-ниското данъчно облагане. Данните от изпълнението на бюджета показват, че приходите са нараснали с 4 процента през бюджетната 2019 г., която завърши на 30 септември 2019 г., но че разходите са нараснали с двойно по-висок темп. Бюджетните разходи са се увеличили за отбранителни програми и за големите правителствени социални програми за възрастните, за социално и за медицинско осигуряване. Въпреки това министърът на финансите Стивън Мнучин увери, че икономическата програма на Тръмп работи, като безработицата е спаднала на най-ниското си равнище от почти 50 години. Мнучин заяви, че за да бъде осигурен устойчив курс на бюджета, Конгресът трябва да приеме предложения \"да ореже прахосническото и безотговорно харчене\". Засега обаче никоя партия не показва особен интерес към намаляване на растящите дефицити. Тръмп и републиканците изглеждат доволни от намалението на данъците с 1,5 трилиона, прието от Конгреса по време на първата година от управлението на Тръмп. А демократите, които ще се изправят срещу него на изборите през следващата година, предлагат собствените си планове за скъпи разходи, включително за всеобхватно здравно осигуряване (Medicare for All). \n\tМного от потенциалните президентски кандидати на демократите заявяват, че ще запазят социалното осигуряване и другите социални програми, но казват, че ще отменят намаляването на данъците на Тръмп по отношение на богатите и на корпорациите, за да финансират собствените си програми. На този фон тенденцията е бюджетните дефицити да растат, като по този начин увеличават и националния дълг като процент от Брутния вътрешен продукт до най-високата му точка след края на Втората Световна война. Дефицитът на федералния бюджет надхвърляше един трилион в периода между 2009 и 2012 г., когато правителството на Барак Обама правеше големи разходи за справяне с последствията от финансовата криза през 2008 г. и най-сериозната рецесия от 30-те години насам. Този път дефицитите се случват в коренно различна ситуация: безработицата е на исторически ниско равнище, а икономиката отбелязва рекордна 11-а година на растеж, коментира Асошиейтед прес. ТАСС съобщава, че през бюджетната 2018 г. дефицитът на федералният бюджет на САЩ е бил 3,8 процента от БВП, докато през 2019 г. е достигнал 4,6 процента.", "date": "2019.10.26", "title": "Бюджетният дефицит на САЩ ще надмине 1 трилион долара"}
{"url": "https://clubz.bg/89631-kogato_negodnici_kontrolirat_procedurite_rezultatyt_shte_e_negoden", "text": "Процедурите имат смисъл, когато са прилагани от независими и почтени хора. И обратно, когато негодници контролират процедурите, резултатът ще е негоден. Това казва пред   адвокат Михаил Екимджиев по повод избора на Иван Гешев за главен прокурор от Висшия съдебен съвет (ВСС). Според него изборът Гешев е бил демонстрация за формалното спазване на процедурите, без съобразяване с обществения интерес и морала. И допълва, че има някои сходства между неоспоримата власт на българския главен прокурор и тази на севернокорейския лидер.  ", "date": "2019.10.26", "title": "\"Когато негодници контролират процедурите, резултатът ще е негоден\""}
{"url": "https://clubz.bg/89625-kakvo_izbirame_na_mestniq_vot_v_nedelq", "text": "В неделя, 27 октомври, започва най-сложният изборен процес в България - местните избори. Рано сутринта секции във всички 265 български общини ще отворят врати и всеки гражданин ще има възможност да попълни и пусне в урната от 2 до 4 бюлетини. В добавка, след една седмица в общините, в които никой от кандидатите не е събрал над 50% от гласовете, ще се проведе балотаж.  Как да гласуваме за кметове и общински съветници в неделя Местните избори са най-скъпи, най-сложни, но и също така дават най-много власт и право на избор на нас като гласоподаватели. Причината е, че ще правим минимум два избора - тоест ще избираме мажоритарно един кандидат (кмет на община, кмет на район или кметство), и ще можем да изберем и листа за общински съветници, в която имаме и мажоритарен елемент - преференцията. Как да гласуваме с преференция? От това следва въпрос - за какво гласуваме утре и какво правят тези хора? Понякога наричаме Общинския съвет \"малкия парламент\" и това е донякъде точно, донякъде - погрешно. Да, устройството на общината има прилика със законодателната и изпълнителната държавна власт, но има и ключови разлики. Кметът на местно ниво изпълнява роля, която е близо до тази на премиера, но на общинско ниво. Приликата с функциите на президента са само в това, че кметът като него се избира пряко, тоест мажоритарно. Градоначалникът може и да налага нещо като \"вето\" над решения на общинския съвет в определени от закона случаи.  Той води изпълнителната дейност в рамките на общината, има свой екип от заместник-кметове и кметски наместници, които назначава и освобождава. Негова е задачата за изпълнение на общинския бюджет, изпълнението на дългосрочните програми, изготвени от общинския съвет, той възлага или разрешава изработването на устройствените планове и ги одобрява. Кметът има още и функцията на длъжностно лице по гражданско състояние - издава актове за раждане, граждански брак и смърт, оказва съдействие на етажните собствености и техните управителни органи, може да издава заповеди както към гражданите, така и към органите на МВР на общинско ниво, отговаря и за сигурността в своята община.  Освен това кметът може да връща за ново обсъждане незаконосъобразни или нецелесъобразни актове на съвета, може и да спира общи административни актове и подзаконови нормативни актове. Кметът може да оспорва решенията на общинския съвет пред административен съд. Кметът на район е нужен в особено големи общини, които са разделени на райони - такива в Бъргария са само София, Пловдив и Варна. В София някои гласоподаватели ще могат да избират и кмет на район, и кмет на кметство. Кметът на кметство по принцип се избира в общини, в които има множество по-малки населени места, и целта му е всяко от тях да има свой пряко избиран местен орган на властта. Правомощията му са практически същите като кмета на район. Тези кметове отговарят за изпълняването на бюджета на общината в частта му за съответния район. Те организират провеждането на различни благоустройствени, комунални и други публични мероприятия - концерти, спортни събития и пр.  Тяхна е и отговорността за стопанисване на общинската собственост в района. Те отговарят и за подобряване и възстановяване на околната среда, водят регистрите на населението и гражданското състояние. Тяхна отговорност е и да осигуряват извършването на специфични местни административни услуги, като промяна на име, издаване на удостоверение за наследници и други. Кметът на район и на кметство може да има специфични функции, отредени му от кмета на общината, той отговаря и за защитата на населението при бедствия и аварии (заедно със съответните институции).  В добавка може да участва в заседанията на общинския съвет и има право на съвещателен глас, а също така може да бъде привикан за изслушване по въпроси, отнасящи се за неговия район. Разбира се, има контрол да назначава и освобождава служители от общинската администрация в неговия район или кметство. Третият орган, който избираме утре - общинският съвет, е еквивалентът на законодателната власт на местно ниво.  Общинските съветници обсъждат, приемат и изменят годишния бюджет на общината, както и местните данъци и такси. Те гласуват и наредби, правилници и инструкции в рамките на общината. Те приемат решенията за управление и стопанисване на общинско имущество. Тяхна е и задачата да приемат решения за създаване и одобряване на устройствени планове, както и стратегии, прогнози, програми и друг вид планове за развитие на общината. Общинският съвет е и органът, който определя изискванията за дейността на граждани и юридически лица в общината, свързани с исторически, екологични, социални или други особености на населените места. Съветниците са тези, които създава изисквания и за инженерната и социалната инфраструктура.  Те приемат и решенията за именуване и преименуване на улици, площади, паркове, инженерни съоръжения, вилни зони, курорти и курортни местности. Работата на общинския съвет е публична, заседанията са отворени за граждани, могат да се наблюдават на живо, а във все повече общини и онлайн.  Общинският съвет също може да връща и да оспорва актове на кмета на общината.  Как да гласуваме с преференция?", "date": "2019.10.26", "title": "Какво избираме на местния вот в неделя?"}
{"url": "https://clubz.bg/89609-trafikyt_na_hora_smenq_marshruta_sled_kraq_na_djunglata_kraj_kale", "text": "Когато през 2016 г. френските власти закриха мигрантския лагер в Кале, известен като \"Джунглата\", искащите да влязат във Великобритания мигранти бяха принудени да се преориентират към по-малко безопасния маршрут към Обединеното кралство откъм крайбрежието на Белгия - същия маршрут, по който поел и камионът, в който тези дни бяха открити 39 тела, пише Асошиейтед прес, цитирана от БТА. \n\tВ четвъртък федералната прокуратура на Белгия, която се занимава със случаите на тероризъм и организирана престъпност, заяви, че е започнато разследване по случая с камиона ковчег. По първоначални данни той е минал през белгийското пристанище Зеебрюге, откъдето с ферибот е пристигнал във Великобритания. \n\tЖертвите - 31 мъже и осем жени, за които се предполага, че са китайски граждани - бяха открити в хладилен камион в промишлена зона на 32 км източно от Лондон. Шофьорът беше задържан на място по подозрение за убийство. В петък последваха още два ареста - на мъж и жена, заподозрени в незаконен трафик на хора. Арестуваха мъж и жена заради камиона ковчег в Англия Престъпни групи, занимаващи се с трафик на хора, установили контрол над паркингите по магистралата Брюксел-Северно море (белгийската част на магистрала Е40), които служат за сборни пунктове на мигрантите. \n\tЗа разлика от Кале през Зеебрюге преминават основно товари и по-малко транзитни пътници. \n\tЗа откриването на нелегално пътуващи се използват кучета и термоскенери, но те може и да не бъдат засечени в запечатани, хладилни контейнери като този, в който бяха намерени 39-те тела. \n\tПрез 2014 г. афганистански мигрант беше открит мъртъв в контейнер, пристигнал в британското пристанище Тилбъри, а заедно с него имаше още 34 души, които бяха оцелели. И тогава контейнерът беше минал през Зеебрюге, но това било станало в момент, когато скенерът не е работил. \"Ако трябваше да се отваря всеки камион или всеки контейнер, опашката от камиони щеше да стига до Брюксел. Всеки ден на това пристанище идват 4000 камиона\", каза пред телевизията на Ройтерс Дирк де Фау, кмет на фламандския град Брюге (Брюж) и прилежащата към него община Зеебрюге. На Е40 продължава да има каналджии, каза Янсенс, но през последните две години, в търсене на места с по-занижени пристанищен контрол и мерки за сигурност, те се насочиха още по на север. Прекарването на мигранти е доходоносно, продължи Янсенс, като по думите му мигрантите плащат до 6000 евро за \"гарантирано\" преминаване във Великобритания. \n\tМеждународната организация по миграцията, чието седалище е в Женева, заяви, че през последната година се наблюдава и тенденция на увеличение в броя на мигрантите, опитващи да се доберат до Обединеното кралство с малки лодки. От началото на годината в Ламанша са се удавили петима мигранти. \n\tС 39-те от тази седмица общият брой на смъртните случаи сред мигрантите, прекосяващи европейския континент, става 97 при 92 за същия период на 2018 г.", "date": "2019.10.26", "title": "Трафикът на хора сменя маршрута след края на Джунглата край Кале"}
{"url": "https://clubz.bg/89507-zashto_avstriq_goni_turski_imami", "text": "Решението на дясното правителство на Австрия да изгони десетки турски имами и да затвори седем джамии не беше конюнктурно, нито целеше да задоволи исканията на радикалната десница. Става дума за една нова и по-твърда политика по отношение на политическия ислям, както и спрямо ролята на Турция. Във всеки случай тя е значително по-твърда от тази в други европейски държави, където има големи ислямски общности, включващи имигранти с турски корени. Именно тези мюсюлмани са в прицела на Ердоган, съюзен с „Мюсюлманските братя“, който цели превръщането им в аналог на Троянски кон в Европа, който да улесни реализирането на неговите цели и проекти.  Дяснопопулистките сили в Австрия бяха опората на  правителство начело с канцлера Себастиан Курц. Още в предишното му амплоа на министър, Курц провеждаше курс на отхвърляне политиките на отворени врати пред имигрантите и бежанците. Това правителствено решение не само вбеси Турция и организацията „Мюсюлмански братя“, но и внесе разкол в австрийското мюфтийство, където редица ръководни дейци обвиниха шефа си Обрахим Олгун, че е вдъхновител на тази операция, и поискаха оставката му.  След като правителството обяви канонична война на въпросните джамии, Австрия си навлече обвинения, че изразява интересите на крайните радикали, които са противници на интеграцията, и че работи за възникването на паралелни общества, които нямат място в една европейска държава. От своя страна канцлерът Курц заяви, че Австрия няма да разреши разпространяването на политическия ислям, както и нарушаването на законите на страната. В мюсюлманските общности на Австрия на критика бе подложен и Законът за исляма от 2015 г., в съответствие с който бе предприета въпросната екстрадикция на имамите и затварянето на техните джамии. Законът задължава както ислямските, така и останалите центрове в страната, да спазват изискванията за прозрачност, както и спрямо тях да се прилага австрийското законодателство, което урежда получаването на дарения от чужбина. „Юронюз“ цитира думите на шефа на Брюкселския международен център за изследване правата на човека Рамадан Абу Джазар, именно подчиняването на въпросните джамии на Турция и на политиките на Ердоган, както и враждебността на имамите им спрямо австрийското законодателство, са ускорили приемането и прилагането на въпросния закон. Пак той сподели информацията, че най-малко две от тези джамии са получавали парични дарения от Турция в нарушение законите на Австрия. Според четиригодишно разследване на австрийските служби за сигурност, джамиите, които са под контрола на Турския ислямски културно-социален съюз в Австрия, са използвани от Ердоган за неговите явни и скрити цели, което налага тяхното закриване. Докладът посочва джамия в столицата Виена, която се управлява от „Сивите вълци“ – крайнодясна нелегална организация, която е свързана с националистите под ръководството на съюзника на Ердоган Девлет Бахчели.  Новият Закон за исляма от 2015 г. е наследник на най-стария подобен закон в Европа, датиращ от 1912 г. Оттогава въпросният закон е претърпял множество изменения и добълнения. Според правния експерт по въпросите на исляма Матиас Руе, цитиран от „Дойче веле“, „австрийският модел е уникален и исторически“. Той също така припомни, че още преди сто години в пределите на тогавашната империя е имало голяма мюсюлманска общност в лицето на населението на Босна и Херцеговина – провинция, поставена под австроунгарска администрация от 1878 г. Експертът цитира и думите на тогавашния император Франц-Йосиф I, че „всички синове на тази страна се ползват с равни права според австрийския закон, който им гарантира личната неприкосновеност, притежанията им и защитава религиозните им възгледи“. Според Руе, тогава всичките религиозни храмове в империята са били равни пред закона. През 2014 г. правителството публикува новия Закон за исляма. Тогава сегашният канцлер беше министър на вътрешните работи. Година по-късно законът влезе в сила. Законът провъзгласява „исляма с австрийски характер“. Той цели е прекратяване разпространяването на радикалните и екстремистки идеи сред мюсюлманските общности в страната, забрана на чуждестранното финансиране на религиозните центрове и институции. Според канцлера Курц, „всеки човек може едновременно да бъде вярващ мюсюлманин и да се гордее с австрийската си самоличност“, както и че „законодателството на страната е над религиозните доктрини“. Според Ричард Бутс, експерт по сравнително религиознание и директор на виенския Институт по философия на правото, предишният закон от 2012 г. е бил рудиментарен, тъй като макар, че е приравнявал мюсюлманите и последователите на другите религии, не е предвиждал създаването на централно мюфтийство за първите. Освен това, тогава все още броят на мюсюлманите в страната е бил малък. Понастоящем той е около 700 хиляди души, 360 хиляди от които от турски корен и 117 хиляди от тях - с турско гражданство. По такъв начин, мюсюлманите съставят около 6% от населението на страната.  Бившият вицекцлер Хайнц Кристиян Щрахе, според когото „ислямът не принадлежи на Австрия“ и чиято фотография украси първата страница на в.“Ню Йорк таймс“ в материал, посветен на десните популисти в Европа, бе политикът, който би тревога срещу нашествието на политическия ислям.  Щрахе, който беше принуден да подаде оставка и да напусне политиката след корупционен скандал съборил предишното правителство на Курц, на времето обяви, че в една от детските градини във Виена, финансирана от Турция, е било изнесено представление – историческа възстановка на битката при Галиполи по време на Първата световна война. Както е известно, тогава френско-британски части се опитват да превземат османската столица, но са разбити от турските сили. Този епизод е един от любимите за различните течения на политическия ислям и преди всичко „Мюсюлманските братя“ и техните джамии и центрове, финансирани от Турция и Катар.  Освен това се оказа, че седмичното виенско издание „Валтер“ е внедрило свой репортер на същото събитие, организирано във виенска джамия. Публикувани бяха снимки на деца, облечени във военни униформи и имитиращи военни поздрави под турски знамена. На една от снимките други деца представят убитите войници, като труповете им са покрити също с турски знамена. Въпросната битка се счита за символ на съпротивата, увенчала се с основаването на новата Република Турция през 1923 г. Въпросната джамия е ръководена от Турско-ислямския съюз в Австрия, който е на пряко подчинение на турския Дианет. Тези разкрития предизвикаха гневни реакции в австрийските политически и социални среди. Това накара министерството на вътрешните работи да проведе разследване и да разпита заподозрените – директори на детски градини и лидери на Турско-ислямския съюз. Обвинението срещу тях е че политизират религиозните центрове и внушават на децата верска и расова омраза. Те бяха отхвърлени от говорителя на въпросния съюз Ясер Арсьой в интервю с държавното радио. Според него джамиите не са били използвани за пропаганда в полза на Ердоган или да друг турски политик. Все пак бе установено, че обучението на имамите се извършва в Турция, която е и финансистът на въпросните джамии, плащайки заплатите на техните служители. Нещо повече – от турска страна бяха отправени критики към австрийските власти, че не предоставят финансови средства за имамите, които са нужни за тяхното обучение и изучаване на немски език.  Впоследствие бе подновена кампанията, инициирана от канцлера Курц в предишното му амплоа на външен министър, насочена към затварянето на религиозните училища –медресетата, както и на ислямските детски градини в страната. Според критиците, тези заведения са в тежест на данъкоплатците и допринасят за езиковите и културни различия в обществото. По думите на Щрахе, „ако в тези медресета и детски градини бъдат обучавани хиляди деца в ислямистки дух, това ще навреди на интеграцията и ще създаде паралелни общество“. Броят на детските градини във Виена и другите австрийски градове надвишава 150 заведения.  В рамките на същата кампания Щрахе призоваваше към забраната на онова, което той нарича „фашистки ислям“, с твърдението  че „ислямът представлява екзистенциална опасност за Европа“. Негови са и думите: „ако ние не сложим край на политиката на ислямизация, тогава както австрийците, така и всички европейци, сме заплашени от внезапна смърт“. Австрийското правителство е решено да издаде указ за забраната на политическия ислям в страната. Според правителство , „политическият ислям използва религията и молитвените места за политически цели“.Забранявани бяха хиджаба и религиозните символи в детските градини и училищата в страната. В тази връзка органите за сигурност засилиха наблюдението си върху джамиите, чийто брой достига 260 храма в цялата страна, наред с медресетата, детските градини и културните и други неправителствени ислямски институции. Спрямо тях се предявяват изискванията на новия закон за исляма. Сред тях например е това за утвърждаването на официално одобрен превод на Корана на немски език, както и забраната на различните формации, които нямат официално разрешение за развиване на културна дейност. Наред с това, обучението по ислям се разрешава единствено в учебни заведения, които са признати от властите. Според наблюдатели, тези изисквания свидетелстват за новия курс на правителството, насочен към засилване ролята на държавата чрез по-строг контрол върху екстремистките течения, включително и ислямските религиозни институции, чрез пресичане на незаконните им връзки с чужди правителства. От друга страна се наблюдава засилване сътрудничеството на държавата с независими ислямски групировки, които отхвърлят екстремизма и религиозния радикализъм, както и политизирането на религията и по такъв начин злоупотребата с мюсюлманите за целите на чужди политики. Гореспоменатият закон за исляма не само налага забрана за никаба, т.е. цялостното покриване на женското тяло, и на други ислямски облекла от типа на хиджаба и чадора, но и забранява разпространяването на салафитски тълкувания на Корана, тъй като салафизмът е израз на фундаменталисткото направление в исляма.  Според нов доклад на австрийските служби, изготвен по поръчка на външното министерство на страната и с подкрепата на Фонда за австрийска хармонизация и на Федералното бюро за защита на конституцията и борба срещу тероризма, „Мюсюлманските братя“ използват държавните субсидии, отпускани от правителството, както и училищата, за разпространяване на екстремистки идеи сред местните мюсюлмански общности. Непосредствената цел е използването на австрийска територия като база за разпространяване на движението в…арабските страни.  И наистина, досега Австрия предоставяше подходящ терен за дейностите на „Братята“. Тяхното начало се свързва с заселването на един от най-известните им активисти – Юсеф Нида – в Грац преди петдесет години.  Според горепосочения доклад, групировката е съставена от два типа ислямисти. Първият тип ислямисти считат Австрия за „сигурен дом“ и отправна база за инфилтриране на старите им отечества. Техен представител е Айман Али, който допреди няколко години бе главен имам в джамията на Грац, след което стана старши съветник на тогавашния египетски президент и лидер на „Мюсюлманските братя“ Мохамед Мурси. Вторият тип ислямисти работят за ислямизирането на културата в самата Австрия. Някои от „Братята“, принадлежащи към този тип, са достигнали високи официални постове, включително в ролята на говорители на австрийското правителство и на мюсюлманските общности в страната. Според цитирания доклад, учителите в училищата, подчинени на „Братята“, получават заплатите си от австрийското правителство, за да мътят главите на децата, насищайки часовете си с шовинистични речи и идеи. В изследването си на ролята на „Мюсюлманските братя“ в Австрия италианският експерт по ислямизма и политическото насилие Лоренцо Видино пише: „Братята играят голяма роля за засилване на исляма сред австрийското общество, като го използват за политическите си цели. Те прилагат двойнствена тактика, представяйки исляма за жертва, но едновременно с това използвайки религията за агресия. Всичко това създава благодатна почва за екстремизъм.“ Според него, структурите на „Братята“ не само в Австрия, но и в Европа като цяло, се стремят да наложат идеята, че Западът е враждебен на исляма и мюсюлманите, което е особено очевидно в Австрия.  „Мюсюлманските братя“ се стремят да ерозират австрийското общество чрез пропагандните си твърдения, че западните общества са разядени от морален упадък. Същевременно, както отбелязва и Видино, членовете на това „братство“ предпочитат анонимността като структурите на движението се обозначават с други имена, несвързани с общата организация, като членската им маса е обвързана чрез мрежа от организационни, финансови и идеологически контакти, която остава до голяма степен анонимна. Изследователят цитира и отделни пасажи от документи на австрийските служби за сигурност, в които се твърди, че „Братята“ не поддържат регистри с имената на своите членове, така че те работят тайно за организацията. Така се избягва наблюдение и евентуално преследване от страна на властите. Пак там се твърди, че основните позиции на „Братята“ са в конфликт със социалните норми и конституционния ред на Австрия. Салафизмът се разпространи в тази държава чрез последователните вълни на имигрантите през последните десетилетия. Това течение е характерно за представители на арабските и другите ислямски групи. Тяхната дейност се финансира от ислямските благотворителни организации в страни като Саудитска Арабия, Катар и Кувейт. Бюрото за защита на конституцията и борба срещу екстремизма към вътрешното министерство предупреждава за засилване влиянието на салафистите в Австрия, макар и броят им да е само около сто души, които са с постоянен статут в страната. В последно време органите за сигурност засилват мерките срещу дейността на тези представители на фундаментализма в исляма. Салафистите са под постоянно наблюдение, поради вероятността от включването на техни членове в  насилствени действия. В това отношение австрийските власти са в постоянно сътрудничество с колегите си от Германия и Швейцария. Това се наложило след получаване на разузнавателни данни за присъствието в салафитските групи на мнозина джихадисти, получили военна подготовка в лагери в Афганистан и Пакистан. Според доклад на службите за сигурност в Германия лицето Ибрахим Абу Наджи финансира салафитски програми в трите гореспоменати държави. В документа се твърди, че салафизмът е „много опасно течение, което отхвърля всички демократични форми и заклеймява свободите, с които се ползват жените на Запад, както и правата на човека“.", "date": "2019.10.26", "title": "Защо Австрия гони турски имами?"}
{"url": "https://clubz.bg/89591-depresiq_bulgarika", "text": "През октомври депресията пада от небето като листата от дърветата. Стели се по тротоарите и в душите. Клошари влизат в кварталната аптека, купуват спирт, разреждат го с вода и се тешат както си знаят. Аптекарката ми казва, че най-купуваното лекарство в тези дни било деанксит, всеки трети си го предписва срещу тъгата. Малко по-нататък на бордюра седи Ванчето с голяма бутилка бира и транзистор веф. Казвала съм ви за нея – квартално птиче, за което се грижи който мине и който има сърце да поспре. Червисана е като Жокера в оня филм, явно нанася червилото със замах и без огледало, по спомен. Според Ванчето докторите са душмани, те винаги те изкарват тралала, колкото и да си с акъла си. Ти знаеш ли какво е депресия, питам я. Когато ѝ зададат важен въпрос Ванчето много се замисля, не е като политик да ти отговаря преди да си завършил въпроса си, защото има готов отговор на всичко. Ванчето търси отговора старателно. След което казва: „Това не е ли дето бялото ти изглежда черно?“ Пукнете се, доктори, които мислите, че Ванчето е тралала, тя даде най-краткото описание на депресията, което съм чувала. Заблуждавате се, ако мислите, че депресията е незначителна и странична тема в днешния ни живот, приумица някаква на разглезените души. Заболяване е. При това онова заболяване, което Световната здравна организация посочва като причина номер 1 за нетрудоспособност. Депресията влиза и в най-краткия списък на болестите на 21 век. Ще расте заедно с отдалечаването от природосъобразния начин, по който е пригоден да живее човек и като физика, и като психика. Ще расте включително и по една много коварна причина – депресираният човек е идеалният жител в епохата на консумеризма. Потребление – това е името на времето, в което живеем. В нас ще зеят все по-големи дупки и ние все повече ще се мъчим да ги запълваме с покупки. Ще изпитваме жажда, уж утолима с покупка. И така ще попадаме в следващия кръг на още по-силна депресия, чиято рана ще се опитаме да превържем с още по-голяма покупка. Състоянието на българската депресия щеше да е доста по-просто, ако бялото само изглежда черно. Щеше да е въпрос на лично и субективно възприятие. Но нещата у нас са по-сложни, кога ли не са били. Нашата депресия е някак колективна, национална и почти патриотична. На нас не просто бялото ни изглежда черно, ние притежаваме някакъв скръбен талант да превръщаме бялото в черно. Всичко, което уж тръгва с добри намерения, някак успява да се окаля, да се лекьоса, да се превърне в края на краищата в лош резултат. И колкото повече се чудим как е станало, толкова повече е гарантирано, че следващото ще е пак същото. Пример: ремонтите в София, успели да превърнат белите намерения, които съдържа думата ремонт, във видимо черни резултати. Споровете дали депресията е в главата на депресирания или в средата около него продължават в научните среди. В началото на депресията се е гледало като на личен проблем, нещо в мозъка на болния не е като при останалите. Малко по-малко тази теория е подкрепена с вярването, че става дума за недостиг на серотонин, хормона на щастието. Оттук и лечението – болният получава липсващия невротрансмитер, тоест ремонтира се мозъка му. Не са били обаче малко и лекарите, които вярвали, че средата около човека е също толкова, или поне толкова важна – справедлива ли е тя, подкрепяща ли е, в съответствие с човешките ценности ли е? Външните причини започнали да изглеждат поне толкова важни, колкото и вътрешните. И ето напоследък се чуват отрезвяващи гласове, че хората трябва да се простят с идеята, че антидепресантите могат да решат този разрастващ се в цял свят проблем. Не могат, признават си все повече психиатри. Илюзията, че серотонинът регулира някаква повреда в мозъка е привлекателна, но все по-съмнителна. Причината за депресиите все повече се търси в околната среда, в заобикалящата действителност. Десетки научни изследвания го потвърждават и пълен списък с краткото им описание можете да намерите в книгата „Изгубени връзки“ на Йохан Хари. Всички цитирани изследвания потвърждават: не повреда в мозъка, а изгубените връзки с удовлетворението от работата, с ценностите, с природата, с човешките взаимоотношения е причина за депресията. От това проблемът не става по-прост, напротив усложнява се – лесно е да си купиш от аптеката серотонин, трудно е да възстановяваш изгубени връзки с удовлетворението си от работата, с духовни ценности, с чувството за социална справедливост и сътрудничество и т.н. Най-малкото защото в първия случай всичко зависи само от теб, а във втория от всички около теб. А ние, българите, сме доказано провалящи се в неща, които зависят от всички нас взети заедно. Българските евродепутати за мониторинга – доволни, но предпазливи Ние дори не си даваме сметка как се отразяват на националното ни здравословно състояние новини, които изглеждат свързани изцяло и само с политиката. Да, речем новината за прекратяването на мониторинга над България от страна на Европейския съюз. На пръв поглед новината е безспорно добра. Тя впрочем е придружена с допълнението, че мониторингът над Румъния продължава. Искам да ви помоля да си припомните във времето на затварянето на преговорните глави с Европейския съюз как посрещахме новините, в които неизбежно бяхме сравнявани с Румъния. Тогава всяко поставяне на България пред Румъния ни изглеждаше като повод за национално самочувствие. Пак по онова време приемането ни в Европейския съюз беше свързано – освен с желанието да пътуваме свободно и да постигнем житейските стандарти на европейските страни – и с представата, че Европа ще контролира процесите у нас и ще гарантира справедливост. Казано по-директно: радвахме се, че нашите началници също ще си имат началници в Европа, че ще се чувстват оценявани и санкционирани и няма да си позволяват своеволия, които ги злепоставят в Брюксел. Ние наистина не си даваме сметка как една такава надежда се отразява на националното ни здраве. И ето, че сега Румъния остава под наблюдение, за разлика от България. Радва ли ни това, както тогава? Не, не само че не ни радва, но ни се вижда цинично – Румъния, която успя да вкара в затвора за корупция хора от най-високите етажи на властта, сега остава под наблюдение, за разлика от България, където ни е ясно колко „стриктно“ се спазва върховенството на закона. Освен цинично, то ни изглежда и като подигравка с онези наши надежди, че началниците ни ще си имат безкомпромисни началници. Не, нямат си – това ни става ясно от добрата новина. Ето защо за нас тя не е добра, добра е само за хората от властта. Те вече няма да бъдат под лупа, въпреки че нещата тук не са се променили към по-добро. Ние дори не си даваме сметка колко това да видиш надеждата си цинично подиграна се отразява депресивно на колективното ни здравословно състояние. Тези неща само на пръв поглед изглеждат несвързани. Такива прозрения за личната и колективна българска депресия носи месец октомври.", "date": "2019.10.26", "title": "Депресия булгарика"}
{"url": "https://clubz.bg/89577-sledete_v_klub_z_redovniq_kryg_ot_mestnite_nadbqgvaniq_sys_zebri", "text": "На 27 октомври, неделя, в страната се провежда редовният кръг от местните надбягвания със зебри. Ако искате да следите състезанието, можете да го направите в Клуб Z през целия ден. Както винаги досега, ще се постараем да станете свидетели на всички драматични развои на надпреварата в по-голямата част от областните центрове и някои по-малки, но интересни градове. По традиция местните надбягвания са редовни и се провеждат на всеки четири години. През 2011 г. в състезанието бяха избрани победители във всички 264 общини, а през 2015 г. те вече бяха 265, заради образуването на една нова – Сърница. В толкова ще се проведат кръгове от надпреварата и тази година. Паралелно със състезанието за индивидуални участници (1254 на общинско ниво и 5059 на кметско), ще наблюдаваме и кръга за районни победители (460 състезатели) в София, Пловдив и Варна, както и отборното класиране на общинско ниво (29 515 претенденти). Особен интерес се очаква да предизвикат кръговете в София и Пловдив, където броят на индивидуалните участници е най-голям. Съответно 19 и 14 зебри ще се състезават в тези градове. Благодарение на няколко оторизирани спортни агенции ще следим през целия ден и колко хора ще се съберат на хиподрумите в страната, като се има предвид, че времето ще е слънчево и топло за сезона. Междинните резултати ще се обновяват през целия ден и ще могат да се проследят на сайта www.clubz.bg. А ето и преставители на кои основни отбори ще следим през деня. За участие в различните кръгове на надпреварата се класираха кандидати от няколко основни тима, като в отделните областни центрове Клуб Z ще проследи основно участието на представителите на следните отбори, които по традиция са с най-голям шанс:", "date": "2019.10.26", "title": "Следете в Клуб Z редовния кръг от местните надбягвания със зебри"}
{"url": "https://clubz.bg/89545-autsorsing_industriqta_generira_5_ot_bvp_balon_li_e_obache%C2%A0", "text": "Размерът на аутсорсинг сектора в България възлиза на 2.4 млрд. евро за 2018 г. Това показват данните от годишния доклад за развитието на индустрията на Българската аутсорсинг асоциация. За миналата година индустрията е формирала 5.2% от годишния брутен вътрешен продукт (БВП) на страната, в сравнение с 4.8% през 2017 г. Анализът е изготвен от бизнес изданието   и включва данни за 583 български компании, занимаващи се с аутсорсинг на бизнес процеси (BPO) и ИТ аутсорсинг (ITO) през 2018 година. Съотношението между двете подразделения на изнесените услуги е почти изравнено, с изключително лек превес на ITO (само 3 компании повече).  Резултатите показват не просто увеличение на приходите в сектора, но и предричат продължаващ растеж, който през 2022 година да достигне до 4,8 млрд. евро, а относителният дял на аутсорсинга в БВП да достигне 9.2%. Аутсорсинг индустрията търси още 20 000 души до 2020 г. Освен впечатляващите си финансови резултати, този тип бизнес осигурява и цели 2% от пазара на труда в страната. Простата сметка показва, че става дума за над 73 000 души към края на миналата година. Прогнозите са към 2022 г. броят им да превиши 80 хил. души.  Причината за засиление интерес, особено от страна на млади специалсити, е ясна - заплатите в сектора са в пъти по-високи от средната за страната. Данните са повече от красноречиви - аутсорсинг индустрията генерира цели 8,5% от всички разходи за заплати в цялата икономиката на страната. Компаниите от бранша правят и 7% от всички разходи за социално осигуряване през годината.  Като един от трендовете за развитие на пазара у нас през последната година, анализът откроява двойния ръст в броя на опериращите у нас Центрове за споделени услуги (SSC). Това  е подсекторът, в който са ангажирани 1/5 от всички служители в индустрията. Само  през последната година заетостта в този тип компании се е увеличила с близо 25%. Заради мащаба на SSC и висококвалифицираните услуги, които се извършват в България за компаниите им майки, този подсектор формира и най-големия принос към държавата по отношение на изплатени работни заплати и осигуровки като абсолютна тежест.     Другата основна на сила на сектора е неговата продължаваща регионална експанзия. Компаниите се опитват да отварят подразделения не само във вече силните икономически райони, но и в по-слабо развитите. Въпреки това най-големите хъбове за аутсорсинг остават големите градове с университети, като се наблюдава тенденция за изнасяне на дейността извън столицата. София, Пловдив и Варна са трите най-големи центрове, като Велико Търново и Бургас също привличат все повече нови компании. Аутсорсинг компания дава по 5000 лв. на българи, за да се върнат у нас  Всъщност е трудно да се намерят критици на развитието на този сектор в страната. Данните са ясни и техните преимущества не могат да бъдат оспорени. Въпреки това дългосрочното развитие на аутсорсинг индустрията, специално в България, е спорна.  Първоначалните причини за експанзивното израстване на бизнеса са познати - евтината работна ръка в страната и сравнително високото ниво на технологично образовани хора, създаде изключително добри условия пред западните компании, които искаха да поверят някои от дейностите си на външни изпълнители. Заплатите, които големите фирми си позволяват да изплащат тук, бяха в пъти по-ниски от тези в собствените им държави. В същото време за българските стандарти бяха много над средното ниво.  Този фактор, заедно с големи социални разходи, които компаниите правят за служителите си - модерни работни места, почивни стаи, фитнес-центрове, безплатни напитки и храна, направиха индустрията привлекателна за най-младите и най-образовани специалисти. Желаещите да се влеят в огромния поток от \"аутсорсинг експерти\" продължава да поддържа нарастващ темп.  Това обаче води след себе си логичен проблем - по-доброто качество изисква по-голямо заплащане. Данните на \"SeeNews\" показват, че средната заплата на млад специалист се покачва непрекъснато от 2012 година насам. Съответно първопричината за пристигането на тези компании в страната, започва да губи почва под краката си.    Плевнелиев хвали пред френския бизнес условията за аутсорсинг у нас Разбира се, докато страната ни стигне до изравняването на заплатите в сектора до средноевропейските има доста време. Според данните на Асоциацията за 2018 г. в България средното възграждание е около 2400 лв, което са малко над 1200 евро - доста по-ниско, отколко получват европейските колеги на българските работници.  Проблем е и трудното намиране на работници. Вече стана ясно, че желаещите да започнат работа в сектора са много, но реално подготвените - с минимум два работни езика, съответното образование и понякога опит, са доста по-малко от нуждите на пазара. Тези дупки естествено продължават да вдигат заплатите нагоре, а и прилежащите към тях плащания за осигуровки и данъци към държавата. Колкото по-дълго продължават тези процеси, толкова по-често ще виждаме отблъснати инвеститори от страната.  Индустрията обаче има и друг проблем, който засяга дългосрочните възможности за спестяване на заетите в сектора. Много от компанията, които оперират на аутсорсинг пазара в страната, работят по така наречените проекти. При тях хората работят по определено задание в продължение на предварително зададен период и съответно сключват договорите си за това време. След това документите се прекратяват и те започват да чакат следващия \"затворен проект\". Това обаче започва сериозно да влияе върхи техните способности да спеставят дългосрочно и да използват тези активи за обратни инвестиции в икономиката. Въпреки високите заплащание, възможността да останат месеци наред без работа, кара хората да не рискуват. През времето без работа пък са принудени да изхарчат всичко спечелено до момента.  Разбира се, решение има и то беше ясно артикулирано само преди няколко дни от вицепремиера Томислав Дончев. На икономическо събитие, на което беше официален гост, той коментира, че е дошло времето България да престане да бъде работилницата на Европа. На езика на аутсорсинг индустрията това означава, че страната ни тябва да направи всичко възможно да привлече цели стратегически звена на големите компания, а не да поддържа единствено т.нар. им \"съпорт\" (обслужване на клиентите). Докато това не се случи, бъдещето на бизнеса ще остане с твърде много въпросителни, които заплашват да лишат от работа тези близо 80 000 души в страната.  Аутсорсинг компания дава по 5000 лв. на българи, за да се върнат у нас  Плевнелиев хвали пред френския бизнес условията за аутсорсинг у нас", "date": "2019.10.26", "title": "Аутсорсинг индустрията генерира 5% от БВП. Балон ли е обаче? "}
{"url": "https://clubz.bg/89611-fasadata_s_lika_na_rakovski_%E2%80%93_pochistena_do_blqsyk", "text": "Фасадата с орелефа на големия революционер и възрожденец Георги Раковски на едноименната столична улица бе почистена до блясък от многобройните драсканици и графити, резултат от не една и две хулигански прояви в района. Инициативата по облагородяването на емблематичното за София място е на Столичния инспекторат. Къщата музей на Пенчо Славейков - вече чиста от драсканици За връщането на добрия външен вид на похабената фасада с лика на идеолога на българското революционно движение от края на XIX в., инспекторите са използвали подбрани по цветове бои и изцяло екологични биоразградими материали за премахване на дълбоко проникналите в стената спрейове и мастила. По предписание на Инспектората пък специалисти на ЧЕЗ са ремонтирали, намиращите се на мястото електроразпределителни кутии, с което пространството е напълно преобразено. Орелефът на Раковски е апликиран на сградата на бившия Съюз на популярните банки с хотел „Кооп“, на ъгъла на едноименнатат улица и „Граф Игнатиев”. Сградата на Съюза на популярните банки е архитектурен паметник от местно значение. * * * От Столичния инспекторат припомнят, че според Наредбата за управление на отпадъците и поддържане и опазване на чистотата на територията на Столичната община, са предвидени санкции от 100 до 5000 лв. за всеки, който пише, драска и рисува на нерегламентирано за целта място. Последно от Столичния инспекторат са съставили Акт за установяване на административно нарушение на 31-годишен столичанин, хванат на място, малко след полунощ на 23 октомври да драска по чешмичката известна като „Момченцето с кратунката“ в градинката „Кристал“. Посегателството по наскоро монтирания легендарен монумент е второ в рамките на месеца, като залавянето на нарушителя е станало благодарение на инсталираното видеонаблюдение в района. На лицето предстои да бъде наложена максимално предвидената санкция от 5000 лв. Пластиката „Момченцето с кратунката“ е открадната преди десетилетия. Възстановена е окончателно на 8 октомври 2019 г. по фотография и модел, предоставени от семейството на скулптора Васил Зидаров. Изработката е дело на работилницата на Марин Марков.", "date": "2019.10.26", "title": "Фасадата с лика на Раковски – почистена до блясък"}
{"url": "https://clubz.bg/89616-dobre_e_ivan_geshev_da_chue_protestirashtite", "text": "При единствен кандидат за главен прокурор, в иначе замислената по закон състезателна процедура, няма кой да създава неудобства за кандидата. Това предполага той спокойно да се отдаде на подготовката за представянето си. Въпреки това Иван Гешев представи многословна, но безидейна концепция в средата на август. Очакването беше, че поне за изслушването си пред Висшия съдебен съвет ще бъде по-убедителен. Създалата се процедурна скука през последните 3 месеца беше разведрена само от острите позиции на адвокатските колегии в София и Пловдив, от самия Висш адвокатски съвет, както и от множеството въпроси от гражданските организации. В процедурата за избор на главен прокурор големите отсъстващи бяха задължените да са активни по закон и имащите право на това. Министърът на правосъдието Данаил Кирилов, който нито предложи алтернатива, била тя и неизбираема, щеше да даде легитимност на процедурата. Но то вече няма и за пред кого да си играят на валидност и легитимност. От Европа не ни гледат, от Америка кандидатът Гешев се върна доволен, а в Кремъл беше ходил и се върна в същото състояние в каквото си дойде и от отвъд Океана. Иначе, за самото изслушване – имаше истински изявления-бисери – как с решенията на Европейския съд по правата на човека се постигат политически цели, а всъщност се защитават базисни човешки права. Гешев разясни на нищо неподозиращите в заседателната зала на ВСС как адвокатурата е в същата част на Закона за съдебната власт, в която е съдебната власт, макар и да е извън нея. Номинацията очевидно го е изненадала, а времето за подготовка, макар и 3 месеца, е било недостатъчно. По време на изслушването Гешев повтаряше как това е състезание на идеи. Всъщност Гешев с нескрита агресия се състезаваше сам със себе си – да удържи нервите си, да не избухне, да не упражни привичното си първично поведение, твърде неподходящо за кандидат за главен прокурор. Другият състезателен елемент в процедурата беше колко раболепие и угодничество могат да представят мнозинството от членовете на съдебния съвет.   Всички факти и обстоятелства, на които почиват тезите за реформа на прокуратурата, се приемат от Гешев като уронване на престижа на съдебната власт. Да се чуди човек как този прокурор е формирал убеждението си по конкретни обвинения. Презумпцията за невиновност му беше също толкова чужда колкото преди година и половина, когато светна, изкачен на по-високи върхове в магистратската си кариера.  На фона на всичко това Данаил Кирилов постоянно намираше политически проекции, „плейлисти“ с въпроси. Всеки, позволил си да изведе на преден план нерешените проблемни теми и сфери в правосъдието, е възприеман като политик, превратаджия и близък до олигарх. Просто Бойко Борисов и Делян Пеевски създадоха, всеки на своите министри, тоталния комфорт да не чуват конкретни проблематични въпроси. Оная работа с разделението на властите, която наистина бе изкарана от контекста фраза в юлския разговор по БНТ с Гешев, този път се прояви, за да покаже, че кандидатът хич не ги знае и не го интересуват тия работи. Като обигран популист заяви, че не се срамува от подкрепата на чистачките и шофьорите. Срамното в подкрепящите становища беше, че ДАНС и МВР са структури на изпълнителната власт и е някак нетипично да заявят подкрепа за едно от лицата на съдебната власт. За кандидата Гешев неудобните въпроси на малцинствено смелите Лозан Панов, Атанаска Дишева и Олга Керелска бяха посрещани със „съмнявам се, че трактовката Ви е правилна…“. Бъдещият главен прокурор си позволява пряко да дава указания как де се мисли и коя мисъл е правилна и неправилна. Този човек така и не разбра, че задаването на въпроси не е лична атака, а елемент от законоустановена процедура. Гешев прокара добра и отчетлива разделителна линия, като сам показа, че възнамерява крайно да застане на едната страна. За него в тази процедура въпросите на едни граждански организации бяха преднамерени и манипулативни, едни медии бяха определени като подчинени на олигархични и икономически интереси, а други - безпристрастни. Но усетът му на изявен евроатлантик от последната седмица му подсказа много да внимава да не настъпи мотиката и да нападне медии като Дойче веле или Свободна Европа. Затова остана критичен само към местните. Държа да повторя, големият срам остава у членовете на ВСС. На една дама, избрана от ГЕРБ в съдийската колегия, в признак на абсолютно покорство, дори не ѝ се разбра какво пита и говори. А избраната от съдиите с най-високо мнозинство излезе в отпуск без мотиви. Отпуск, освен ако не е поради болест или смърт на близък, се прекратява, особено когато се избира главен прокурор. Обидно за българската адвокатура беше и поведението на представителя на ПП „Атака“ във ВСС, според когото адвокатите вече били толкова много, че трябва да се съмняваме в професионалните им качества, а оттам - и в негативната им позиция спрямо Гешев. За този член на ВСС протестите на гражданите били „викане и дрънкане“. Щом за член на ВСС основните права на българските граждани значат това, значи правото е просто занаят, а упражняващите го - невзрачни занаятчии. Преди кариерата си във ВСС не се е изявявал по правосъдни проблеми, не стана ясно какво го е мотивирало да зареже доходите си на успешен адвокат и да се върже на заплата във ВСС.   За пръв път прозвучаха тези и въпроси, които в сградата на ВСС, никой не си е позволявал да изрече. За пръв път, макар и малка, критична маса граждани протестира осъзнато, при това не само срещу личността Гешев, а и срещу модела на българската прокуратура. Реформата е необходима, независимо кой ще бъде следващият или по-следващият главен прокурор, независимо дали мнозинството в Народното събрание ще бъде доминирано от леви, десни или други. Този пост, с тези неограничени правомощия, е изкушение за всеки, заел го. Прокуратурата по конституция и закон е част от съдебната власт, но фактически е с тези, които са политически силни. Така тя се ползва от привилегията да е от съдебната власт, само за да бъде безотговорна. Лошото е, че няма политически предложения нито от парламентарните, нито от извънпарламентарните политически формации. Като че ли цялото ни общество тъне в безидейност какво и как да се промени. Иска, но не знае и не може. Да спреш предизборната си кампания не е достатъчно, необходимо е да предложиш алтернатива. А алтернатива не дойде нито през юни, когато министър Кирилов предложи своите възгледи, не идва и сега. Когато си се заявил като основно променящ правосъдието, трябва да имаш и да обявиш поне няколко предложения с конкретни текстове кое и как да се направи. Откровението на Цацаров, че няма избор на главен прокурор, който да се различава от настоящия е съвсем коректен. Главните прокурори у нас са налагани, а не избирани. ВСС е формален участник в тези процеси. Дори и без мониторинг силните на деня във властта, в НС, във ВСС, вкл. самият Гешев, е добре да чуят протестиращите. Ако не го направят, може и да настане такова разделение в обществото, че част от българските граждани трайно да откажат да се подчиняват на определени действия и актове на прокуратурата. Тотален институционален разпад, последван и от общностен такъв. Трябва да се търсят допирни страни в интересите на тоталната власт и протестиращите, постарому не може да се продължава. Право на всеки е да протестира, конституционно признато право. А автентичността на всеки протест се познава по това знаят ли какво правят хората там. През вчерашния ден случилото се пред ВСС е познат прийом – сега началник и говорител на незнаещите защо са там хора бе изявен медиен магнат. През 2015 г., когато течеше дебатът за промяна на Конституцията, това бяха хората от „План Б“ – те поне имаха сайт, платформа и някои от тях връзваха по два-три лафа по темата. Днес и наемниците са се обезценили. А тезите на монолитното мнозинство във ВСС, зад което стои истинското управленско мнозинство, показват неумение да се ангажират хора. Затова наемници ще бъдат необходими и ще има. В институционалния разпад на българската държавност това са наемниците мутри от 90-те и може би бъдещите частни армии за мокри поръчки. За самия съдебен съвет идва също невзрачно бъдеще. Освен изпразнен от смисъл съветът, след мандата на Сотир Цацаров, би изглеждал доста нелепо. Там тепърва ще е нужен нов лидер на статуквото. А потенциал като че ли няма никой, Цацаров като че ли е сменяем, но незаменим. Всичко в избора на Гешев можеше да бъде по-префинено, по-добре организирано, с друг или поне още един кандидат, но явно политически и икономически силните на деня считат, че и това е достатъчно. Това показва доколко ни е зрелостта да търсим причините за ширещата ни се мутренска демокрация. Щом те са преценили, че и това стига, явно общественият интерес е нисък. Разбира се, от Върховната касационна прокуратура слиза безспорно могъщата фигура на Цацаров и идва неизвестността и непредвидимостта в лицето на Гешев. Възпитаникът на полицейската школа в Симеоново е поредният неин кадър на висок пост в правосъдието, а хората на високи постове от тази школа имат някои особени белези, които ги отличават от останалите юристи. След като и Лозан Панов, и останалите 3-4-ма принципни членове на ВСС (съдии, избрани от съдии) слязат от сцената, може би ще е стигната повратната точка – системата ще остане без изявени лидери, стигнала самодоволно състояние на посредственост, възнаграждения и облаги. А след като и съдийската съпротива е почти смазана, идва време за тоталното обезличавате на правосъдието. Досега отвътре от тази система се чуваха призиви за независимост, но по подобие на здравеопазването, образованието и други държавни структури и тук съвсем скоро призивът ще е само за пари – дайте ни по-високи заплати и не ни занимавайте. Разбира се, всичко това ще се случи, ако сами, като общество, се откажем да подкрепяме смелите и да търсим активно решения.", "date": "2019.10.26", "title": "Добре е Иван Гешев да чуе протестиращите"}
