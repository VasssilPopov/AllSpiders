{"url": "http://clubz.bg/77583-trymp_obeshta_che_syyuznicite_poveche_nqma_da_se_vyzpolzvat_ot_sasht", "text": "Американският президент Доналд Тръмп обеща на 24 декември, че съюзници няма да се възползват повече от Съединените щати, предаде Франс прес, съобщава БТА. В същото време той подчерта, че не обича, \"когато известен брой от същите тези страни се възползват от приятелството си със Съединените щати, едновременно за военна закрила и в търговията\". Матис може да сложи началото на функционалния край на Тръмп Министърът на отбраната на САЩ Джеймс Матис подаде оставка в знак на протест срещу решението на президента да изтегли американските войници от Сирия.", "date": "2018.12.24", "title": "Тръмп обеща, че съюзниците повече няма да се възползват от САЩ"}
{"url": "http://clubz.bg/77580-predsrochni_parlamentarni_izbori_v_izrael_prez_april_2019_g", "text": "Предсрочни парламентарни избори ще бъдат проведени в Израел в началото на април следващата година, съобщи говорител на израелския премиер Бенямин Нетаняху в туитър, след заседание на членовете на управляващата коалиция, предаде Ройтерс. Редовните парламентарни избори трябваше да се произведат през ноември 2019 г.  Решението за разпускане на парламента беше взето в дух на \"отговорност към бюджета\" и в интерес на нацията, добави говорителят от името на всички участници в парламентарното мнозинство. Днешното решение беше взето, след като управляващата коалиция изглежда остана без достатъчно гласове в Кнесета, нужни за прокарване на спорен закон, предаде Асошиейтед прес. Нов закон, разширяващ военната повинност към ултраортодоксални мъже, изглежда предизвика провала на кабинета.  Ултраортодоксалните партньори на Нетаняху настояват законът да бъде смекчен, а твърде крехкото парламентарно мнозинство изглежда прави такъв компромис невъзможен, посочва АП, съобщава БТА.", "date": "2018.12.24", "title": "Предсрочни парламентарни избори в Израел през април 2019 г."}
{"url": "http://clubz.bg/77581-etna_izrigva_koledno_video", "text": "Вулканът Етна се събуди предколедно. Още през деня започна да изригва и да изхвърля облаци от пепел в небето, предадоха световните агенции. Активността на вулкана наложи затваряне на въздушното пространство в района около Катаня, Сицилия. Летището в града спря да приема полети заради намалената видимост. Според Италианския национален институт за геофизика и вулканология в зоната на Етна тази сутрин са били регистрирани повече от 130 случая на сеизмична активност, сред които и трус с магнитуд 4. Последните по-големи изригвания на вулкана, който е постоянно действащ, бяха на 4 декември 2015 г., на 21 май 2016 г. и 28 февруари 2017 г.  ", "date": "2018.12.24", "title": "Етна изригва коледно (ВИДЕО)"}
{"url": "http://clubz.bg/77547-okarikaturenata_godina_epizod_2", "text": "Безобразията през годината могат да се преглъща само с... усмивка. Това е може би единственият защитен рефлекс, който може да ни спаси от потресаващата простотия на \"случващото се\". Редакцията на Клуб Z благодари на Валдес Радев, който с хумор ни помогна да съпреживяваме 2018-а по-леко. В няколко публикации ще съберем някои от неговите най-добри шаржове за годината. Окарикатурената година. Както я видя Валдес Радев     Путин и Сидеров - неустоима комбинация. Както и Рашидов плюс Сидеров. Валери Симеонов и неговата заместничка на вицепремиерския пост. Като министър на вътрешните работи Валентин Радев изгря с оригиналното хрумване да се появи с превръзка на окото като знак на съпричастност къв пострадал служител на МВР.     ", "date": "2018.12.24", "title": "Окарикатурената година... епизод 2"}
{"url": "http://clubz.bg/77579-patriarh_neofit_v_tazi_svqta_nosht_nikoj_da_ne_ostane_sam_i_beznadejden_pylen_tekst", "text": "Това се казва в Рождественското послание на патриарх Неофит, което той ще прочете на богослужението в навечерието на Рождество Христово в патриаршеската катедрала \"Св. Александър Невски\". Възлюбени в Господа чеда на светата ни Църква, Църковното богослужение изобилства с похвални песни, които откриват вечната, непреходна и спасителна истина. Истина, която повече от 2000 години разкрива смисъла и назначението на дивното и спасително събитие на Боговъплъщението. Преди повече от 2000 години ангелите изпяха дивната песен: “Слава във висините Богу, и на земята мир, между човеците благоволение” (Лу¬ка. 2:14), и тази песен никога не заглъхва в нашите църковни богослужения. Рождество Христово е нечувано тайнство, което обновява човешката природа и цялото тварно естество; тайнство, което беше предвъзвестено още на праотците (Бит. 3:15). Богоизбраните мъже на ветхозаветния Израил трепетно очакваха изпълнението на това обещание. И днес се прекланяме пред Великата Тайна на благочестието: “Бог се яви в плът” (1 Тим. 3:16). Изпълниха се дните на дългоочакваното Рождество на Богомладенеца и вече “с нас е Бог” (Ис. 8:10). Нашата надежда (1 Тим. 1:1) отдалечи всяка скръб и безнадеждност. Отдалечи се непроницаемият мрак, защото днес изгря вечната светлина, и затова радостта ни е пълна, и цялата Църква тържествено възглася: “Твоето Рождество, Христе Боже наш, озари света със светлината на познанието” (Тропар на Рождество Христово, гл. 4). Щедро огрени от тази духовна светлина, ние отново и отново се прекланяме и величаем безмерната Божия любов, защото Синът Божий заради нас и заради нашето спасение стана Син Човечески, за да освети падналата човешка природа, като даде възможност на повярвалите да възстановят нейната първоначална красота, и както припомня нашето православно богослужение ­ “падналия преди образ” (Тропар, гл. 2). Непонятно е за човешкия ум това Божие дело, което се извърши чрез Въплъщението на Самия наш Бог и Творец. Изминаха повече от две хилядолетия от Рождество Христово и Църквата ни напомня, че ние като вярващи православни християни трябва да бъдем “синове на светлината и синове на деня: ние не сме синове на нощта, нито на тъмнината” (1Сол. 5:5). Знаем, че е преходен образът на този свят (1Кор. 7:31), но ни очаква Вечното Божие Царство при нашия любящ Небесен Отец. Господ Иисус Христос живя сред човеците и ни остави Своето спасително учение, и ни даде достоен пример за жертвена любов, затова в деня на Неговото Рождество, заедно с ангелското войнство отново и отново пеем и прославяме Всемилостивия Бог, и от дълбините на сърцата си възкликваме: “Слава във висините Богу, и на земята мир, между човеците благоволение!” (Лука. 2:14). Възлюбени в Господа, Рождество Христово поражда в нашите души неизказана духовна радост, която ни дава сили и надежда да преодоляваме предизвикателствата на нашето време. Господ Иисус Христос ни посочва единствения път на спасението, от който да не се отклоняваме “ни надясно, ни наляво, а да постъпваме благоразумно във всичките си предприятия” (Иисус Навин 1:7). Затова в този свят и пресветъл ден светата Православна църква ни призовава, като подражаваме на Всещедрия и Всемилостив Бог, и ние щедро да отворим нашите сърца, и да сторим всичко, което е по силите и възможностите ни, та между нас да няма никой самотен и без надежда. Днес за всички нас се ражда Спасителят Христос Господ, Който к-то ни призовава да стоим непоклатно във вярата, ни учи: “Вие сте светлината на света” (Мат. 5:14). Поздравяваме всички наши духовни чеда в пределите на Родината и извън нея със светлия празник на Христовото Рождество и отечески им благопожелаваме здраве, духовни успехи, мир в семействата, училищата, държавните институции, та да има повече благост, търпение, добра воля и любов. Благодатта и мирът на раждащия се днес Богомладенец, и общението в Светия Дух да бъдат с всички нас!", "date": "2018.12.24", "title": "Патриарх Неофит: В тази свята нощ никой да не остане сам и безнадежден (ПЪЛЕН ТЕКСТ)"}
{"url": "http://clubz.bg/77550-pod_svoda_na_sledobeda_elite_ne_sa_monahini", "text": "От улица в улица създателят на вървежа. Ребусите на  \n\tхоризонталните му криволици за безгрижни.  Данъкоплатецът на своите стъпки.  Побратимът на тротоара.  Въпросителните подире му, заличавани от секундите. Нима  \n\tпридвижването ни е дадено, за да не ни убие  \n\tистината? Ако тялото му се оглежда във витрините на този град, в какво  \n\tсе оглежда душата му? В предстояща радост? В минало  \n\tс обгорени прозорци?  Знамето му с герба на една извезана обувка. Походката му, разпадаща се в клокоченето на  \n\tсветлината.  Фигурата му на ежедневен беглец.  Дупките на подметките му, които пишат  \n\tисторията на паважа. \n\t                                                                            \n\tОгънят, бащата на пожара между сиропиталищата на  \n\t   стените. Многоградусовата му притча  \n\tедновременно за любов и за смърт. \n\t                                                                                 Огънят,  \n\tнепреходността на веществото му, именуемо \n\t   същност, изчерпването му на живота до краен  \n\tпредел, пулсиращото му желание за добра или  \n\t   за зла промяна... Огънят, в сърцевината на един дом  \n\tили в среднощността на едни географски пространства,  \n\t   отколе свързани с понятието за пожарище. \n\t                                                                                  Огънят,  \n\tефрейтор на уюта, побеснял генерал с червени  \n\t    лампази на унищожението... Огънят,   \n\tопитомител на неандерталеца, пъргаво сечиво за  \n\t    един Прометей или за един Херострат, между които  \n\tсе лута човешката история. \n\t                                                                                  Огънят,  \n\tпърхащата му осанка на сражение между  \n\t     петли... Кардинал със сива мантия на  \n\tпепелта в религия от пламъци... Любовна треска, \n\t     на която са способни малцина: да изгубиш всичко. \n\t                                                                                   Огънят,  \n\tне този обаче, който топли и който вари месото, \n\t     а онзи, в чиито ненаситна прегръдка властва  \n\tовеществяването на нагона. \n\t                                                                                   Огънят,  \n\tпурпурният му карнавал върху доминантата  \n\t     на индивидуалното нещастие... Неговата  \n\tнепрестанно променяща се писменост от езически  \n\t     йероглифи, сред които умира писъкът на дървото. \n\t                                                                                   Огънят,  \n\tскокливият му трибунал. Беззаконията му.  \n\t     Ослепителната му светлина, опияняваща  \n\tпария и плашеща градоначалника... Императивът му,  \n\t     който те примамва да изгориш като борова клонка.        гората ме приковава за една пътека. \n\tНо аз не съм Христос. Напразно \n\tнебето ми подарява посоката си. \n\tИ напразно е чувството за изповед. Под свода на     \n\t                                                                            следобеда \n\tелите не са монахини. \n\tДокато шипките с трънени венци ме коронясват, \n\tвечността какво е, \n\tняма за запитам. \n\tЗавързана за ствола на едно глухарче  \n\tе моята предвзетост –  \n\tпреди с рояк врабчета да я разстреля храсталакът. \n\tКой пее алилуя за приятелствата мъртви? \n\tТакава яснота наоколо, че чувам \n\tкак ехото от счупената съчка \n\tпо сноповете удължени сенки се отдалечава. \n\tС неуместни възкресения са обрасли моите сандали. \n\tС клепачи, натегнали от голи истини, \n\tще се приготвя да заспя сега, със папрати загърнат. \n\tСега, под фреската на първата звезда, \n\tизкачваща се към небето –  \n\tкато душата на последния мирянин, който знае, \n\t                                                                      но не вярва, \n\tче вярностите на живота \n\tса от кръпки здрач. ", "date": "2018.12.24", "title": "\"Под свода на следобеда елите не са монахини\""}
{"url": "http://clubz.bg/77582-psiholozi_vqrata_v_dqdo_koleda_e_polezna_za_decata", "text": "Канадска психоложка твърди, че вярата в Дядо Коледа е много важна за психичното здраве на децата, съобщи в. \"Дейли мейл\". Коледа е време за вълшебства, особено за децата. Между украсата на дома и въпросите за Дядо Коледа обаче родителите често се чудят доколко това вълшебство зависи от тях. Повечето не знаят дали да насърчават наследниците си да мислят, че Добрия старец наистина съществува и какви може да са последиците от лъжите. Притесняват се и от мисълта, че скоро децата ще научат истината. Дядо Коледа е халюциногенна гъба Кристен Дънфийлд от университета Конкордия обяснява, че е най-добре родителите да подкрепят децата си, докато те самите разберат каква е истината. Когато това стане, реакцията им няма да е толкова страшна, пише БТА. Изследвания в областта на развойната психология показват, че вярата в такива измислици не само че не е вредна, но е и полезна за децата, като се започне от упражняването на алтернативното мислене, което е толкова важно за иновативността, и се стигне до подпомагане на емоционалното развитие.  Спешно се търси дядо Коледа Повечето деца през определен период вярват в Дядо Коледа. Спират обикновено към 8-годишна възраст. Макар и много родители да се боят от този преход, той е неизменна част от порастването.  Дядо Коледа е смесица от реалност и вълшебство. С времето мисленето на децата се развива дотам, че да разбират колко невъзможни са нещата, които прави. Това осъзнаване проличава в задаваните от тях въпроси. Докато малките питат къде живее, големите се чудят как обикаля света за една нощ. Осъзнаването какво точно представляват тези въпроси - проява на когнитивно развитие, намалява напрежението за много родители. Що се отнася до детската реакция на лъжите, обикновено тя е съвсем спокойна. Една такава лъжа не може да предизвиква непоправими щети. Децата разбират истината за Дядо Коледа най-често по времето, когато започват да осъзнават, че в живота някои неща се прикриват с добри намерения.  Спешно се търси дядо Коледа", "date": "2018.12.24", "title": "Психолози: Вярата в Дядо Коледа е полезна за децата"}
{"url": "http://clubz.bg/77574-boj_zaplahi_s_oryjie_i_lyutiv_gaz_za_deca_migranti_po_granicite_na_es", "text": "Въпреки значителния спад в притока на мигранти и бежанци, децата все още са изправени пред прекомерно полицейско насилие по границите на Европейския съюз и за тях е изключително трудно да получат убежище и да се съберат със семействата си, съобщи международната правозащитната организация \"Сейв дъ чилдрън\" (\"Спасете децата\") в свой доклад, съобщава БТА. В него се посочва, че докато рисковете, свързани със спасяването на хора, пристигащи по море, са добре известни, отношението и поведението на граничарите по сухопътните граници не е добре документирано. Държавите имат право да контролират кой влиза на тяхна територия, но нямат право да извършват систематични и брутални актове на насилие срещу хора, които се опитват да се възползват от правото си да получат убежище, срещу деца и уязвими семейства, подчертава правозащитната организация. Обръщайки специално внимание на Западните Балкани, организацията посочва, че отношението към бежанци и мигранти, които се опитват да достигнат Гърция, Хърватия, Унгария, Румъния, България, Сърбия, Албания, Косово и Македония, за да подадат молби за убежище, нерядко е грубо и те често са насилствено връщани от границата. Партньорска организация на \"Сейв дъ чилдрън\" в Белград е събрала 1376 свидетелства за връщани хора, между които и деца, през 2018 г., 934 от които са били непридружени и разделени от семействата си. За прекомерна употреба на сила от полицаи/граничари се съобщава при 515 случая, в които са били засегнати и деца, като 436 са били с деца, които пътуват сами. Най-голям брой връщани хора, сред които и деца, през 2018 г. е имало на границата между Сърбия и Хърватия (274), докато най-големият брой на насилствени връщания е бил на границите между България и Турция (154), Македония и Гърция (87), Гърция и Турция (85), Хърватия и Сърбия (48), пише в доклада. Деца, пътуващи със семействата си или сами, съобщават за това, че са били заплашвани, в някои случаи с оръжие, и са били бити от граничари, които ги удряли и ритали, често с палки. Те свидетелстват, че са били преследвани и хапани от кучета и са били унижавани, понякога са ги принуждавали да съблекат дрехите си и да свалят обувките си. Според свидетелствата, някои граничари използвали лютив газ, отнемали телефоните на бежанците и мигрантите и ги чупели или отнемали пари и други ценни вещи. Деца и семействата им свидетелстват, че са ги държали затворени, понякога без храна и вода.  В рамките на ЕС, поради липса на вътрешни безопасни начини за придвижване, за настаняване и на бързи процедури за събиране на семейства, продължава да има необезопасено придвижване на семейства и деца, посочва \"Сейв дъ чилдрън\".  На гранични пунктове във Франция непридружени деца на възраст 15-17 г.се опитват да избегнат граничния контрол и се крият във влакове и камиони. Известно е, че вървят по железопътните линии и преминават по опасни планински маршрути. Децата трябва да бъдат защитени, където и да се намират, за да се избегнат непоправими вреди, като миналогодишната трагична смърт на афганистанско момиченце, блъснато от влак близо до граничен пункт между Хърватия и Сърбия, след като било върнато от хърватската полиция. Свидетелствало е и десетгодишно момче от Афганистан, пътувало за Хърватия с група от 19 души - голямото си семейство, в което имало и деца, непълнолетни момичета и две възрастни жени. То разказва, че пресичали границата през нощта в пълна тъмнина и той и другите деца били уплашени. Тогава се появил полицейски патрул, казал им да спрат и ги претърсил. Афганистанците имали малко пари и телефони. Полицаите ги откраднали. Единият казал: \"Сега няма да ви бием, но ако се върнете - и тогава показа с ръка как ще ни бие, ако дойдем отново. Мисля, че те са лоши хора\", казва афганистанското момче. Две 17-годишни момчета от Афганистан свидетелстват: \"Пристигнахме в Гърция от Турция през сухопътната граница и останахме там около година, за да работим в овощни градини. На границата с България граничарите ни биха, преследваха ни с кучета и ни изблъскваха обратно в Гърция\".", "date": "2018.12.24", "title": "Бой, заплахи с оръжие и лютив газ за деца мигранти по границите на ЕС"}
{"url": "http://clubz.bg/77465-jena_na_naroda", "text": "Нейният рейтинг е най-висок в държавата ни. По-висок от този на президента и още по-висок от този на премиера. Тя има позиция по всички въпроси, може да бъде на няколко места едновременно, да слиза в мини, да обикаля села и градове, да пуска гълъби, да влиза в палатки и да превзема затворените врати на тристранни съвети, да дава на прокуратурата кметове. Всички са я виждали или поне чували, всички я знаят, някои вероятно даже я сънуват. Тя е като Робин Худ в пола, като Жана д’Арк на средна възраст, като Роза Люксембург на XXI век… По-силна, по-бърза, по-неуморна, по-гъвкава и надарена със свръхсили да се материализира навсякъде и да громи злото безспир (дори и когато няма нужда да бъде громено) е от Уондър Уомън, Жената Котка, Батгърл, взети заедно.... Лови проблемите, както Борисов снежинките - във въздуха. Спицалист по всичко е или поне има мнение по всеки въпрос и не се притеснява да го сподели. Борба с насилието над лекарите, двойните стандарти на храните в ЕС, присвояването и измамите със земеделски земи, ограничаването на правомощията на частните съдебни изпълнители, гласуването по интернет, ограничаването на възможностите за гласуване на българите в чужбина, топлофикационните дружества, велосипедистите, безопасност на движението, телесните наказания на деца, задължителното сексуално обучение в училищата, презастрояването, добивът на манган, протестите на розопроизводителите, затворниците, миньорите от Бобов дол, различните стоки с един етикет, еднодневната винетка, лошите практики на монополи и банки, проблемите на здравеопазването, новите предложения за здрави реформи, увеличаване на пенсиите, битката с КЕВР, скачането срещу повишаването на цената на тока и парното, предложението да отпаднат таксите за предучилищните групи в детските градини, Хитрино, законът за децата с увреждания…Тоалетната на Иванчева... Успява да внуши доверие дори и когато нерядко от действията ѝ няма практическа полза, а някои от тях се оказват и откровено недообмислени. Грижливо, целенасочено и с усилия гради последователния образ на народен защитник, на покровител на слабите и прецаканите (а българинът се ражда с идеята, че е прецакан), оставени на произвола на съдбата, на които държавата е обърнала гръб. Ролята ѝ се получава засега. Публиката е доволна. Там, където държава е оставила дупки, се появява тя – Мая Манолова. Изпълва длъжността омбудсман (защо не омбудсуоман – темата също беше засегната от феминистично настроената обществена защитничка), даже прелива от нея. Корнелия Нинова обяви, че слиза при народа – тя опитва да отиде там, откъдето доскорошната ѝ колежка в БСП вече се връща. Манолова е реактивна, неуморна, често я определят като хиперактивна. А действията ѝ не са лишени – съвсем не – от немалка доза популизъм, най-вероятно гарниран с добри намерения. През 2018 г. тя често е начело в социологическите класации за най-харесван политик или държавник. Партийната  пристрастност изглежда сякаш е изоставена за сметка на инстутиционалната ѝ неутралност. Може ли обаче някогашната спаринг партньорка на Борисов от БСП да се превърне в реална заплаха за него? Още в началото на годината започна тенденцията Манолова да дърпа нагоре и през февруари тя изравни рейтинга си с този на Радев – по данни на „Тренд“. През май тя вече задмина президента, като от социологическата агенция обясниха този възход с това, че не присъства във всекидневната партийна битка и отсъства от скандалите на деня. Така тя се оказа харесвана от хора с различни политически предпочитания. Основно те са от БСП, но и от ГЕРБ – те не виждат в нея политически опонент. (Тази отстраненост, която вдига доверие през годините, можеше да се наблюдава с рейтинга на двете предишни български еврокомисарки – и Меглена Кунева, и Кристалина Георгиева, докато бяха в ЕК, получаваха много голямо одобрение, нещо, от което сега не изглежда застрашена Мария Габриел. По подобен начин с много висок или най-висок рейтинг в държавата можеха да се похвалят и предишни президенти, тук отново имаше изключение в лицето на президента Росен Плевнелиев, който някак не успя да поеме в пълнота ролята на държавен глава. Тази отстраненост, в комбинация с лична активност, дава много добра база за поне номинална обществена популярност.) Личността на Манолова обаче е другата предпоставка за нейното харесване. В условията на лишена от енергия, от сила и от идеи опозиция вакуумът трябва да се запълни по някакъв начин – с образа на президента, а все повече и с Манолова. Забележителното е, че за първи път една доста лишена от блясък и размах позиция като тази на омбудсмана изстрелва човека, който я заема, до най-харесваната личност на държавен пост. Засега изглежда, че сметките на бившата соцдепутатка, в чиито по-нататъшни амбиции във властта едва ли някой се съмнява – първата жена президент, а защо не и премиер или поне кмет на София, засега излизат. Комбинацията от активностите, които някои наблюдатели определят като турбопопулизъм, образът, който изгражда на пазителка на народния интерес, на последна надежда, на защитничка на справедливостта (може би е по-точно правдата, и то правдата на малкия човек), на отстояваща ценности, които могат да бъдат и непопулярни – гласуването на българите в чужбина, защитата на Истанбулската конвенция – действа като печеливша. Манолова, разчитайки и на забравата на времето, на късата памет, както и на правото, което всеки има, да се променя, трупа пластове в своята биография, които да заличат или омаловажат предишни нейни действия и цялостното внушение на миналия ѝ публичен образ. При това стилът ѝ остава непроменен. Противоречивият ѝ имидж от времето, когато беше най-нападателната соцдепутатка, основен автор на създаващ противоречия и обърквания Изборен кодекс, е почти забравен. Както и ролята ѝ на главно действащо лице в аферата „Костинброд“. Както и напористата ѝ защита, когато се нареди на барикадата да пази Делян Пеевски и да брани до последно компрометиралото се правителство на Пламен Орешарски. И докато от ГЕРБ в различни варианти показват притеснението си от Румен Радев или от това, в което може да се превърне и да олицетворява, някак омбудсманът остава на втори план, като продължава да действа необезпокоявана от тях. И даже харесвана. Дали е случайно? Манолова е последователна в отричането да има по-далечни политически цели. Силен тласък до първото място в класацията на най-харесваните фигури тя получи заради позицията си в подкрепа на исканията на майките на деца с увреждания. След което обяви, че ще си отнесе рейтинга и ще го сложи в кухнята. В характерния си стил тя вкара и елемент на самопожертвувателност – обяви, че е готова да се оттегли от поста на омбудсман като бартер срещу приемането на закона за личната помощ. Това беше в отговор на обвиненията, че си прави евтин пиар на гърба на страдащите деца и техните родители. По това време тя отхвърли – отново – и слуховете, че има амбиции да става кмет или да оглави евентуална партия на Слави Трифонов. Друг лайтмотив на бившата соцдепутатка е, че рейтингът ѝ не е личен и че не се бори за власт. Манолова, колкото и да е изпълнена с енергия и амбиция, не действа сама. По важните дела тя има съюзник, който не е за подценяване. Последно тандемът Манолова–Слави Трифонов отново се разгърна точно за каузата на родителите на деца с увреждания. Омбудсманът и без това е нерядък гост в „Шоуто на Слави“. Около палатковия протест на майките пред парламента и опита им да привлекат обществено внимание и да променят нагласите и действащото законодателство освен Манолова се активизираха и Слави и компания. Шоуто даде трибуна на тежките проблеми на хората с увреждания, Трифонов облече тениска с надпис „Системата ни убива“ и обяви, че дарява приходите от концерта си в Лондон за каузата. Тандемът между водещия и обществената защитничка е от по-рано обаче. Той особено се заздрави около организирането и провеждането на референдума за мажоритарната система. Манолова даже написа и законопроект, който заедно с хората от „Шоуто на Слави“ (в компанията и на социоложката Мира Радева) внесе в парламента. На въпрос дали това не е началото на нещо повече от сътрудничество около лобирането за въвеждане на мажоритарен вот тя отново отрече, че подготвя почвата за бъдеща партия заедно с Трифонов. Доколко всъщност се шегува Мая Манолова все пак, когато упорито отрича политически амбиции. През юли след скока в рейтинга на Манолова и медийното внимание към исканията на майките с увреждания от института „Иван Хаджийски“ в политическия си анализ за предходния месец излязоха с тезата, че „ГЕРБ все повече идентифицира две нови заплахи – Слави Трифонов и Мая Манолова“. Ролята на БСП като потенциална алтернатива е в застой, неуспехът ѝ да изглежда креативна и действена се задълбочава с опитите на лидерката Корнелия Нинова да повтаря поведение и тези – първо на Борисов, сега все повече на Волен Сидеров, като БСП изглежда като недобра имитация на националпопулизма на „патриотите“.  Вакуумът от безпомощността като опозиция на лявата партия трябва да се запълва по някакъв начин. Към момента кандидатите поне видимо са трима:  – който се радва на сериозна рейтингова популярност, а с упоритото вживяване в ролята на критичен и нападателен коментатор на управленските решения, политики и стил на правителството и на ГЕРБ, както и със зачестилите вета той създава напрежение и нервност у властта, въпреки че „война и конфронтация между институциите няма“. Радев атакува директно, а намеците му за възможността за реакция дори и чрез собствена партия (каквито хипотези има) зачестяват. Към момента изглежда, че управляващите са се съсредоточили в обезсилване на потенциалната заплаха от страна на президента. Радев изнервя противниците си, защото все още успява да се представя за справедлив, дистанциран от злоупотреби, принципен и да се вписва в образа на политик, близък до народа (нещо, което до голяма степен се носи и от самата същност на президентската институция).  – докато Радев изглежда активизиран и в атака, Трифонов и сие сякаш изживяха своя звезден миг около референдума. И сега са в затишие. За да влезе отново в ритъм, той ще трябва да си намери кауза, която да превърне в масова, или да оглави нова протестна вълна. И въпреки че някои социологически агенции („Медиана“) изследват хипотетични проценти за хипотетична партия на Трифонов, това не изглежда много вероятно. Подобна формация едва ли може да се надява на трайно политическо бъдеще и най-много да заеме мястото на „Воля“ в парламента, което с голяма доза вероятност изглежда, че ще се оваканти.  – която никога не е в затишие. Тя громи безспир монополистите, некоректния бизнес, кметове (последно даде на прокурор кмета на Хитрино), но почти не критикува пряко централната изпълнителна власт и управляващите партии  - все пак тя стана омбудсман с гласовете на ГЕРБ и по волята на Бойко Борисов. От обратната страна също трудно се чува публично недобра дума за бившето острие на червената парламентарна атака. Манолова успешно играе ролята си на отдушник на многобройните проблеми на българите. А при следващо раздаване на картите – например местни избори – тя също ще е готова да действа към набелязаната цел. Според някои наблрюдатели от ГЕРБ даже вдигат топката на Манолова - какъвто беше случаят с отнетата ѝ кола от НСО, след което тя се метна на влака - демонстративно, разбира се. Някогашният спаринг партньор на Борисов от парламента може да се превърне в заплаха за неговото спокойствие и бъдещи политически планове. Но едва ли. По-скоро може да се впише в плановете му. Или ако възникне ситуация, която изкара десетки хиляди на протести, да се възползва и да оглави народното недоволство.  Защото Манолова е реактивна и умее да не пропуска момента.", "date": "2018.12.24", "title": "Жена на народа"}
{"url": "http://clubz.bg/77578-blumbyrg_kadafi_sin_iska_da_stava_prezident_s_pomoshtta_na_moskva", "text": "Синът на Муамар Кадафи се е обърнал към властите в Русия с молба да подкрепят амбициите му за президентските избори в Либия. Москва все още не е решила обаче зад кого ще застане в предстоящата кампания, пише \"Блумбърг\". Пак ли война? Путин ще сложи ръка на Либия, както направи със Сирия  Според данни на медията представители на Русия са осъществили контакт със Сейф ал Ислам, който се намирал на \"неизвестно място\". Синът на Кадафи общувал чрез видеовръзка с представителите на Москва след освобождаването си от затвора, а в началото на декември се срещнал със заместник външния министър на Русия Михаил Богданов. Чрез него Сейф ал Ислам предал писмо до президента Владимир Путин, в което излагал политическите си амбиции и молел за помощта на Русия. Чест гост в Москва от 2016 г. насам е командващият Либийската национална армия Халиф Хафтар, който също има амбиции за президентското място и който досега се смяташе за човека на Москва в Триполи. На кого от двамата сега ще се спре изборът на Кремъл не е ясно. Какви са същинските планове на Русия за Либия  Следващата година в Либия ще има национални избори, в които теоретически може да участва и Кадафи-син. От 2011 г. той е издирван от Международния наказателен съд по обвинения срещу човечеството. След смъртта на Муамар Кадафи синът му беше заловен и предаден на съда, където беше осъден на смърт. По-късно обаче смъртната присъда беше отменена, а в средата на миналата година той беше освободен по закона за общата амнистия. Според дипломати Русия поддържа връзки с всички враждуващи фракции, което ѝ дава възможност да извлече максимална полза от съществуващото положение. Подобна стратегия Кремъл избра миналата година - хем поддържаше Хафтар, хем положи усилия да си оправи отношенията с правителството в Триполи, което е в обтегнати отношения с военния и което се ползва от подкрепата на ООН. Този ход вече дава плодове. Русия води преговори с Либия за възобновяването на договора за строителството на високоскоростната жп линия от Бенгази до Сирт, което беше спряно след смъртта на Кадафи. Освен това Либия купува от Русия един милион тона пшеница за 700 млн. долара. След преговори през октомври беше договорено \"Роснефт\" да инвестира в проучване и добив в Либия на нефт. По-рано британското разузнаване докладва на Тереза Мей, че Русия изпраща в Либия военни ресурси, за да дестабилизира европейските страни като наложи влиянието си върху ключови маршрути, по които нелегално в ЕС влизат мигранти от Африка. Опасенията на разузнаването са, че може да се предизвика така нова миграционна криза в Европа. Какви са същинските планове на Русия за Либия ", "date": "2018.12.24", "title": "\"Блумбърг\": Кадафи-син иска да става президент с помощта на Москва"}
{"url": "http://clubz.bg/77495-resheno_syvetskite_samoleti_su_25_shte_se_remontirat_v_belarus", "text": "Решено - Министерството на отбраната окончателно определи \"558 Авиационный ремонтный завод\" в Беларус за изпълнител на обществената поръчка за ремонт на съветските самолети  Су-25, които са на въоръжение в българската армия.  Цената на сключения договор засега е  ., става ясно от публикувания документ за възлагане на обществената поръчка. С решение на Министерския съвет сумата може да набъбне двойно според тръжната документация. Става дума за възстановяване на летателните способности и удължаване на ресурса на 14 машини.  Щом стана време за ценовите оферти, от \"558 Авиоремонтен завод\" подадоха документи, в които цената е в пъти по-висока от заложените 41 млн. лв. на първия етап и по-висока от максималната допуснима стойност на ремонта - 82 млн. лв - близо 140 млн. лева. Появиха се подозрения, че се прави опит да се заобиколи Народното събрание, което по закон одобрява харчове над 100 млн.лв.. Договор обаче не беше подписан по решение на министъра на отбраната Красимир Каракачанов. Междувременно докато течеше търгът, военното министерство стана обект на офанзива в поръчката да бъде включен българският одържавен завод \"Авионамс\", който е част от активите на Държавната консолидационна компания (ДКК) с принципал Министерство на икономиката. За кореспонденцията си с държавния завод съобщи неотдавна самият вицепремиер Красимир Каракачанов. От нея се разбира, че \"Авионамс\" няма лиценз за ремонт на Су-25, при това от повече от десетиление. Заводът губи правото си за подобни ремонти, след като излиза от държавния холдинг \"Терем\" към военното министерство и е приватизиран от банкера Цветан Василев. Във времето, в което е частен, заводът не подновява лицензите си, притежавани преди това от държавата. През лятото \"Авионамс\" започва преговори с АО \"Рособоронекспорт\", с производителя на самолетите ООО \"Щурмовики Сухого\" и с АО \"121 \"Авиационный ремонтный завод\". Според документи, предоставени на \"Дневник\" на 19 септември с писмо от \"Рособоронэкспорт\" потвърждават намерението си да участват съвместно с \"Авионамс\" в проект за извършване на капитално-възстановителен ремонт на български Су-25, ако такова решение бъде прието от ръководството на България. От \"Рособоронекспорт\" напомнят, че всички лицензи са изключително притежание на \"Компания Сухой\". Въпреки това обаче оферта от руската страна така и не постъпва в рамките на процедурата. Според източници на Клуб Z идеята по-скоро е била държавният завод да е подизпълнител, ако Русия вземе поръчката. Депутати от БСП задават питания към министъра защо българският завод в крайна сметка не извършва ремонтите. Според експерти и според министър Каракачанов въпреки наличната кореспонденция между \"Авионамс\" и руската страна за подновяване на лицензите, процедурата би продължила около 2 години. Не може обаче да се чака толкова за старт на ремонтите на наличните бомбардировачи Су-25, категорични са от военното министерство. А и от държавния завод така и не отговарят на писмото, в което министерството, макар и в много кратък срок от 3 дни, настоява да получи документация, доказваща капацитет за извършване на дейността.  В крайна сметка на 17 декември 2018 г. излезе решението на Каракачанов за избор на изпълнител, като от беларуската страна междувременно са коригирали цената и тя е в рамките на първоначално обявената прогнозна стойност от 41 млн. лв. без ДДС за първия етап. До момента то не е обжалвано пред КЗК. Срокът обаче още не е изтекъл. Караниколов цитира данни, според които към 30 септември 2017 г. дружеството отчита общ приход от 19,127 млн. лева. Приходите от продажби са 15,653 млн.лева, а печалбата е 354 000 лева. Задълженията на дружеството са малко над 25 млн. лева, от които малко над 8 млн лева са със срок на изискуемост повече от една година. За една година - към 30 септември тази година, е отчетен ръст на общите приходи от 59,4 на сто и на приходите от продажби - със 74 на сто. Увеличението на печалбата е над 18,5 пъти до 6,546 млн.лева. Общият размер на задълженията намалява с 5,6 на сто, на тези с изискуемост над една година с 36,5 на сто. Стойността на една акция от капитала на дружеството от 17 стотинки към 30 септември 2017 г. достига до 3,13 лева към същия период на тази година. Според данните за задълженията, сключените договори и печалбата, изнесени от Караниколов, заводът е в кондиция, което не обяснява защо, по думите на Каракачанов, през лятото оттам за казвали, че има риск от фалит, ако не получат поръчка за ремонта на Су-25. Това се разбира от думи на министъра пред комисията по отбрана в парламента, макар кореспонденцията с \"Авионамс\" да не е публична.", "date": "2018.12.24", "title": "Решено: съветските самолети Су-25 ще се ремонтират в Беларус"}
{"url": "http://clubz.bg/77569-trymp_i_erdogan_obsydiha_izteglqneto_ot_siriq", "text": "Президентът на САЩ Доналд Тръмп подписа указа за предстоящото изтегляне на американските войски от Сирия, предадоха Франс прес и ТАСС, цитирайки говорител на Пентагона. \n\tГоворителят отказа да съобщи други подробности. \n\tТръмп обяви намерението си да изтегли американските военнослужещи от Сирия, заявявайки, че победата на Ислямска държава е постигната. Според американски официални представители изтеглянето на над 2000-те американски военнослужещи може да отнеме 60 до 100 дни, отбелязва ТАСС. \n\tПрезидентът на САЩ има намерение изтеглянето да се извърши бавно и при тясна координация с Турция. Целта е да се избегне вакуум във властта в регионите, контролирани от кюрдските бунтовници. Оттеглянето на американските сили обаче ще остави кюрдската милиция Сили за защита на народа (СЗН) без военна подкрепа в момент, когато Анкара заплашва да я нападне. Официалната турска позиция е, че СЗН е терористична организация, припомня АФП. Още оставки в САЩ заради изтеглянето от Сирия  Турският президент Реджеп Тайип Ердоган и американският президент Доналд Тръмп се договориха снощи да се координират, за да не допуснат вакуум във властта при изтеглянето на Съединените щати от Сирия. Това заяви канцеларията на турския президент, съобщавайки за състоялия се телефонен разговор между двамата лидери, предаде Ройтерс. Ердоган е изразил задоволство от предприетите от Вашингтон стъпки за борба с тероризма в Сирия и е казал, че Турция е готова да предостави всякаква подкрепа в тази сфера, съобщи Анкара.  \n\tВ Туитър Ердоган изрази надежда, че разговорите му с Тръмп ще се отразят благотворно на отношенията между двете страни, предаде ТАСС. Президентът на САЩ Доналд Тръмп също съобщи в Туитър, че е разговарял по телефона с турския президент Реджеп Тайип Ердоган и е обсъдил с него  изтегляне на американските войски от Сирия. \n\tТръмп написа, че е провел   разговор с Ердоган, че двамата са обсъдили \"Ислямска държава\", ангажимента на двете страни в Сирия, както и \"бавното и изключително координирано изтегляне оттам на американските военни. Двамата са разговаряли и \"много нарасналата\" търговията между двете страни. Тръмп изостави Сирия. Коя е следващата? Решението на Тръмп да изтегли американските сили от Сирия бе разкритикувано от американски законодатели, включително от неговата Републиканска партия, и доведе до оставката на министъра на отбраната Джим Матис, пише БТА. Тръмп изостави Сирия. Коя е следващата?", "date": "2018.12.24", "title": "Тръмп и Ердоган обсъдиха изтеглянето от Сирия"}
{"url": "http://clubz.bg/77462-moje_li_pochtenostta_da_se_zameni_s_mashinno_glasuvane", "text": "Може ли почтеността да се замени с вярата в технологиите? Не, това не е тема за дебат за все по-бързо развиващият се изкуствения интелект. Това е въпрос, който ние всички трябва да си задаваме всеки път, когато в България се заговори за вкарване на технологии в изборния процес. Може ли интернет гласуването, машините за гласуване, скенерите за бюлетини или камерите във всяка секция да заменят желанието за честно политическо състезание? Един кратък преглед на проблемите на изборите в България през последните 10-ина години показва, че всички те са свързани основно с готовността на политическите партии да играят според правилата. Нито секционните избирателни комисии биха броили “1 към 100”, нито гражданите щяха да продават гласовете си, нито ЦИК щеше да взима странни решения, нито мъртвите души в избирателните списъци щяха да имат такова голямо значение, ако политическите партии бяха истински посветени на постигането на открити и честни избори в България. Как пратихме хора в Космоса, а не можем да въведем машинно гласуване Кратката ни изборна история от 1990 г. всъщност показва точно обратното. От липсващите официални резултати на първите свободни избори, през журналистическите разследвания за купуване на гласове на всеки избор, до цирка в Костинброд през 2013, показва, че българските политически партии не гледат на изборите като на основа на демокрацията в страната. За тях те са състезание, което трябва да спечелят, без значение на използваните средства. Ако не вярвате, питайте хората от ОССЕ, които въведоха термина “български влак”, за да опишат една от основните техники за купуване на гласове. Можете да попитате и Венецианската комисия, която вероятно вече се е уморила да предупреждава, че промяната на основни изборни правила в България не може да се прави по-малко от 6 месеца преди изборите. Попитайте някой, който е участвал повече от веднъж в секционна избирателна комисия. На този фон обаче, от няколко години същите тези политически партии се надпреварват да ни предлагат технологични решения, които ще “оправят” честността на изборите в България. Едните искат интернет гласуване, като лек срещу купуването на гласове, макар че гласуването в нерегулирана среда увеличава тези рискове. Други искат да заменим изпращаните от самите тях представители в секционните избирателни комисии с машини. Президентът Радев, както и \"Воля\", предложиха камери, които да предават на живо броенето на бюлетините в 12 000 секции едновременно, което на практика ще направи следенето на броенето невъзможно. Други пък се разтревожиха за мъртво родените преференции само, за да са сигурни, че те няма да сработят, дори и по погрешка. \"Трябва ни регистър на избирателите и образователен минимум за секциите\" Търсенето на “иновативни” и технологични решения може да продължи вечно. То обаче никога няма да постигне обявената цел – по-честни избори, докато политическите партии не повярват, че честността на изборите е ценност и е тяхна задача; че тя не е само значка на ревера за пред международните организации, а възможност за постигане на по-голямо доверие в политиката и в тях самите. Какъв е смисълът да ни предлагат интернет дистанционно гласуване, докато успоредно с това техни представители ще събират лични карти или кодове за гласуване; какъв е смисълът да ни предлагат машинно гласуване като много добре знаят, че това би дало резултат, само ако напълно замени хартиените бюлетини, което към момента изглежда невъзможно. Няма смисъл и хитроумно “временно” да отлагат въвеждането на тези технологии, докато всъщност не променят нищо друго и продължават да изпращат зле обучени представители на всяко ниво в изборната администрация. Разказът как технологиите ще направят по-добри изборите всъщност от години измества вниманието от важните въпроси в изборите и по-скоро “убива” смислените предложения, които биха подобрили процеса. Така забравяме, че машините не могат да носят отговорност за опитите за купуване на гласове или грешно преборени бюлетини, трябва да я носят представителите на политическите партии, които ги правят. Коментирайки дълго камерите в секциите, забравяме, че вече всъщност имаме решение на проблема от много години – преброителни центрове, които бяха изпробвани, но съзнателно изпратени в “десетаа глуха”. Интернет гласуването и референдумът за него с нищо не помогнаха да променим ЦИК. Тя остава по своята структура архаична и трудно функционираща организация, чиято “професионализация” беше направена по смехотворен начин. Можем ли да проверим дали не сме \"мъртва душа\" по избори? Живеем в 21 век и очевидно технологиите са навсякъде и помагат за сложни процеси. В изборите обаче, те могат да бъдат само допълващ елемент в среда, където всеки е сигурен, че дори и само с химикал и хартия, неговият глас ще бъде преброен. Всичко останало е просто политическа игра, а при правенето на избори, тя трябва да е забранена. \"Трябва ни регистър на избирателите и образователен минимум за секциите\" Можем ли да проверим дали не сме \"мъртва душа\" по избори?", "date": "2018.12.24", "title": "Може ли почтеността да се замени с машинно гласуване"}
{"url": "http://clubz.bg/77572-stefan_danailov_furajkata_mu_prechi_na_prezidenta_da_se_usmihva", "text": "Такава оценка даде големият актьор и депутат от БСП Стефан Данаилов в интервю пред бТВ на държавния глава. Данаилов беше и в инициативния комитет на Радев на президентските избори.  \"Той не е усмихнат, аз все го карам, „Усмихвай се, момче”. Фуражката, която цял живот е носил, тя е основната пречка. Но, това че има характер, че издържа на напъна и всякакви фантазии, които се говорят за него – че щял да прави движение, партия, такива работи...Ако го усетя, ще го критикувам\", каза актьорът. Според актьора коментарите, че Радев действа под диктата на БСП не били верни. На въпрос коя е по-силната фигура - Бойко Борисов или Румен Радев, той даде предимство на лидера на ГЕРБ. \"Бойко има по-дълга биография, генералът нашият, моят, е на три години. Бих отговорил в края на мандата на Радев този въпрос. Засега мисля, че е Бойко\", каза Данаилов. Според него между двамата не се води война, а \"надпревара кой кого\". \"Явно е, че Радев има амбиция да се докаже като политик, другите вадят под вола теле\", добави политикът от БСП. \"По-добре да е между тях двамата, както е война може да стане и дружба\", смята още той. Данаилов даде и някои оценки на управлението. От БСП се разочаровали от лидера на ПЕС Сергей Станишев, каза още Стефан Данаилов, който беше министър на културата в правителството на Станишев. Данаилов отрече слухове, че ще води листата на БСП за евроизборите като помирителен вариант - \"е, как ще е възможно\", каза само той.. Корнелия Нинова също имало какво да се огорчи от поведението на Сергей - какви писма бяха, продължи още Данаилов за изострените отношения между лидерката на БСП и шефа на ПЕС. Нинова бойкотира конгреса на ПЕС и пожела здраве на Станишев \"В началото Сергей беше много добре, като министър-председател беше много готин, но след това се промени. За Корнелия мога да бъда субективен, защото си я харесвам и съм твърдо застанал зад нея. В емоцията някой път. греши.., предпочитам жената дори в конфликта да е жена. И това, което винаги ѝ казвам - преброй до десет, премисли и тогава отивай да отговаряш\", даде своето мнение за двамата актьорът-политик. Стефан Данаилов разказа за влошеното си зрение и за нежеланието си хората да го виждат в това състояние, както и че започва репетиции за нова пиеса. На въпрос дали му е мъчно понякога за момчето, което някога е бил той отговори в типичния си стил:", "date": "2018.12.24", "title": "Стефан Данаилов: Фуражката му пречи на президента да се усмихва"}
{"url": "http://clubz.bg/77575-vavrinka_publikuva_svoq_snimka_pred_hrama_aleksandyr_nevski", "text": "Стан Вавринка, носител на три титли от „Големия шлем“ (Australian Open 2014, „Ролан Гарос“ 2015 и US Open 2016), се върна към участието си на \"София оупън\" и в навечерието на Коледа поздрави българските си фенове на български език. Швейцарецът публикува своя снимка пред храм-паметника „Свети Александър Невски“. Съзвездие се задава на тенис турнира \"София оупън 2019\" „Връщам се към февруари 2018 г., когато играх за първи път на Sofia Open и успях да посетя красивата катедрала “Александър Невски“. Очаквам с нетърпение да се завърна на турнира в София през февруари 2019-а. С толкова силни тенисисти съм сигурен, че ни очакват епични битки на корта. Надявам се да видя всички мои фенове да ме подкрепят в залата“, написа на английски Вавринка.  Защо ни е толкова важен Григор Димитров? Освен бившият №3 в света Стан Вавринка в „Арена Армеец“ от 3 до 10 февруари 2019 г. ще играят и още седем играчи от топ 30 в световната ранглиста, напомня БНР: И преди новото издание на турнира най-обсъжданата тема беше отказът на Григор Димитров да участва на него. Григор Димитров обясни на английски думите си за турнира \"София оупън\" Защо ни е толкова важен Григор Димитров? Григор Димитров обясни на английски думите си за турнира \"София оупън\"", "date": "2018.12.24", "title": "Вавринка публикува своя снимка пред храма \"Александър Невски\""}
{"url": "http://clubz.bg/77570-opiqnenie_ot_vyzhoda_na_kitaj", "text": "Преди точно 40 години в Китай започна политиката на реформи и откритост, която промени не само страната, но и света. И точно затова е странно, че светът почти не обръща внимание на този юбилей. Почти никой в Европа не знае какво точно се случи в Пекин през 1978 година. Китайците пък считат това незнание за пренебрежение към техните постижения.  Това може и да е вярно донякъде. Но основната причина за липсата на резонанс извън Китай е друга: Комунистическата партия отказва да преосмисли миналото и вместо това предписва на народа ударна доза национална гордост, изчистена от история. Във всяка друга държава подобна годишнина би породила дискусия за поуките от миналото, постиженията и провалите. В Китай обаче е различно. Много пъти Комунистическата партия е инструментализирала или пренаписвала историята, за да легитимира властта си. Но триумфализмът, с който китайското държавно ръководство почита тази 40-та годишнина, а и безпардонността, с която първият държавен и партиен ръководител Си Цзинпин сега бива обявяван за герой, надминават всякакви граници.  Преди около година един китайски партиен функционер предупреди, че може би се завръща манталитетът на \"Големия скок“, обявен от Мао Цзедун – пагубна идея, отнела живота на милиони китайци. Директорът на Центъра за външна политика към държавното партийно училище на Китай каза по този повод, че зад това прозира \"незряло усещане за национално величие\", както и \"опиянение\" от възхода на Китай на фона на упадъка на много други нации. От историята на \"Големия скок\" могат да се извадят много ценни поуки, но за съжаление тя е табу. Книгата \"Надгробна плоча\", описваща глада в Китай, породен от въпросната директива на Мао, е забранена в Китай. А портретът на човека, предизвикал тази катастрофа, все още краси централния площад „Тянанмън“ в Пекин.  През следващата година предстоят и други важни годишнини -  например 100-годишнината от движението \"Четвърти май\", опитало се да дефинира по новому ролята на Китай в света след края на Първата световна война. Това би бил идеалният повод за започване на дебат за отношенията между Китай и Запада. Но е малко вероятно такъв дебат да бъде допуснат. На 4 юни пък се навършват 30 години от потушаването на студентското движение от 1989 година - събитие, което Комунистическата партия много успешно успя да изтрие от колективната памет на страната. Преди три години се уверихме в това: тогава писателката Луиза Лим показа на сто студенти от Пекин снимката, известна по цял свят: на нея се вижда мъж, който се опитва с тялото си да спре танк на площад „Тянанмън“. Оказало се, че само 15 от студентите са разпознали на фотографията своя град, останалите са посочили, че снимката навярно е правена в Южна Корея или Косово. През май тази година пък се навършиха 10 години от унищожителното земетресение в Сечуан, погубило близо 70 000 души. Но почти нямаше възпоменателни прояви по този повод, защото събитието неминуемо щеше да припомни една от основните причини за големия брой жертви: заради калпавото строителство тогава рухнаха и много училища, погребвайки под развалините хиляди деца. Как точно едно общество може да преодолее такава травма, когато му е наложено мълчание по темата? Затова пък можем да си представим с каква еуфория ще бъде отбелязана 70-та годишнина от основаването на народната република през октомври 2019-та. Всичко това, разбира се, не е нищо ново. Но при управлението на Си Цзинпин пространството за водене на обществени дебати намаля още повече.  Така зейна още по-голяма пропаст между това, което светът мисли за Китай и онова, за което се мисли самият Китай. Когато германският президент Франк-Валтер Щайнмайер при последната си обиколка в Китай включи в речта си пред китайски студенти и цитати от китайски мислители, по лицата им можеше да се прочете откровено неразбиране. Просто младите хора не познават историята на Китай – на страната, за която говореше Щайнмайер. По същия начин много китайски студенти в чужбина искрено се изненадват, когато научат, че хората на Запад имат много по-различно мнение за Тайван или Далай Лама.  В Китай е трудно да бъде организирано общо честване дори за жертви на военни престъпления. Когато миналата година Китай покани и европейски дипломати да почетат 80-та годишнина от клането в Нанкин, повечето от тях отказаха, защото знаеха добре, че Китай обикновено използва повода за мощна антияпонска пропаганда. Подобно нещо подхранва отчуждението. И ако Китай беше някаква островна държава, това нямаше да е чак толкова трагично. Но Китай не е остров и отчуждението е нещо много опасно, особено на фона на конфликта между Китай и САЩ.  Вярно е, че младите хора в Китай не вярват сляпо на тази пропаганда. Но когато някой насила ги осъжда на амнезия и им разказва разни митове за партията, това намалява техния интерес към собствената им история. Как се поддържа единството в едно общество, чието колективно съзнание се крепи на кухи фрази? Дотук обяснението винаги е било, че Китай се развивал толкова бързо, че хората просто нямали никакво време да гледат назад в историята. Но какво ще стане когато един ден темпото спадне, икономиката започне да стагнира, а изчистената от всякаква история национална гордост остане единствената спойка на това общество? ", "date": "2018.12.24", "title": "Опиянение от възхода на Китай"}
{"url": "http://clubz.bg/77577-koleda_v_stara_sofiq", "text": "Стара София не познаваше обичая да се окичва елха за празника. Само чужденците – руснаци, французи, унгарци и др., с големи усилия можеха да си намерят коледно дръвче. Една наша съседка и сватя – леля Тереза, беше окичила елха за момиченцето си. Това ми хареса много и аз също изявих желание пред мама и татко да имам коледно дръвче. Татко домъкна от пруста голямото олеандрово дърво с бурето, в кое го то растеше, и каза:   Заех се с голяма радост и го накичих с какво ли не. Само свещички не търпеше олеандровият храст, но затова пък по Коледа не липсваха сухи плодове, както и разни други лакомства и подаръци. Бъдникът се купуваше в предколедния петък, който беше и пазарски ден, когато се продаваха най-различни сухи плодове: смокини, рожкови, бадеми, лешници, стафиди, сливи, круши, ябълки, дренки и свежите портокали, лимони и мандарини. Портокали, мандарини и лимони се носеха обикновено на кръстниците, на кумовете и на старата майка. От сухите плодове домакините варяха разнообразен и вкусен ошаф, който заемаше първото място на трапезата на Бъдни вечер. Яденето на софрата беше сарми с кисело зеле и ориз, и печено в подница турте*, с вложена в него пара. Вярваше се, че на когото се паднеше парата на Бъдни вечер, той ще бъде щастлив през цялата година. Туртето се ядеше с орехи и мед, а парата се слагаше пред иконите в дома. От бъдника се вземаше една смокиня и се слагаше настрана – за „кадията“. В отвореното огнище или печката бумтеше голям пън – бъдник, който трябваше да гори чак до сутринта. Бъдни вечер беше един от най-светлите, най-очакваните и най-тържествените празници за софиянци. Той преминаваше при специални церемонии. Първо се слагаше трапезата с постните сарми, ошафа и плодовете. В средата се поставяше погачата   със запалена и бодната в средата ѝ свещ. Майката започваше да кади с кадилницата, от която се разнасяше аромат на тамян. Тя извършваше каденето в четирите посоки – изток, запад, север и юг. Всички наоколо стояха прави. Бащата или най-голямото дете прочиташе молитвата, членовете на семейството се прекръстваха и сядаха смирено около софрата. Започваше се с разчупването на погачата. Най-напред я поемаха бащата и майката един срещу друг и я разчупваха с усилията на двамата на две половини. След това майката я разчупваше на толкова парчета, колкото души са насядали около трапезата. Ако някой член на семейството отсъствваше, отчупваше се парче и за него. Тогава всеки от насядалите около софрата започваше нетърпеливо да разтваря късчето от туртето и да търси паричката. С какво вълнение само се очакваше късметчето! Яденето започваше със сармите, които се приготовляваха с разни миризми и със зехтин. Имаше и носен боб, който също се сервираше. Вечерята приключваше с плодовете и ошафа. Голяма част от яденето оставаше. Софрата не се вдигаше до другия ден – Коледата. Тогава обедът пак започваше с постната храна и след това се преминаваше към месната, наричана блажна. В селата съществуваше поверие, че ако за Коледа се облажим с месото на врабче, през цялата година работите ще вървят много леко. Блажното ястие на Коледа беше свинското. Много интересни бяха коледарските хорове. Техни предшественици бяха обикновените коледари, които навръх празника ходеха по домовете и пееха коледарски песни. Една популярна песен започваше така: Коледните песни са многобройни и разнообразни по съдържание, но смисълът им беше един и същ. Коледарите наистина бяха скъпи гости – всеки искаше да дойдат в дома му. Това се смяташе и за чест, и за пожелание за щастие. Навсякъде ги почерпваха богато и им даваха по някоя пара. Бъдни вечер наричаха „Малката Коледа“, а първият ден – „Голямата Коледа“. В някои села коледуването на голямата Коледа почваше след пладне, а посещенията на коледарите, които в село наричаха „пеяче“- чак привечер. Между песните имаше и припявания за всеки член от семейството. И тук домакините даряваха коледарите с пари, колачета и бъдник. Колачетата коледарите нанизваха на пръчка, която се държеше в ръце. Накрая се пееше: Софиянци отрано се грижеха за коледното прасе. Охранваха го няколко месеца преди това, за да бъде тлъстичко за празника. Семействата, които нямаха възможност да отглеждат прасе, купуваха свинско месо от Женския пазар в петъка преди самия празник или пък, ако кесията им позволяваше – цяло угоено прасе, една част от месото на което консервираха за през цялата зима, а сланината претопяваха на мас. Както и днес, по-късно на видни пазарища преди Коледа се продаваха и елхови дръвчета. Тази продажба, разбира се, започна едва когато софиянци видяха какво правят чужденците.", "date": "2018.12.24", "title": "Коледа в стара София"}
{"url": "http://clubz.bg/77576-dqdo_koleda_potegli", "text": "Дядо Коледа потегли от жилището си в градчето Рованиеми в най-северната финландска област Лапландия, за да разнесе подаръци на децата по света, предаде Ройтерс.  Той бе изпратен с музикални изпълнения и танци от неговите помощници, които му пожелаха късмет в невъобразимо дългото пътешествие, което му предстои в близките часове.  Космическото командване на САЩ ще проследи пътя на Дядо Коледа Цели семейства се бяха събрали в мразовитата нощ при минус 22 градуса в Рованиеми, където е официалният дом на Дядо Коледа близо до полярния кръг. Добрият старец се обърна с кратко приветствие към присъстващите, като на свой ред им пожела мирна и щастлива Коледа, след което се качи на шейната, теглена от елени и натоварена с купища подаръци, които той трябва да разнесе по света в коледната нощ. ", "date": "2018.12.24", "title": "Дядо Коледа потегли"}
{"url": "http://clubz.bg/77568-latviq_razsekreti_dosietata_na_kgb_sred_tqh_sobstvenik_na_blekpul", "text": "Валерий Белокон - латвийски банкер и съсобственик на британския футболен клуб \"Блекпул\", е сред имената в картотеката на информаторите на съветското КГБ, пише Би Би Си-Русия. В този списък са още митрополитът на цяла Латвия Александър и бившият премиер на балтийската република Ивар Годманис. Преди дни Латвия най-накрая реши да отвори архивите на КГБ - картотеката с имената на агентите, резидентите и съдържателите на явочни квартири. В картотеката има над 10 хил. имена. По-голямата част от тези хора са били вербувани в края на 80-те години на 20-и век. Към момента някои от тях са в активната политика, занимават се с бизнес и обществени дейности.  Едно от най-известните имена в списъка е Валерий Белокон, роден през1960 г. Псевдонимът му е бил \"Мячиков\", бил е кореспондент на в. \"Съветска младеж\" (\"Советская молодежь\"). Освен съсобственик на \"Блекпул\" Валерий Белокон и съдружник в балтийската банка   Според данните от CrediWeb, в Латвия Валерий Белокон има не само банка, но и медии, и компания, която се занимава с недвижими имоти и инвестиции. Той е подкрепял няколко латвийски партии, в това число и партия \"Новото време\", която беше начело на правителството между 2002 и 2004 г. От нея се появи и бъдещият еврокомисар Валдис Добровски. По покана на Белокон през 2012 г. в Рига пристигна синът на бъдещия президент на САЩ Доналд Тръмп- Доналд младши. Той взе участие в конференцията \"Семеен бизнес\", организирана от Белокон. В картотеката има картонче на името на Александър Иванович Кудряшков. Годината на раждане на главата на православната църква в Латвия и митрополит на Рига е 1939 г. Бил е вербуван през 1982 г. , а псевдонимът му е Читател.  Има и картон на името на Ивар Годманис -като научен сътрудник към Латвийския държавен университет \"Стучки\".  Агентът с псевдоним \"Пугулис\" е бил вербуван през 1988 г. По данни на LETA Ивар Годманис активно се занимава с политика от 1990 г. Бил е депутат във Върховния съвет на Латвия - този орган, който през 1990 г. приема декларация за обявяването на независимостта на Латвия. Бил е министър на вътрешните работи, премиер, депутат в Европарламента. Той е носител на орден с три звезди - това е най-висшата държавна награда в Латвия.", "date": "2018.12.24", "title": "Латвия разсекрети досиетата на КГБ - сред тях собственик на \"Блекпул\""}
{"url": "http://clubz.bg/77571-matis_moje_da_sloji_nachaloto_na_funkcionalniq_kraj_na_trymp", "text": "Оставката на военния министър генерал Джеймс Матис би могло да се окаже „начало на функционалния край на президентството“ на Доналд Тръмп. Това е предупредил в неделен коментар водещият от NBC News Чък Тод, информира списание Newsweek. В четвъртък Матис обяви, че ще подаде оставка, тъй като не е съгласен с решението на Тръмп да изтегли американските войски от Сирия и Афганистан. Това решение на Тръмп предизвика сериозна критика и от републиканците, и от демократите, а също и от американските съюзници. Президентът защити позицията си, като заяви, че „Даеш“ е победена, но тази преценка беше широко осмяна както в американския политически спектър и съюзниците на САЩ в Европа, така и сред групите, които все още воюват с джихадистите в Сирия. Според сведенията Пентагонът е обзет от „общ страх пред неизвестното“, който е плъзнал след оставката на Матис. Според Тод, републиканските конгресмени приемат Матис като човек, с когото се чувстват по-уютно, когато става дума за външна политика, отколкото с Тръмп.   Тръмп и Ердоган обсъдиха изтеглянето от Сирия Държавният глава на САЩ Доналд Тръмп обяви снощи назначаването на Патрик Шанахан за нов министър на отбраната, предава AFP.", "date": "2018.12.24", "title": "Матис може да сложи началото на функционалния край на Тръмп"}
{"url": "http://clubz.bg/77573-ivancheva_tova_e_mrysna_cirkadjijska_istoriq_prokuraturata_namestva_dannite", "text": "Преди два дни тя беше пусната под домашен арест – на свобода е за първи път и след трети опит, след показния арест на 17 април в центъра на София. Тя беше задържана заедно с заместничката си Биляна Петрова по обвинение, че са взели подкуп от 56 хил. евро. \"50 квадрата апартамент, наследствен е, имаме и вила в Етрополе, и един смарт от 2004 г. Имам някакви банкови сметки от международен превоз на пътници, имах фирма, никога не съм била фризьорка\", описа тя имущественото си състояние тя в интервю от дома си, прегърнала в скута си две декоративни кучета, домашни любимци, като нарече пускането си като \"неописуемо изживяване\".  Десислава Иванчева и заместничката й вече са вкъщи. Под арест По думите на Иванчева прокуратурата коригира и намества данните, свързани с делото. Тя е категорична, че никога не е искала и не е взимала подкуп, а всички суми, за които се споменава в изтеклите СРС-та били за дарения. \"Никога не съм виждала, не съм ги пипала, няма отпечатъци от тези 56 хил. евро\", каза още Иванчева. \"Скоро ще се слушат СРС-тата и ще се разбере какво стои зад тях. Ние тепърва ще ги слушаме… , коментира още тя На въпрос какво означават думите ѝ: \"Три пъти по 75\", които се чуват в СРС-тата, дали става въпрос за евро, левове, пари ли са Иванчева не отговори директно, а каза: \"Тези 15 хил. за прокуратурата какво означават – за офертата да ме отстранят. Даже ми е обидно, че струвам 15 хил., мисля, че струвам много повече, даже не евро, а лева”. Другото питане какво означава споменаването на 20 евро, които също се чуват в изтеклите СРС-та - дали става дума за 20 евро на квадрат, тя също не можа точно да си спомни, но за детска площадка това била съвсем нормална цена, според обясненията ѝ. СРС-тата били 1200 страници, отбеляза Иванчева. Делото \"Иванчева\": Ваклин дошъл на портала на КПКОНПИ - поели го веднага С Александър Ваклин, предприемачът, от когото според обвинението отстранената кметица е искала подкупа, тя твърди, че се е срещнала само веднъж и е било във връзка с дарение, което той самият пожелал да направи – за детска площадка. Той дошъл в края на работното време, никога Иванчева не била искала да бъдат привеждани пари, \"в нашия квартал те се издават в натура\". \"Той самият ни каза, че иска да дари площадката\", каза още Иванчева. Биляна Петрова: Г-н главен прокурор, избирателно ли разследвате В края на интервюто Десислава Иванчева благодари на съдия Иво Хинов, който пусна нея и Бояна Петрова под домашен арест, и на всички граждани, които я подкрепят. Призова и да престане натискът върху техните адвокати. Делото \"Иванчева\": Ваклин дошъл на портала на КПКОНПИ - поели го веднага Биляна Петрова: Г-н главен прокурор, избирателно ли разследвате", "date": "2018.12.24", "title": "Иванчева: Това е мръсна циркаджийска история, прокуратурата намества данните"}
{"url": "http://clubz.bg/77527-kogato_selindjyr_sreshta_heminguej_v_parij", "text": "Когато става ясно, че съюзническите сили ще си върнат Париж от бягащата нацистка армия през август 1944 г., един американец си позволява да освободи една от най-известните забележителности на града от германците. Хотел \"Риц\" не е бил истинска военна цел, но и 45-годишният Ърнест Хемингуей не е бил истински американски войник - в Париж писателят е военен кореспондент на списание \"Колиър\" (Collier), разказва Ozy.com. Хотелът обаче е бил едно от любимите места за пиене на писателя и той решава, че би могъл да го направи идеална база за операцията му - да докладва оттук за освобождението на Франция. Така че Хемингуей и малък антураж, наречени от него \"откачените\", включително частен готвач, фотограф, историк и офицер за връзка, влезли в \"Риц\" с оръжие и скоч. И именно в \"Риц\" Хемингуей и групата му биват открити от по-млад американски писател, истински американски войник, който трябвало да ловува нацистки сътрудници, а не литературни герои. Именно в \"Риц\", по военно време, започва забележителното приятелство между две американски литературни икони, Ърнест Хемингуей и Джером Селинджър. Полкът на сержант Джером Селинджър пристига в Париж през август, след като военната част е минала през ада във Франция. След като кацат на Юта Бийч на D-Day*, те се бият за Шербур, който отвоюват от нацистите след дни на трудни и мъчителни сражения по улиците на града. Почти цял месец, както биографът на Селинджър - Кенет Славенски, описва в \"Живот\", \"няма и час почивка от битките, нямаш шанс да се изкъпеш или да се преоблечеш\". От над 3000 мъже в неговия полк, които се приземяват на D-Day*, остават около една трета. Но оцелелите са носени на ръце от ликуващите тълпи в Париж. Трите дни, които Селинджър прекарва там, ще останат за него най-щастливото време от цялата война. Отчасти това се дължи на възможността, която Париж предоставя на младия начинаещ писател - да разговаря с един от творците, на които се възхищава най-много. И така, когато Селинджър, войник от контраразузнавателния корпус, научава, че Хемингуей, военен кореспондент на списание \"Колиър“, е в Париж, той се качва на джип и тръгва към \"Риц\", където бил сигурен, че ще го намери. Намира го - и двамата писатели дълго си говорят и пият. В писмо до редактора след срещата, Селинджър описва Хемингуей като \"наистина добър човек\", който е много по-скромен и щедър, въпреки репутацията си на грубиян. Хемингуей му казва, че е чел някои негови разкази и ги е харесал. Селинджър напуска \"Риц\" окрилен. В първите месеци на войната той отчаяно се стреми да намери време, в което да пише, но след срещата с Хемингуей удвоява усилията си, пише в окопи и къде ли не, когато има възможност. Селинджър \"използва писането… като един вид самолечение“, разказва Славенски, \"като начин да се справи с ужасите, на които е бил свидетел\". След Париж тези ужаси се възобновяват. Дивизията на Селинджър е първата, която влиза в Германия, където се озовава в една от най-кървавите битки, включително сраженията в гората Хюртген. Това е най-дългата битка на германска територия през войната, и най-дългата битка, която американската армия сама е водила в цялата си история. Сраженията продължават от 14 септември 1944 г. до 10 февруари 1945 г. на повече от 129 квадратни километра, източно от белгийско-германската граница. В сраженията в Хюртген американската армия губи най-малко 33 000 убити и ранени, включително загубите в сражение и не в сражение, германските жертви са 28 000 Зимата в Хюртген е ужасяваща, войниците замръзват до смърт в окопите, а Селинджър се опитва да се разсее от мрачната обстановка. Според приятеля му от армията - Вернер Клеман, писателят го дръпнал една вечер и казал: \"Да вървим и да потърсим Хемингуей.\" Разбира се, двамата мъже намират Хемингуей на около километър и половина, в малка селска къща. Хемингуей ги посреща и тримата пият шампанско от метални военни чаши и разговарят с часове. Селинджър е особено горд, че е спечелил одобрението на Хемингуей. След Хюртген обаче полкът на Селинджър влиза в още битки и трагедия - от Арденската офанзива (  до освобождаването на лагерите в Дахау. До края на войната Селинджър страда от това, което по онова време се нарича \"бойна умора\", а днес -  боен и посттравматичен стрес, а през юли 1945 г. се озовава в болница в Нюрнберг за лечение. Този период от следвоенните преживявания на Селинджър е известен благодарение на откровено писмо от две страници, което той пише на Хемингуей от болницата. \"Дори от прочитането на това писмо до Хемингуей можем да заключим, че той наистина не е получил много помощ\", пише Славенски, \"и на Селинджър му бяха необходими години, за да започне да преодолява бойния стрес, от който страдаше\". Селинджър признава пред Хемингуей, че е бил \"в почти постоянно състояние на отчаяние“, но се надява, че ще се срещнат отново в Ню Йорк. - \"Разговорите, които имахме тук - пише той, - бяха единствените минути надежда...\"", "date": "2018.12.24", "title": "Когато Селинджър среща Хемингуей в Париж"}
{"url": "http://clubz.bg/77566-moite_priqteli_koito_otivat_i_se_vryshtat_po_koleda", "text": "Сигурно всеки като мен има фейсбук приятели и познати - добри-лоши, тези са си ни, - които сега се прибират. Някакво „квартирантско“ щастие – мимолетно. Да се поклониш пред корените, да ги оросиш с малко сълзици любов, да си накъсаш някой плод - узрял спомен, и пак: \"Айде чао\". Накрая - без да има постинг със снимка и тагване, знам че са посетили зъболекаря в малкото градче или другаде. А старата им майка, след като ги е изпроводила с внучетата – трудно сричащи български – е оставила на лавицата за усмивки и лачената „предкомшийска“ гордост и тайничко си е поплакала... Шегувал съм се преди, че сутрин около 6 ч има полети за всички места, които му трябват на един изконен българин - Лутън и Милано, Мюнхен и Франкфурт, Виена и Рим. 15 минути в салона с излитащи се равняват на два семестъра лекции по политология, социология.... понякога фолклористика, фризьорство и криминалистика: обясняват ти чудесно кое, как и защо така става у нас. И, между другото, те водят до напълно изкристализиралото демократическо схващане, че тези хора не трябва да гласуват. Никога и за нищо! Другите, които са останали тук – също. Шегувам се. Донякъде... Но да им казват ГЕРБ, БСП, ДПС – изобщо някой от крадливата клика, която си играе със съдбите ни – , е по-нахално и от това Владо Кузов да иска да го включат в „Поход на книгата“, където випове четат на дечица. Не знам за крадливата продажна шайка - дали наистина е заслепена дотам от преяждане или с тези призиви пак ни се подиграват: като онова с „неподозираните портали“ от една реч... Не. Не вие, клети крадци и окаяници - самата природа им казва да се приберат. Да, и Коледата, и струпването на почивни дни помагат. Но човекът е движен най-вече от природното усещане за изгубено място. За тежест и спокойствие. Че  Има ли стая за Тях?  Викам си понякога, че сигурно ние, избралите да останем, ако не се бяхме провалили така гръмко и миризливо, никой нямаше да има нужда да си снима ракийката и салатката за фейсбук. Най-простите неща, които в онова голямото  там... ги няма. Просто е. Но съвсем не това ми е мисълта - кой къде се е заселил. Хубавото на безнадеждните ситуации като тази, в която изглежда сме, е, че дават съвсем различни дефиниции върху . Като на йерихонския слепец – каква по-голяма криза от това, да седиш ненужен и от никого неподпомаган. Тогава Бог се намесва, разсича твоята лична криза и ти отваря очите чрез нея за важното и за маловажното, за бисерите и за свинете. Католиците и протестантите (чиито прекрасни градове и хубави коли толкова обичаме)  все ни се чудят на акъла – защо ние, православните, се радваме повече на Възкресението, отколкото на Рождеството. Нали там има смърт, гвоздеи, там боли... А пък Коледа е такъв купон - особено като гледаш да изпокриеш всички кръстове и да си наречеш базара „зимен“, за да не притесняваш едни определени лица... Без да ги обиждам - тамошното християнство ми прилича на една стара чалгийка:  Само, че действителността не е чалгийка. И боли също така през повечето време. Красиви са безнадеждните – според логиката – ситуации и с това, че действат ужасно отрезвяващо. Затова и се надявам моите приятели с или без поправени зъби, с успех или без, да се върнат някой ден там, където е мястото на всички нас. Една много специална, да кажа -   локация, където географското положение, часовият пояс, дори балансът в банковата карта нямат никакво значение. Мястото на душата е там: в събраност, кротост, мир, хармония и равновесие, а още повече отдаденост. Не на беснеещите ни страсти, а на истинските неща, от които най-лесното и близко за представяне е – на ближния. Ние всички сме мигранти. Избягали ужасно надалеч от това \"място\", на което трябваше да сме - по идеята на Производителя. И тази лична катастрофа у всекиго е по-трудна и изискваща борба за поправяне, от това просто да си купши самолетен билет и да отделиш 7 или 10 дни, пък било и с риск да си търсиш нов работодател после... Пътуването е дълго, няма първа класа, или по-скоро - ако има, нещо не е наред. При всяка безнадежност са по-очертани и лесни за виждане фактите. Като този например –  нищо няма да решат, а надяването на тях е всуе. Само вижте кой е писател № 1 на Столичната библиотека за 2018 г. Културата и науката са лъжкини, лабилни към модните повеи и доста перфидни. Може би имам основания, колкото Богдан Томов има хитове, т. е. - нула. Не знам... Може би всичко си е окей и просто за живота най-важно е добре да си изкарваш, като си понаснимаш ракийките и киселото зеле. А после – беж на 6:50 ч за Франкфурт. И да вярваш, че понятията тук и там - в смисъла на мир и тихо пристанище, което сме напуснали - вече наистина нямат значение. А пък четенето на книжки - например на автор № 1 на Столична бибиотека - има. Дано, дано... Честита Коледа!", "date": "2018.12.24", "title": "Моите приятели, които отиват и се връщат по Коледа"}
