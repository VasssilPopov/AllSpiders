{"url": "http://clubz.bg/56979-chastichno_bedstveno_polojenie_v_burgas_zaradi_pojari", "text": "Кметът на Община Бургас Димитър Николов обяви частично бедствено положение заради разрастващия се пожар между селата Миролюбово, Банево и Изворище, съобщава bTV. Огнената стихия обхваща голяма територия между трите селища, където са разположени и вилни зони. В гасенето участват екипи на Главна дирекция \"Пожарна безопасност и защита на населението\", хеликоптер. Включена е техника на общината и земеделски производители. Заради дима пътят между селата Изворище и Миролюбово остава затворен. Пожарът обхвана в събота и иглолистна гора в района.  Действията на пожарникарите са затруднени от силно пресечната местност и силния вятър. Само преди дни край село Изворище горя друг пожар. Огънят обхвана тогава близо 4000 декара ниска растителност и 1000 декара гора. Министър-председателят Бойко Борисов в събота разпореди военен вертолет да се включи в гасенето на пожара. Премиерът проведе разговор с началника на ГД „Пожарна безопасност и защита на населението“ главен комисар Николай Николов, който го информира за създадената организация за овладяване на стихията, съобщиха от МС. На място са целият личен състав на бургаската пожарна и техниката на Югоизточното държавно предприятие. Действията им са затруднени от силната пресечна местност и силния вятър. Няма пострадали, по данни на пожарникарите няма опасност за жителите на близките села. Пламъци погълнаха над 15 стопански постройки. Четири пожарни гасиха огъня. По първоначални данни огънят е тръгнал от ниски треви и стърнища, но заради вятърът е обхванал и няколко къщи, в които не живеят хора. 74-годишен мъж с спихически проблеми е бил изведен от дома си преди огъна да стигне до него. Данни за други пострадали хора засега няма. ", "date": "2017.08.06", "title": "Частично бедствено положение в Бургас заради пожари"}
