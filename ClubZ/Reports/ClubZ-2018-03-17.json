{"url": "http://clubz.bg/65534-karadajy_poiska_jertvite_ot_vyzroditelniq_proces_da_vlqzat_v_uchebnicite", "text": "\"Обединени, свалихме тоталитарния режим и докарахме демокрацията в нашата родина, върнахме си достойнството, честта, гордостта, само защото бяхме обединени\". Това заяви председателят на ДПС Мустафа Карадайъ на възпоменателен митинг по случай трагичните събития от т.нар „възродителен процес” от 1972 година в село Барутин, Смолянска област, съобщи пресцентърът на ДПС. Митингът протече под надслов „Паметта ни помага, настоящето ни свързва, а бъдещето е в собствените ни ръце”. Пред събралото се множество Мустафа Карадайъ припомни, че по време на т.нар. „възродителен процес” тоталитарният режим потъпка достойнството на Западните и Източните Родопи, на Делиормана, и основната причина е била разделението. Той припомни, че \"благодарение на почетния председател на ДПС д-р Ахмед Доган от затворите са се организирали мирните майски протести в България\". Председателят на ДПС се обърна към присъстващите с призив „Много сили и много интереси ще се опитват нас да ни разделят. Не позволявайте лъжи и внушения нас да ни подвеждат и после да съжаляваме”. Лидерът на ДПС отново отбеляза и тревога от участието на националистите във властта. „Националисти управляват в моята Родина. Днес национализмът е политиката на моята държава. ГЕРБ без да има нужда включиха националистите във властта и политиката им стана по-националистическа и от националистите. За това е време отново да се обединим, отново да сме заедно, отново да сме силни. Националистите вън от властта, за да има стабилност, мир и просперитет в нашата Родина“, каза лидерът на ДПС. Във връзка с изучаването на т.нар. „възродителен процес” в училищата Карадайъ бе категоричен, че ДПС ще настоява имената на героите от този период да бъдат включени за изучаване в учебниците по история. „Ние ще следим събитията и имената на героите от Барутин да влязат в учебниците в раздел „възродителен процес” и не само Барутин, но и Корница и Ябланово, Млечино, Могиляне и Пристое, Тодор Икономово, и Кус, и Климент, но първо Барутин. Всички тези събития трябва да влязат в учебниците по история“, бе категоричен Карадайъ. След края на митинга ръководството на ДПС и народните представители поднесоха венци и цветя на паметника на загиналите по време на трагичните събитията от 1972 година.", "date": "2018.03.17", "title": "Карадайъ поиска жертвите от \"възродителния процес\" да влязат в учебниците"}
{"url": "http://clubz.bg/65525-piem_plastmasa_bez_da_znaem", "text": "Рекламите представят бутилираната вода като чист продукт, който е полезен за здравето. А ние очевидно им вярваме - статистиката сочи, че пием все повече минерална вода: през 2017 година са били консумирани повече от 390 милиарда литра бутилирана вода, което е с над 100 милиарда повече, отколкото пет години по-рано. Бизнесът с водата носи огромни печалби - браншът прави годишен оборот в размер на близо 119 милиарда евро. Но едно съвсем ново изследване на Orb Media, публикувано съвместно с Дойче Веле, може и да сложи край на този бум. От изследването става ясно, че бутилираната вода очевидно не е съвсем безвредна - в цели 93% от взетите проби са били установени замърсявания с пластмасови микрочастици. Въпросът е колко вредни за здравето са тези миниатюрни частици. Науката все още не е дала еднозначен отговор на този въпрос. \"Не знаем колко от тези частици успяват да преминат в човешкото кръвообращение. Но има съмнения, че те могат да проникнат в тъканите на човешкия организъм\", казва Ролф Халден, ръководител на Центъра за здравно-екологични технологии към Аризонския университет. Хедър Лесли от амстердамския университет Врейе от години изследва отровите в околната среда и тяхното въздействие върху човека. Експертката твърди, че ако проникнат в тъканта на човешкия организъм, миниатюрните пластмасови частици предизвикат т.нар. „оксидативен стрес\", който на свой ред може да доведе до различни хронични възпаления. Въпросното влияние вече е било изпитано върху мишки. Шери Мейсън от Държавния университет в Ню Йорк е сред учените, участвали в изследването на Orb Media. Тя и екипът ѝ са подложили на тестове общо 250 бутилки с вода, като са инжектирали в тях оцветяващ пигмент, способен да се задържа по повърхността на материали с петролно съдържание - тоест, и по повърхността на пластмасовите микрочастици. След това водата била прекарана през изключително фини филтри, задържащи дори частици, които са по-малки от един еритроцит. При този експеримент учените открили средно 10,4 частици на литър, чиято големина била 100 микрона. Това отговаря на около 0,1 милиметър, колкото е например дебелината на човешкия косъм. Лазерният анализ на молекулярната структура на по-големите частици доказал, че действително става дума за пластмаси. Открити били и множество по-малки частици, които по всяка вероятност имат същия произход. Сред идентифицираните от учените частици били открити найлон, полиетилен-терефталат (ПЕТ), какъвто често се използва за направата на пластмасови бутилки, както и 54-процентово наличие на полипропилен - това е материалът, от който обикновено се правят капачките на бутилките. До подобни изводи стига и изследването на Дарена Шимански, която е подложила на тестове бутилирана вода, продавана в Германия. В тази вода също са били открити полиетилен-терефталат и полипропилен - тоест, полимерите, които се съдържат в бутилките и в капачките. Изследвания като цитираните показват съвсем еднозначно, че колкото и чудесен материал да са пластмасите, те трябва да се използват предпазливо. \"Сега на ход е потребителят: той трябва ясно да покаже, че не желае повече да използва такива материали\", казва в тази връзка токсикологът Ролф Халден от Аризонския университет.", "date": "2018.03.17", "title": "Пием пластмаса, без да знаем"}
{"url": "http://clubz.bg/65529-v_ispaniq_rapyri_vse_po_chesto_popadat_v_zatvora_zaradi_pesnite_si", "text": "На Сезар Строубери му е все по-трудно да се концентрира върху своята музика. Певецът се прочи в Испания със своята рап рок банда Def Con Dos и спорните текстове на песните си. Това го вкара в директен сблъсък с испанската държава, разказва Би Би Си.  Според него е тъжно, но \"правителството на Марияно Рахой е поело по пътя на Турция, вместо на Франция, Германия, Великобритания или Швеция\". През 2017 г. той получи присъда от една година затвор за възхваляването на тероризма и унижаване на жертвите му в няколко поста в туитър, които той твърди, че са били хумористични. В единия той предлага да се даде торта-бомба на испанския крал за рождения му ден. 54-годишният Строубери не е в затвора, защото според испанското законодателство при липса на предишни обвинения, присъда до 2 години не се излежава. Според него обаче правителството на страната и съдебната система се опитват да смачкат основни права като свободата на изразяване, а музиканти като него са сред основните им мишени.  Факт е, че неговият случай не е изолиран. Най-често под прицела на испанското правосъдие попадат рапъри. - през декември 12 членове на рап групата Insurgencia са осъдени на по две години затвор заради прослава на тероризма в песните им. - през февруари Върховният съд на Испания потвърди присъда от три години и половина затвор за рапъра от Майорка Valtònyc за възхваляване на тероризма и обиди към монархията в песните му. - по-рано този месец каталунският рапър Pablo Hasél също получи двегодишна присъда и глоба от 37 800 евро по подобни обвинения. Вълната от случаи дори роди хаштага #RapearNoEsDelito (\"да рапираш не е престъпление\") в туитър и доведе до дебати за границите на свободата на изразяването в Испания. \"В света страните се разделят на два вида. Или тези, които обиждат и ругаят, се наказват с глоба и евентуално компенасация за засегнатите. В другия тип държави това, което пишеш или казваш, може да те отведе в затвора\", казва редакторът от в.  El Diario Игнасио Есколар. Той, както и Строубери, а и много други, смятат, че съдилищата умишлено се цели в артисти с леви убеждения, които са срещу установеното статукво и които се противопоставят на консервативна Испания. \"Не можеш да ограничиш изкуството\", казва друг от осъдените рапъри Valtònyc. И добавя: \"Ако тези ограничения бяха прилагани за \"Герника\" на Пабло Пикасо, нямаше да имаме днешното изкуство\". В началото на тази седмица \"Амнести интърнъшенъл\" разкритикува Испания за това, което определи като \"устойчиви атаки срещу свободата на изразяване\". Според правозащитната организация законът срещу възхваляването на тероризма е драконовски. Но правителството не е съгласно. \"Трябва да се борим срещу всеки признак на екстремизъм или нетолерантност\", смята вътрешният министър Хуан Игнасио Зоидо. В една от песните си Valtònyc рапира: \"Искам да изпратя послание на надежда на испанците. ЕТА е голяма нация\". Испанската професионална асоциация на магистратите защити присъдата му като се аргументира, че \"свободата на словото не е абсолютно или безгранично право\". През 2011 г. испанският Върховен съд разглежда пет случая за обвинения за възхвала на тероризма, през 2016 г. - 38. Ръстът в присъдите идва на фона на увеличаващите се предизвикателства в борбата срещу радикализма и ислямския тероризъм в Европа. Политическите вълнения около опитите за обявяване на независимост на Каталуня също увеличават напрежението. Но много от скорошните присъди са свързани със споменаването в песните на ЕТА, която уби над 800 души в 40-годишната си терористична дейност. Въпреки че баската сепаратистка организация не е извършвала убийства от 2010 г.q съдебната система засили натиска върху заподозрените, че ѝ симпатизират или се шегуват като споменават ЕТА. Хоаким Бош, съдия и говорител на асоциацията Съдии за демокрация в Испания, казва, че се тревожи за ръста на присъдите, но смята, че сравненията с Турция са силно преувеличени. Според него сегашното положение идва и от объркване в съдебната система как да се постъпва със социалните медии. Той посочва и новите, по-строги антитерористични и за спазването на обществения ред закони, в много от тях имало място за широки интерпретации от съдиите. Рапърите не са единствените потърпевши. През 2016 г. двама куклени актьори Алфонсо Ласаро и Раул Гарсия бяха арестувани в Мадрид след детско представление, в което една от куклите е държала плакат с надпис \"Да живеят Ал Кайда и ЕТА\". Двамата прекарват пет дни в ареста. Религиозната чувствителност също е част от този дебат. В един странен случай 24-годишен мъж е глобен с 500 евро за това, че пуска в социална медия снимка на своето лице върху тялото на дървена скулптура на Христос. Според някои твърдата линия, поета от съдилищата, ще доведе до автоцензура. В Мадрид организаторът на откриването на градското годишно арт изложение изтегли през февруари една творба, защото била озаглавена \"Политически затворници\" и съдържала снимки на четирима каталунски лидери, които са за независимостта на областта, и които се намират в затвора. Според Сезар Строубери бъдещите поколение творци ще се страхуват да се изразяват свободно. \"Ако това продължи по-дълго, ще се появи поколение испанци, които сами ще се цензурират\", казва той.", "date": "2018.03.17", "title": "В Испания рапъри все по-често попадат в затвора заради песните си"}
{"url": "http://clubz.bg/65527-parti_centyr_v_sofiq_se_dyrjal_ot_osyden_za_pedofiliq", "text": "Двама педофили от Дупница са задържани през тази седмица, съобщи комисар Явор Колев от ГДБОП, цитиран от БНР. Колев участва на \" \" в София. Единият от задържаните с фалшив фейсбук профил примамил 13 момичета на възраст между 11 и 13 години. С няколко от тях е злоупотребявано сексуално. Профилът му е закрит, но при задържането в телефона му е открит нов профил с контакти на деца от всички краища на страната.  Явор Колев участва в обучение на родители за онлайн безопасност. Пред тях той призна, че празноти в законодателството пречат педофилите да се проследяват, след като изтърпят наказанията си.  Комисарят даде пример със заловен и осъден през 2004 г. педофил. Той изтърпял наказанието си, а скоро случайно се разбрало, че държи детски парти-клуб.  В България няма регистър на осъдените за педофилия. По думите му педофилът обикновено е мъж на възраст между 20 и 50 години с добро образование и начин на живот. Обикновено се стреми да работи с деца или близо до тях. Жертвите обикновено са на възраст от 8 до 16 години. Те биват набелязвани чрез социалните мрежи и платформи, ютюб, когато дават подробна информация за себе си. Стига се до примамване във видеокомуникатори, където са склонявани да осъществяват сексуални действия. После биват изнудвани, че ако не продължат да снимат, видеата ще се публикуват. Колев предупреди, че педофилите обикновено са в детските платформи: Съветът на Явор Колев е родителите да се интересуват какво правят децата им: „Какво днес се е случило с тях в интернет, какви места посещават, какви профили са си открили, кой се е свързал с тях, за какво са си говорили“.", "date": "2018.03.17", "title": "Парти-център в София се държал от осъден за педофилия"}
{"url": "http://clubz.bg/65524-plik_s_kurshum_v_atina_%E2%80%9Ene_davame_imeto_makedoniq%E2%80%9C", "text": "Министърът на външните работи Никос Кодзиас получи куршум заради Македония, съобщават гръцките медии. Според вестник „Та Неа“ предупреждението се отнася за предстоящото посещение на Кодзиас в Скопие за продължаване на преговорите за името на Македония. Спорът за името на Македония се решава през юли Вестникът уточнява, че заплахата е пристигнала в Министерството във вторник и представлява малък куршум за огнестрелно оръжие, който е предоставен на съответните полицейски служби на разследване. „Та Неа“ съобщава и за заплахи, които са отправяни към Кодзиас на телефоните на Министерството. Заплахите срещу Кодзиас започнаха в началото на февруари, като една от тях гласеше „3 куршума за Никоас Кодзиас“, както и за всички, които смятат да дадат името Македония. Посещението на Кодзиас в Скопие е насрочено за 22 март. Очаква се министър Кодзиас да пристигне с първия директен полет Атина - Скопие, който се възстановява след 12 години, и да донесе проектодоговор за решаване на спора за името. Гръцките медии съобщават, че на 27 март 2018 г ще има нов кръг преговори между двете страни с посредничеството на Матю Нимиц във Виена.", "date": "2018.03.17", "title": "Плик с куршум в Атина: „Не даваме името Македония“"}
{"url": "http://clubz.bg/65530-samo_v_3_ot_proverenite_sirene_i_kashkaval_sa_otkriti_nemlechni_maznini", "text": "Само 3% от млечните продукти, проверени миналата година, не са отговаряли на стандартите, съобщи Българската агенция по безопасността на храните /БАБХ/. Вече втора година по инициатива на БАБХ, комисия от представители на агенцията, Асоциацията на млекопреработвателите, Националната асоциация на млекопреработвателите и Комисията за защита на потребителите правят внезапни проверки в търговската мрежа, като на произволен принцип взимат проби от сирене, масло, кисело, прясно мляко и други млечни продукти, за изследване, което да установи дали се спазват изискванията към млечните продукти и дали в тях не са вложени немлечни мазнини. По предварително споразумение всяка седмица на ротационен принцип представител на една от организациите определя различни търговски обекти, откъдето всеки член на комисията взима по два вида млечни продукти от различни производители за лабораторно изпитване.  През 2017 г. са взети общо 169 проби от следните храни: 98 бр. от сирене; 46 бр. от кашкавал; 17 бр. от масло и 8 бр. от кисело мляко.  При лабораторното изпитване на пробите е установено, че в 5 от тях е имало наличие на немлечни мазнини /в 3 проби сирене и в 2 проби кашкавал/, което е 2.96 процента установени несъответствия. За констатираните несъответствия е наредено изтегляне от пазара на тези храни и за преетикирането им като имитиращи продукти, съдържащи в състава си мляко. На нарушителите са съставени и връчени актове за установяване на административно нарушение. БАБХ не споменава, кои са били нарушителите миналата година. Проверките продължават и през 2018, като на продуктите се прави и физико-химичен анализ за съдържание на мазнини, вода и други показатели.", "date": "2018.03.17", "title": "Само в 3% от проверените сирене и кашкавал са открити немлечни мазнини"}
{"url": "http://clubz.bg/65526-shte_kolonizirame_li_mars_bas_lansdorp_shte_kaje", "text": "Един мечтател идва в България - Бас Лансдорп, главен изпълнителен директор на Mars One. Холандският предприемач работи за първата човешка колония на Червената планета и идва в София, за да разкаже за своята идея на събитието \"Следваща цел: Марс\". Само един път може да се лети до Марс Лансдорп представи през 2012 г. своята идея за еднопосочна мисия до Марс в близките десетилетия. Първите колонизатори трябва да построят убежище и да си осигурят възможност за оцеляване в различна гравитация и атмосфера. Финансирането на проекта ще се базира един вид риалити шоу - целият процес по избора на първите колонизатори, подготовката и самата мисия ще бъдат излъчван.  Над 200 000 души от цял свят са кандидаствали за мисията, сред тях и стотици българи. В първоначалната селекция от 100 души обаче няма наши сънародници. Лансдорп определя като най-голямо предизвикателство не финансирането (по първоначални планове ще са нужни над 6 млрд. долара), а решението на екипажа завинаги да напуснат планетата ни. Създателят на Mars One идва в София на 23 март в Sofia Event Center, зала Sigma. Той ще започне гостуването си с публична лекция от 18 ч, после ще отговаря и на въпроси, разкривайки повече за това как ултимативната цел на проекта ще бъде постигната. Останалата част от събитието е за 108-те VIP гости, които ще имат и шанс да се видят с Лансдорп лице в лице. Билети могат да бъдат намерени в мрежата на Eventim. Специален гост ще бъде Адриана Маре, една от 100-те избрани засега бъдещи колонизатори. Събитието, организирано от фондация ELEVATE, е под патронажа на държавния глава Румен Радев. Сред партньорите на събитието са Института за космически изследвания и технологии към БАН;  Българско Астронавтическо Дружество;  Катедра Астрономия в СУ ‘Св. Климент Охридски’; Space Academy; Kids in Tech; Jamba;  Open Sofia;  Атлантическият Клуб в България;  Dutch Chamber of Commerce in Bulgaria;  BASSCOM;  Business Park Sofia;  British Council, Bulgaria и др.  Медийни партньори на събитието са NOVA Broadcasting Group, БГ Наука, БНР, FM+, БТА и Клуб Z.", "date": "2018.03.17", "title": "Ще колонизираме ли Марс? Бас Лансдорп ще каже"}
{"url": "http://clubz.bg/65531-shte_q_finalizirame_spokojno_a_ti_shto_ne_se_premestish_v_druga_dyrjava", "text": "На редовния си брифинг тази седмица кметът на Пазарджик Тодор Попов призовал своите съграждани да се гордеят от факта, че купувачът на ЧЕЗ Гинка Върбакова е от техния град. Кметът предлага на журналист, който задава въпроси за сделката, да се премести да живее в друга държава. Част от брифинга е публикувана в пазарджишкия вестник \" \", издаван от Валентин Ненков - именно него кметът изпраща в чужбина. Публикуваме думите на кмета на Пазарджик Тодор Попов без редакторска намеса:   : Ние използваме факта, че се намираме на едно логистично и природно добро място и имаме инициативни хора. В цялата палитра на обществения продукт имаме дами, които правят сделки за един милиард, които разбуниха държавата. Искрено се забавлявам от този процес аз, има други дами пък, които с развлекателни шоа също добиват успехи за нашия град. ( ) Австрийски медии: \"Гинка от Пазарджик\" - новата постановка Ето, виждате ли каква богата палитра имаме. Така че всичко това е повод за гордост. Пазарджик е актуален. Тук обаче искам да обърна внимание, че аз лично няма да позволя и смятам за неприемливо от всеки един от нас, това да подценяват града и хората, които живеят в него. Които са находчиви и умни хора и това, че някои не го разбират, си е за тяхна сметка. Ако не получаваме добри и коректни отношения, този, който го прави, може да очаква същото и от нас. А иначе не очаквам някакви мелодрами за сделката за ЧЕЗ, мисля че те приключиха… ...  Проблемът е, че има съмнения, че се перат пари. Тия са страшен перач, бе Вальо, къде разбра, кой изпра тия пари? Слушай сега, ако тази компания беше купена от тези индийци, това щеше да бъде отразено с три изречения в медиите. Ама това, че тя е купена от българска компания, ние типично по български почваме… Какви са тия бе, те перат пари. Ти познаваш ли ги тези хора, г-н Ненков?  Да, от 2008 г., когато проведохме един разговор и после се скриха. В дните, когато изсякоха само за две нощи гората край Априлци. Ти как мислиш, че се прави сделка за 1 милиард?  В нормална държава се прави с нормални пари. Ти искаш да кажеш, че чешката държава пере пари и прави сделки, за да пере пари… затова няма да успеем никога в живота, колега. Всеки си има право на мнение, както всеки си има уши. Различни уши, различно мнение.  Само тука в Пазарджик са измамили един почтен строителен предприемач с 300 хил. лв. и за това има влязло в сила съдебно решение. И парите не са върнати. Сезирана е и прокуратурата още през 2013 г., но до момента няма развитие. Човекът се лекува в Турция от рак.  Ау…, страшни измами. Ние вместо да се гордеем, че те са от Пазарджик и направиха сделката, която е най-добрата за последните 20 години в България… Протест срещу изпращането на лъвчетата Масуд и Терез в Пазарджик (ВИДЕО) Нека да я финализират и да видим какво ще излезе…  Ще я финализираме, спокойно. А ти що не се преместиш в друга държава, аз не мога да разбера. Да се куртулисаш. Мислил съм за Холандия преди време.  В Холандия, при лъвчетата, в спасителен център. Сега, колеги, трябва да разберем едно просто нещо, трябва да правим необходимото, за да можем всички да вървим напред. Протест срещу изпращането на лъвчетата Масуд и Терез в Пазарджик (ВИДЕО)", "date": "2018.03.17", "title": "\"Ще я финализираме, спокойно. А ти що не се преместиш в друга държава?\""}
{"url": "http://clubz.bg/65504-denqt_sled_nedelq_kakvo_ochakva_putin_v_chetvyrtiq_mu_mandat", "text": "Жителите на Русия почти със сигурност ще изберат в неделя Владимир Путин за четвърти път за президент като знак на доверие в изправянето му срещу Запада, който го смята за автократ, пише Ройтерс. Проучванията дават огромна преднина за Путин, в резултат на което той ще навърти почти четвърт век на върха на държавата. Така той ще отстъпва само на Йосиф Висарионович Сталин, управлявал от 1924 до 1953 г. Путин е президент от 2000 до 2008 г. И от 2012 г. Досега. Ако той спечели четвърти мандат, той ще бъде президент поне до 2024 г. Путин: Ако не гласувате, мнението ви няма да бъде зачетено (ВИДЕО) Единственото, което би помрачило триумфа на Путин в проучванията, е ако апатията на избирателите заради предизвестения резултат доведе до ниска активност или ако малцинството от руснаците, които имат право на глас, му се противопоставят, излязат на улицата, за да протестират срещу това, което смятат за недемократичен фарс. В предизборната кампания, където се радваше на абсолютно предимство и медиен комфорт, президентът се обяви за единствения човек, който може да защити Русия от враждебния към нея свят. Неговите привърженици смятат руската военна намеса в Сирия и анексирането на Крим за доказателство за патриотизма на Путин. Според тях наложените заради войната в Украйна санкции на Запада са цена, която си струва да бъде платена. Противопоставянето се засили заради обвиненията на Великобритания, че Кремъл е използвал нервнопаралитичен газ, за да отрови руския двоен агент Сергей Скрипал. Москва отхвърля нападките. Кой освен Путин се бори за президентския пост в Русия Проучване от 9 март на държавния Общоруски център за изследване на общественото мнение (ВЦИОМ) дава на Путин подкрепа от 69 на сто. Най-сериозният му съперник е кандидатът на Комунистическата партия Павел Грудинин, но той има едва 7 процента. Ксения Собчак – телевизионна водеща и семейна близка на Путин, превърнала се в яростен критик на Кремъл, има едва 2% подкрепа. В Кремъл също признават, че доминацията на Путин може да накара много хора да не гласуват. Ниска активност ще подкопае легитимността му сред управляващия елит, създаден в известна степен от способността му да си създава подкрепа сред народа. Алексей Навални – първият политик, посмял да се противопостави на Кремъл от години насам, не е сред кандидат-президентите. Наложена му е забрана за участие заради присъда за корупция по дело, за което той твърди, че е фабрикувано от Кремъл. Чрез социалните мрежи Навални зове за бойкот на изборите. Като доказателство опозиционерът изтъкна факта, че държавните чиновници зоват хората да гласуват, като им обещават храна с намаление в избирателните секции. Според него се упражнява натиск върху държавните служители и учащите се да гласуват. Макар победата да му е гарантирана, Путин ще бъде изправен пред редица предизвикателства през следващите 6 години, отбелязва Ройтерс.  Борис Джонсън: Вероятно е лично Путин да е поръчал атаката срещу Скрипал Заради ниските цени на петрола и западните санкции БВП на Русия отбеляза ръст едва от 1,5 на сто през 2017 г. Това е доста под икономическия ръст, на който страната се радваше в първите години на управлението му. Путин говори неведнъж за съживяване на растежа. Препоръчаните от много икономисти стъпки, като значително намаляване на ролята на държавата в икономиката, обаче срещат съпротивата на хората от президентското обкръжение, които дължат своите статут и богатство на държавата. Следващият мандат на Путин може да мине и под сянката на несигурността заради плановете за годините след неговия край. Конституцията не разрешава повече от два поредни мандата и той твърди, че няма да я променя. Източници от управляващия руски елит очакват Путин да повтори хора си от 2008 г., когато се оттегли и за 4 години бе заместен от предания си премиер Дмитрий Медведев, макар че дърпаше конците зад кулисите. А след това двамата отново размениха ролите си. Ако Путин иска да се оттегли спокойно, той ще трябва да си осигури наследник. Това заплашва да всее напрежение сред съперничещите помежду си групировки в елита. Кой освен Путин се бори за президентския пост в Русия  Борис Джонсън: Вероятно е лично Путин да е поръчал атаката срещу Скрипал", "date": "2018.03.17", "title": "Денят след неделя - какво очаква Путин в четвъртия му мандат "}
{"url": "http://clubz.bg/65487-zatoplqne_s_oshte_45_gradusa_i_amazoniq_pochti_izchezva", "text": "Глобалното затопляне може да застраши 25-50% от животинските и растителни видове в Амазония, Мадагаскар и други известни с биоразнообразието си райони в света, като доведе до изчезването им в рамките на десетилетия, се казва в доклад на международната неправителствена организация \"Световен фонд за дивата природа\" (WWF - World Wildlife Fund). По-ниската степен на застрашеност се основава на повишаване на живака с два градуса по Целзий спрямо равнищата преди индустриалната революция - таванът за затопляне, договорен от държавите по света през 2015 г. Най-голямата заплаха за биоразнообразието е при затопляне от над 4.5 градуса. Бразилия обмисля да пусне ли Total в Амазония \"Глобалното биоразнообразие e изключително застрашено в следващия век, освен ако не направим всичко, което е по силите ни\", казват от групата на WWF, поръчала анализа, публикуван в научното списание Climatic Change. \"Трябва да поддържаме средната глобална температура до абсолютния минимум.\" Докладът се фокусира върху 33 т.нар. \"приоритетни места\", известни със своето биоразнообразие, включително емблематични, застрашени или ендемични растения и животни. Те включват южната част на Чили, източните Хималаи, уникалният екорегион Fynbos в Южна Африка, Борнео, Суматра, Намибийската пустиня, Западна Африка, Югозападна Австралия, крайбрежна Африка и Южна Африка, Miombo Woodlands, където обитават африканските диви кучета. Екипът разгледа въздействието от климатичните промени върху близо 80 000 земни растения, бозайници, птици, земноводни и влечуги. При затопляне от 4.5 градуса C, базирано на обичайния сценарий - без намаляване на вредните емисии, 69% от растителните видове в Амазония са заплашени от изчезване. Африканският район Miombo Woodlands рискува да загуби 90% от своите земноводни, 86% от птиците и 80% от бозайниците, според доклада. Съгласно Парижкото споразумение от 2015 г. страните се съгласяват доброволно да ограничат емисиите на парникови газове, които затоплят планетата, от изгарянето на въглища, нефт и природен газ. Но дори и тези обещания да бъдат изпълнени, учените прогнозират затопляне от над 3°C, което ще доведе до катастрофално повишаване на морското равнище, увеличения на наводненията и сушите. Затопляне с 3.2 градуса по Целзий ще подложи на риск от изчезване около 37% от видовете в тези приоритетни региони, се казва в изявление на WWF. Ограничаването на затоплянето до 2°C ще позволи на много видове да продължат да обитават областите, където понастоящем живеят, според доклада. И ако животните могат да се движат свободно - без ограничения от пътища, огради или населени места, делът на видовете, застрашени от изчезване при затопляне с 2 градуса спада от 25% на 20 на процента. Докладът е публикуван в навечерието на важна среща на I  - платформа, която обединява науката и политиката по въпросите на екосистемите, в Меделин, Колумбия, където учени и правителства ще излязат с оценки за състоянието на биологичното разнообразие в света. Изчезването не е просто за изчезването на видовете, казват от WWF, \"а за дълбоки и необратими промени в екосистемите, които осигуряват жизненоважни услуги на стотици милиони хора\". Туризмът, генериращ заетост и приходи, ще пострада особено много, ако изчезнат видове, а все още неоткритите лекарства от растения ще бъдат загубени завинаги.", "date": "2018.03.17", "title": "Затопляне с още 4.5 градуса - и Амазония почти изчезва"}
{"url": "http://clubz.bg/65519-mrazen_ot_zapada_i_obojavan_ot_rusnacite", "text": "Той е ненавиждан от Запада, който го обвинява за анексирането на земите на едни и за намеса в изборите на други. В Русия обаче Владимир Путин си остава един обичан и подкрепян президент, който е сигурно, че ще спечели нов президентски мандат на 18 март. Путин може да разчита на около 70 процента от гласовете на предстоящите президентски избори, сочат прогнозите на ВЦИОМ. Критиците на Путин го обвиняват, че е консолидирал властта си чрез контрол върху медиите и ограничаване на обществените свободи по време на осемнадесетте си години на власт. Москва отвърна на Лондон - изгони 23 дипломати, закри консулство  На основния опонент на Путин - Алексей Навални - беше например забранено да участва до 2024 година поради осъдителна присъда. Навални твърди, че процесът е бил режисиран от Кремъл. Въпреки това за милиони руснаци Владимир Путин е човекът, донесъл стабилност след политическия и икономически хаос на деветдесетте години на миналия век. Според тях Путин е този, който възстановява авторитета и ролята на Москва на международната сцена, загубени след унизителния крах на Съветския съюз. \"Путин е огледало и всеки вижда в него, каквото желае\", отбелязва пред Франс прес политическият анализатор Константин Калачов. В чужбина е обратното: Владимир Путин е на първите страници на изданията като въплъщение на абсолютното зло. Формулата на Путин: 70-70 \"Фактът, че го възприемат като главния противник на Запада, е потвърждение за статута му на важен политик\", отбелязва Калачов. \"Щом се страхуват от вас, значи ви уважават\". Репутацията на Владимир Путин в чужбина беше помрачена от ролята на Русия в украинския конфликт. Това го постави под ударите на санкциите на САЩ и Европейския съюз от 2014 година насам. Русия често е сочена с пръст и заради военната подкрепа, която оказва на режима на сирийския президент Башар Асад. А разкриването на голяма система за допинг на руските спортисти, довело до изключването на Русия от Олимпийските игри през 2018 година, не спомогна за покачването на популярността на руския президент. Защо рускинята обича Путин? Гледната точка на Владимир Путин по всички тези обвинения е, че всъщност те показват безпокойството на Запада от една силна Русия. \"Силен президент за силна страна\" е и лайтмотивът на кампанията на Путин за президентските избори на 18 март. В началото на март в реч във Федералното събрание той представи новите \"непобедими\" оръжия на Русия, обръщайки се към Запада: \"Сега вече ни слушайте!\". Президентът играе ролята на \"ос на злото\", около която Западът \"се сплотява и мобилизира\", обяви с угодническа усмивка руски журналист, който интервюира Путин по телевизията. \"Представете си какво ще правят без Вас!\". Освен ако не се случи нещо много изненадващо, на 18 март Владимир Путин ще спечели четвърти мандат, който ще му осигури власт до 2024 година. Съгласно социологическите проучвания, кандидатът, който ще събере най-много гласове на изборите в неделя след Путин, е милионерът Павел Грудинин, издигнат от Комунистическата партия на Руската федерация. Той се очаква да получи около осем процента. Путин \"умело използва всички страхове и комплекси на населението\", казва Константин Калачов, добавяйки, че основният страх на руснаците е завръщане към нестабилността на деветдесетте години. \"Хората се страхуват, че ще изгубят това, което притежават. Този страх е изключително силен в провинцията, където животът е труден\". По време на кандидатпрезидентската кампания през 2012 година, когато беше премиер при президента Дмитрий Медведев, Путин обещаваше да подобри живота на руснаците. Но в крайна сметка, последният му мандат беше белязан от икономическа рецесия и влошаване на качеството на живота. За Алексей Навални седемдесетте процента очаквана подкрепа за Путин на изборите всъщност не означават истинско одобрение на неговата политическа програма, а по-скоро показват усещане за липса на истински избор. В провинцията \"си казват (...) няма друг освен Путин, за него ще гласувам!\", заяви Навални наскоро в интервю за Франс прес. В Москва по време на проява в подкрепа на президента, поддръжниците на Путин изглежда споделяха същото чувство. \"Не виждам друг човек, който може да бъде наш върховен главнокомандващ\", заяви кинорежисьорът Никита Михалков пред стохилядната тълпа. \"Той е единственият. Путин е нашият президент\". Формулата на Путин: 70-70 Защо рускинята обича Путин?", "date": "2018.03.17", "title": "Мразен от Запада и обожаван от руснаците"}
{"url": "http://clubz.bg/65532-burqta_v_sofiq_26_signala_za_padnali_dyrveta_i_kloni", "text": "На 26 сигнала за паднали клони и дървета са се отзовали екипите на дирекция \"Аварийна помощ и превенция\" на Столична община заради силния вятър този следобед в София, съобщиха от пресцентъра на Общината. Отстранявани са клони от улични платна, паркове, обезопасени са наклонени дървета в зелени площи като парк \"Заимов\", Княжевска градина, парк \"Банкя\". Обходи на терен се извършват и екипи на Дирекция \"Зелена система\" с цел почистване на пешеходните алеи. Аварийните екипи са се отзовали и на сигнали за надвиснали ламарини от строителни обекти.  От Столичната община напомнят на изпълнителите на строителни обекти да проверят състоянието на строителните оградите, крановете, скелета и да предприемат действия по обезопасяването им, а собствениците на търговски и рекламно-информационни елементи също да проверят обектите си.  Гражданите да бъдат внимателни и да обезопасят незакрепени предмети от тераси или прозорци на жилища си, предупреждават от общината.  През следващото денонощие през страната ще премине средиземноморски циклон и свързания с него студен атмосферен фронт и времето ще е много динамично. През нощта, в по-голямата част от страната, все още ще духа умерен и силен юг- югозападен вятър, но в Дунавската равнина вятърът ще се ориентира от североизток. Ще преобладава облачно време и още в сутрешните часове в Западна България ще започнат валежи от дъжд, които през деня ще обхванат страната.", "date": "2018.03.17", "title": "Бурята в София - 26 сигнала за паднали дървета и клони"}
{"url": "http://clubz.bg/65520-djoshua_sreshtu_uajldyr_edin_neureden_mach_za_250_miliona_dolara", "text": "На 31 март световният шампион по бокс на две федерации (WBA и IBF) Антъни Джошуа излиза срещу новозеландеца Джоузеф Паркър (№1 на WBO) на стадиона в Кардиф. Феновете на бокса обаче се вълнуват повече от мач между Джошуа и американеца Дионте Уайлдър, считан за другата голяма звезда на тежката категория. Напереният янки защити наскоро титлата си в WBC срещу Луис Ортис и ако Джошуа надвие Паркър (това се очаква), двамата големи биха могли да заложат и четирите пояса, валидни в тежка категория. И след дълги години отново можем да имаме абсолютен световен шампион. Щабовете на Джошуа и Уайлдър са в контакт още от 2017-а. Мачът най-вероятно ще е най-касовият в тежка категория като награден фонд за боксьорите. Някои медии предполагат поне 250 милиона долара. Това беше и числото, излязло от устата на бившия шампион Ивендър Холифийлд наскоро. Според други обаче парите ще са много по-малко, тъй като Уайлдър не е особено популярен дори в родината си, където в последните години тежката категория не са радва на добри дни откъм интерес и конкуренция. Вчера Антъни Джошуа даде интервю за \"Скай спортс\", в което призна, че мениджърите спорят кой какъв процент да получи от парите. Също така за подробности от типа кой да излезе първи на ринга. Мачът най-вероятно ще се играе в Лас Вегас - там са големите пачки. Както вървят нещата - не по-рано от късната есен. Уайлдър не пропуска да провокира и да сипе закани срещу британеца. Почти не минава ден без да го прави. Джошуа каза и вчера, че не си пада много по подобно \"свръх подгряване\". Той ще каже повече, когато има подписан договор. Не иска да отправя заплахи, ще \"говори\" на ринга. Дионте Уайлдър (32 г.) има 40 победи от 40 боя (39 с нокаут), а при Джошуа (28 г.) това съотношение е 20 от 20. Въпреки наглед по-големия опит на Уайлдър обаче, специалистите предричат победа за Джошуа. Американецът минава за боксьор тип \"уличен бияч\", който не зачита тактиката и има нешлифована техника. Обратно, макар и още да е смятан за неособено опитен боец, британецът е доста по-балансиран и умен на ринга. Това се видя и при триумфа му над Владимир Кличко през миналата година. Колкото до Джоузеф Паркър, когато Джошуа ще срещне съвсем скоро, новозеландецът не е за отписване. На своите 26 години той има 24 победи от 24 срещи (18 с нокаут). А в цялата \"схема\" бе забъркан и Кубрат Пулев. Преди два дни сайтът boxingnews24.com написа, че промоутърът на Антъни Джошуа - Еди Хърн, иска да организира гала през лятото в Ню Йорк с нещо като подгряващи мачове за двамата големи. И посочи Кобрата като евентуален съперник на Уайлдър. Изредени са по няколко имена и за британеца, и за американеца. За момента Хърн не е коментирал официално тази новина.", "date": "2018.03.17", "title": "Джошуа срещу Уайлдър - един неуреден мач за 250 милиона долара"}
{"url": "http://clubz.bg/65518-djenifyr_lopes_poznava_seksualniq_tormoz_ot_pyrvo_lice", "text": "Дженифър Лопес сподели, че знае от личен опит какво е висшестоящ мъж да се опита да се възползва от властта си. В интервю за изданието „Харпърс Базар“ певицата сподели, че е била жертва на сексуален тормоз в ранен етап от своята кариера. Тя си спомня, че се е почувствала „ужасена“, когато се опълчила на насилника си. Изследване: 94% от жените в Холивуд са преживели сексуален тормоз Разказът на певицата е потвърден от неин говорител пред Си Ен Ен. Инцидентът се е случил с режисьора на един от първите ѝ филми, но Лопес отказва да назове името му. Тя признава, че опълчването на човек на по-висока позиция от нейната „можеше да се развие по всякакъв начин“. Лопес е една от стотиците жени в развлекателната индустрия, които споделиха преживения от тях сексуален тормоз. Съвсем наскоро Линда Картър призна, че по време на снимките на телевизионния сериал „Жената чудо“ също се е сблъскала с подобни проблеми. Дженифър Лопес подкрепя движението Time’s Up (Времето свърши) – кауза, която вече е събрала над 21 млн. долара дарения за борба срещу сексуалното насилие на работното място. .", "date": "2018.03.17", "title": "Дженифър Лопес познава сексуалния тормоз от първо лице"}
{"url": "http://clubz.bg/65522-novi_30_civilni_ubiti_v_guta_desetki_hilqdi_napuskat_anklava", "text": "Най-малко 30 души са загинали при опит да напуснат обсадения анклав Източна Гута по време на въздушни удари на сирийската и руската авиация, заяви базираният във Великобритания Сирийски център за наблюдение на човешките права, цитиран от ДПА. Според центъра при ударите, които били нанесени по град Замалка, имало десетки ранени.  Тази сутрин около 10 000 души, включително стотици жени и деца, са напуснали анклава през пропускателния пункт в Хамурия. С тях от вчера броят на избягалите към териториите под правителствен контрол е достигнал 40 000 души. ООН иска разследване в Източна Гута Съобщава се, че бойната авиация е извършила над 20 нападения срещу райони в град Хараста. Руският Център за помирение на враждуващите страни съобщи, че днес през пункта в Хамурия от Източна Гута са излезли повече от 30 000 души. Потокът на напускащите района продължава, предаде ТАСС.  Твърди се, че откакто на 18 февруари верните на сирийския президент Башар Асад сили са започнали настъплението си, в Източна Гута са загинали най-малко 1393 души, включително 271 деца и 173 жени, предаде ДПА. Руски самолет падна в Сирия, загиналите са 39 Анклавът е един от малкото райони в Сирия, които са останали под контрола на бунтовниците. Откакто обаче правителството започна най-новата си офанзива, те губят позиции. Ако властта си върне анклава, ще нанесе на бунтовниците най-тежкия удар от декември 2016 г., когато след проведена с руска подкрепа офанзива Асад си върна изцяло контрола над северния град Алепо. Руски самолет падна в Сирия, загиналите са 39", "date": "2018.03.17", "title": "Нови 30 цивилни убити в Гута. Десетки хиляди напускат анклава"}
{"url": "http://clubz.bg/65517-toj_vsyshtnost_ne_e_irlandec_a_krychmite_na_tozi_den_bili_zatvoreni", "text": "Ирландците и техните потомци по цял свят днес отбелязват Деня на Свети Патрик. По този повод британският в. \"Дейли експрес\" (в превод на БТА) предлага интересни факти за светеца-покровител на Ирландия, детелините и приказните леприкони:  - Първо и преди всичко почитаният светец не е ирландец. Според различни версии на историята Свети Патрик е роден във Великобритания - в Уелс или Шотландия, в семейството на римски граждани. - Като младеж е отвлечен в Ирландия, продаден е в робство и е принуден шест години да работи като овчар. - На 22-годишна Патрик бяга в Англия, където прекарва 12 години в манастир. - През 433 г. година се връща в Ирландия и се отдава на мисионерска дейност сред келтските езичници. Смята се, че по време на проповедите си е използвал трилистна детелина, за да онагледи идеята за Светата Троица. - На Свети Патрик се приписва чудото за прогонването на змиите от Ирландия. Фосилни данни обаче свидетелстват, че в страната никога не е имало змии.  - Въпреки че обикновено се свързва със зеления цвят, самият Свети Патрик е предпочитал синьото. - Между 1903 и 1970 г. Денят на Свети Патрик в Ирландия е честван като религиозен празник и кръчмите са били затворени.  - Въпреки че данните са оскъдни, за дата на смъртта му се приема 17 март 461 г. Поради тази причина датата е избрана за национален празник на Ирландия. - На 17 март Денят на Свети Патрик се чества и на карибския остров Монсерат, заселен от ирландски емигранти през 17-и век. - Детелините до такава степен се свързват с Ирландия, че са смятани за символ на страната.  - Първоначално трилистната детелина е свързвана с трите аспекта от живота на келтската богиня Ану (Ана) - девица, майка и старица.  - Около една на 10 000 детелини има четири листа. През 2009 г. в Япония е намерена детелина с 56 листа.  - Популярната трилистна детелина всъщност е растението пълзяща или бяла детелина. Четирилистната детелина е рядка или мутирала версия. Срещат се и детелини с пет или повече листа, но те са още по-редки.  - Оригиналното ирландско наименование на растението означава \"малка детелина\". - Съвременните ирландски булки все още спазват традицията да слагат детелини в сватбения букет. - Детелината лесно се отглежда в домашния условия. Ако семенца или грудка се посадят в началото на януари, до Деня на Свети Патрик вече ще са покарали нежни стръкчета. - През 2002 г. в Австралия детелината е класифицирана като бурен и е забранена като възможен преносител на болестта шап.  - Леприконите - митологични създания от ирландския фолклор, обикновено се изобразяват като закачливи дребни създания със зелени одежди и рижави бради.  - Ранните леприкони обаче са изглеждали по напълно различен начин от мъжете, които на днешния празник ще се облекат в зелено и ще се тълпят в кръчмите, за да пият бира \"Гинес\".  - Оригиналните \"брадати феи\" са носели червени сака, извезани със злато, червени островърхи шапки, а не зелени цилиндри, украсени с детелина, и са имали бели или кестеняви бради, а не рижави.  - Леприконите не са били толкова дружелюбни, за колкото се смятат. Поема от осми век отбелязва първата им поява. Творбата разказва как докато крал Фъргъс спял, дребни гневни създания се опитали подмолно да го завлекат в океана и да го удавят. Намеренията им обаче били осуетени от владетеля, който се събудил и ги хванал.  - Леприконите дори не живеят в Ирландия. Според ранните приказки леприконите са живели в подводно кралство в Средния Атлантик. Дори днес те не са ограничени само в Ирландия - смята се, че колония от леприкони обитава градски парк в Портланд, Орегон.  - Всички леприкони са от мъжки пол. Според ирландския фолклор женски леприкони не съществуват. Наличието само на мъжки се потвърждава и от древната книга История на ирландските феи. Остава неясен въпросът с размножаването на митологичните създания. Някои хора вярват, че леприконите са \"дефектни потомци\" на феи. Други мислят, че създанията са плод на съюзи между човешки същества и феи.  - Леприконите едва ли ще ви дарят със злато или ще ви поправят обувките, ако ги заловите. Схващанията, че леприконите притежават гърненца със злато и поправят обувки са се появили много по-късно. Поема от 14-и век е вдъхновила вярването за съкровищата на митологичните създания, а \"обущарският им майсторлък\" се споменава за първи пък едва около 19-и век.  - Леприконите са били по-дребни, отколкото се смята. Ако човек срещне леприкон, вероятно ще го стъпче още преди да го е чул да \"пуска\" шеги с очарователния си ирландски акцент. Според легендата, когато едно от тези митологични създания пристига в двора на крал Фъргъс, придворните правят опит да го удавят в чаша вино.", "date": "2018.03.17", "title": "Той всъщност не е ирландец, а кръчмите на този ден били... затворени"}
{"url": "http://clubz.bg/65512-vasil_mihajlov_ne_vyrna_nagradata_na_sofiq_film_fest", "text": "Васил Михайлов отказа почетния „Икар“ на Съюза на артистите, но прие Наградата на София за принос към киното – и използва повода да покани публиката на аскеерите. Отличието му бе връчено на церемония в зала 1 на НДК, където в петък вечерта бяха раздадени наградите на 22-орото издание на „София филм фест“. Михайлов излезе пеейки на сцената. След това отново запя. Васил Михайлов е сред учредителите на Фондация „Аскеер“, която връчва годишните награди за театър „Аскеер“ – конкуренти на икарите. Ето и останалите награди на „София филм фест“: Награда за най-добър игрален филм на Младежкото жури – „Генезис“, Унгария, реж. Арпад Богдан Награда на Международната асоциация на филмовите критици (ФИПРЕССИ) – „Вездесъщият“ Награда на гилдия „Критика“ при СБФД за най-добър балкански филм – „Възвишение“; почетен диплом – „Тайната съставка“, Македония Награда Domain Boyar за най-добър балкански филм – „Възвишение“ Награда за документален филм – „Миниатюра за пиано“, реж. Елдора Трайкова Награда на публиката за най-добър игрален филм – „Радиограмофон“, руж. Рузие Хасанова Награда Jameson за най-добър български късометражен филм – „Преображение“, реж. Стефан Ганов; Special Mention Award – „Срам“, реж. Петър Крумов Специална награда на журито за филм от Международния конкурс за първи и втори филми – „Генезис“; Special Mention Award – „Блокаж“, реж. Мохсен Гараи Награда за режисура – „Гълъбът“, реж. Бану Шиваци Голямата награда „София град на киното“ – „Три четвърти“, реж. Илиян Метев .", "date": "2018.03.17", "title": "Васил Михайлов не върна наградата на София филм фест"}
{"url": "http://clubz.bg/65457-tri_seriozni_problema_pred_sreshta_trymp_kim", "text": "Когато Доналд Тръмп в качеството си на кандидат-президент заяви през май 2016 г., че „не би имал проблем да разговаря“ със севернокорейския лидер Ким Чен Ун, писах в блога „Правителство в сянка“ на „Форин полиси“ колко лоша идея би било това. Идеята  американски президент да се срещне с Ким Чен Ун все още не е назряла. Ето три припомняния защо е така: Ким Чен Ун ръководи най-ужасния режим на планетата, при който десетки хиляди гният в ГУЛАГ, а милиони страдат от постоянни репресии. Неподходящи са сравненията на срещата на Никсън с Мао или на срещите на Рузвелт със Сталин. По време на Втората световна война имахме нужда от съветската сила, за да победим Хитлер, а в третото десетилетие на Студената война ни трябваше китайската сила, за да се преборим с нарастващото съветско военно преимущество в Европа и Далечния изток. Това бяха хем необходими, хем постижими цели, които тогава съвпадаха със съветските и китайските интереси и помогнаха да бъдат победени по-големи злини. Необходимо е само Северна Корея да се откаже от ядрените оръжия, които режимът показа, че няма намерение да сложи на масата. Фактът, че дори китайският президент Си Цзинпин смята Ким Чен Ун за твърде отвратителен, за да се срещне с него, трябва нещо да ни говори. Срещата на Тръмп и Ким – пет важни неща Президентът Тръмп се хвали, че нито един от предишните президенти не е бил достатъчно смел да се срещне със севернокорейски лидер. Но това не е зарази липсата на опити от страна на Пхенян, който почти примами Бил Клинтън на посещение през 2000 г. и отправи няколко покани по специалния канал към Джордж Буш-младши. От 90-те г на ХХ век насам целта на Севера е да покаже, че ядрените оръжия са принудили американските президенти да признаят легитимността на режима. Клинтън едва не се хвана на това през 2000 г. Буш така и не се сближи. Сега американски президент бе приласкан. Добре изиграно, Пхенян. Перспективата за среща Тръмп-Ким ще бъде по-малко обезпокоителна, ако президентът бе показал малко владеене на фактите около Корейския полуостров. Тромавите му речи, че санкциите са накарали Ким да плаче и да преговаря за отказ от ядрено оръжие, се основават на свободните интерпретации на това, което южнокорейският съветник по националната сигурност смята, че е чул в Пхенян, а не са нещо, което излиза от самия севернокорейски режим, продължаващ да бъде венчан за ядрените оръжия. Администрацията заслужава по-голямо доверие за санкциите и кампанията на натиск, която организира, и да се надяваме, че изказванията на вицепрезидента Майк Пенс, че натискът ще продължи, без да стихва, докато има конкретни стъпки по ядрено разоръжаване, ще имат резултат. Но Ким може да постигне голяма победа, като просто убеди президента, че Пхенян би искал да обсъди превръщането на целия корейски полуостров в безядрена зона, ако САЩ първо преговарят за мирен договор, слагащ формално край на Корейската война. Истинската цел на Севера зад този на пръв поглед конструктивен ход винаги е била да се свърши с мандата на Съвета за сигурност на ООН от 1950 г., със съвместното командване на южнокорейско-американските сили на полуострова и с американския ядрен чадър над Южна Корея (това е част от всяко севернокорейско определение за „ядрено разоръжаване“ на полуострова). Пекин, Москва и някои представители на политическата левица в Сеул биха натискали твърдо за този дневен ред, докато консерваторите в Сеул и съюзниците на САЩ в по-широк смисъл ще се разтревожат. Има още половин дузина подобни капани в приговорите с Пхенян. Севернокорейските лидери имат опит в продължение на десетилетия в манипулирането на нюансирани споразумения, свързани с мандата на Съвета за сигурност на ООН и американските съюзи в Азия. Същото се отнася и за някои американски дипломати, но те едва ли ще бъдат в главната роля. Тръмп: Очаквам грандиозна сделка с Ким Изглежда, среща Тръмп-Ким ще доведе до конкретни севернокорейски стъпки към разоръжаване разоръжаване, но не познавам нито един опитен ветеран в политиката към Северна Корея, който смята това за вероятно. Или може би срещата Тръмп-Ким би вървяла по пътя на обещания от президента военен парад – променена от хладните умове в администрацията в серия от подготвителни срещи на по-ниско равнище, които не нанасят вреди. При всички случаи нека се надяваме, че театърът няма да отвлече вниманието на тези, от администрацията, които вършат необходимата работа за сдържането и възпирането на Северна Корея, защото много е вероятно за известно време да се наложи да разчитаме на тези стратегии. Тръмп: Очаквам грандиозна сделка с Ким", "date": "2018.03.17", "title": "Три сериозни проблема пред среща Тръмп-Ким"}
{"url": "http://clubz.bg/65513-sdelka_s_rusiq_i_%E2%80%9Ersk_mig%E2%80%9C_e_kato_sdelka_s_dqvola", "text": "Не е вярно, че няма алтернатива на Русия за поддръжката на МиГ-29. Това е хибридна измислица, с която продължаваме да спонсорираме руския ВПК (военно-промишлен комплекс) и неговите представители тук. Полша може. И Украйна може. Нямали били лицензи? А как го правят като нямат? Полша още поддържа 31 МиГ-29 (две ескадрили). В Украйна, която безапелационно отхвърлихте, също може! Лвовският държавен авиационен завод в Украйна ремонтира и модернизира МиГ-29. Решено: РСК-МиГ ще ремонтира съветските ни изтребители Освен това нашите МиГ-ове , не са ли те произвеждани в Украйна? Или когато, както ви е удобно? Защо не се обърнахте за съдействие към Агенцията на НАТО за поддръжка при доставката на резервни части? Сега за посредниците: Вместо директен договор с РСК МиГ, бихте могли да потърсите и Агенцията на НАТО за поддръжка, така поне аз правих. Там също няма посредници. Агенцията не работи за печалба, а Атлантическата солидарност е основополагащ елемент и това е изрично казано на страницата й (no profit – no loss). Тя обслужва страните членки на НАТО и е под прекия контрол на Алианса. Още повече, за ваша информация, дават пълни гаранции за прозрачност и няма съмнения за корупционни практики. Ако не вярвате - питайте Съветника по отбрана в постоянната ни делегация в НАТО. Атлантическият съвет: Спрете ремонта на МиГ-29 в Русия Сигурно ще ви изненадам, но САЩ също имат самолети МиГ-29, които използват за обучение на пилотите си как да им противодействат в бой. САЩ как ги поддържат? Намират начин да се снабдят с части. Та, г-н Каракачанов, алтернатива има! Или както казва народът: „Който иска намира начин! Който не иска – намира причини!“ Очевидно, алтернатива няма само за тези, които не искат да има такава. Защото така секва финансовият поток от Москва. И още нещо, г-н Министър. Освен поддръжка в държава от НАТО или партньор, стремящ се към членство, можем да потърсим подкрепа за мисията на НАТО по охрана на въздушното пространство на България. Нещо, което направих възможно с промяната на закона за отбраната и въоръжените сили, срещу който крещяха БСП и днешния президент. Нали знаете, че въздушното пространство на Балтийските държави, Словения, Албания, Люксембург, Исландия се охранява от самолети на съюзници в НАТО. Всяка една от трите балтийски държави заплаща най-много до 3 три милиона евро годишно за съюзния Air Policing. Сега вие искате да дадете близо 42 милиона евро на Русия за четиригодишна поддръжка на МиГ-29 и то фактически само част от тях ще летят. Ако до там е стигнала работата по-добре да плащаме на партньори, отколкото на агресора Русия. Трябва да сме честни към националната отбраната, българския данъкоплатец и съюзниците ни. С малко пари можем да осигурим надеждна защита от НАТО, да прекъснем зависимостта от Кремъл и да пренасочим парите за придобиване на нов самолет и за обучение на пилотите ни. Русия е заплаха за световния ред и непрекъснато напада съюзниците ни. Великобритания е пресен пример. Употребено е химическо оръжие на територията на страна-член на НАТО. За първи път в историята от създаването на Алианса. Как можем тогава да продължаваме да разчитаме на Москва да ни ремонтира самолетите? Осъзнавате ли ясно какво правите? Атлантическият съвет: Спрете ремонта на МиГ-29 в Русия", "date": "2018.03.17", "title": "Сделка с Русия и „РСК МиГ“ е като сделка с дявола"}
{"url": "http://clubz.bg/65501-kat_kym_rokerite_shoforite_ne_gledat_nevidimi_ste_pazete_se_sami", "text": "\"Пътна полиция\" пусна обширни съвети към любителите на мотоциклетите на старта на сезона, мактар че в отделните области той ще бъде открит по различно време. През 2017 г. поради нарушения на водачи са станали 520 тежки пътно-транспортни произшествия с участието на двуколесни пътни превозни средства (ППС), при които са загинали 42 и са ранени 543 участници в движението по пътищата. При тези 520 пътни инцидента най-голям е броят на тежките ПТП с мотоциклет – 299. Тежките ПТП с мотопед са 82. Общата черна статистика за двуколесните говори:  при велосипедистите.     Управлението на мотопед или мотоциклет е свързано с навършването на определена възраст и придобиването на правоспособност за съответната категория чрез полагане на изпити. Не се изкушавай да караш моторно превозно средство, ако нямаш свидетелство за управление за съответната категория. Това е административно нарушение, което се наказва по ЗДвП, а ако повториш нарушението – ще ти бъде потърсена наказателна отговорност. Голяма част от пътнотранспортните произшествия с двуколесни МПС са допуснати от неправоспособни водачи.   Пътната настилка може да е неравна; след зимата – с остатъци от пясък, кал и малки камъчета особено в краищата на платното и на завои; след дъжд – хлъзгава и особено опасна. В населените места твърде често на нови места, се изграждат изпъкнали изкуствени неравности и повдигнати кръстовища и пешеходни пътеки за предпазване на други уязвими участници в движението, каквито са пешеходците.   В сравнение с останалите ППС двуколесните МПС са: Причините са свързани с балансиране на мотопеда/мотоциклета, ограничеността на предпазните средства, по-малкия им габарит и изкушението за движение с по-висока скорост. Особено опасни са приятелските надпревари и скоростните състезания („гонки”), които не са регламентирани или възникват случайно и внезапно и се провеждат извън обезопасени за целта трасета. Резките промени в скоростта и внезапните спирания, слаломите между превозните средства, атрактивните акробатични демонстрации и емоциално предизвиканите гонки с други МПС може да доведат до непредвидено произшествие и да застрашат и други участници в движението на пътя. В населените места най-често възникват катастрофи с уязвимите групи участници в движението, каквито са пешеходците и водачите на двуколесни ППС. Бъди изключително внимателен при преминаване покрай:      Стабилността на две колела е по-голяма, когато:   В основата на културата на движение по пътищата са както домашното/семейното възпитание, личният пример на родители и близки, така и обучението в училище, имитирането на чуждото поведение и подражанието на популярни личности. Нетърпимостта към нарушаването на законите, в т.ч. и на правилата за движение на пътя се възпитава и в семейството, и извън дома от цялото общество. Отговорно е поведението, когато всички участват в процеса на възпитание в безопасно поведение на пътя. Важно е да се отчете, че не само пътните полицаи може да въздействат на нарушителите и да контролират тяхното поведение. Без да подозираш, ти може да се окажеш пример за поведение на по-малки свои близки, познати, съседи и дори непознати подрастващи. Винаги демонстрирай правилно поведение като участник в движението по пътищата. Не допускай юноши и младежи, които са неправоспособни или в явно нетрезво състояние, да управляват твоя или чужд мотопед/мотоциклет или други МПС. Дори да искаш да запазиш добрите си отношения с потенциални нарушители, реши кое е по-ценно за теб – предпазването от евентуален фатален инцидент или създаването на лъжеусещане, че всичко е наред. За предотвратяване на рискови пътувания потърси съдействие от  органите на реда („Пътна полиция”), като се обадиш незабавно на телефон 112.", "date": "2018.03.17", "title": "КАТ към рокерите: Шофьорите не гледат, \"невидими\" сте, пазете се сами"}
{"url": "http://clubz.bg/65514-bnt2_stava_obrazovatelna_i_kulturna_televiziq_spira_dublirashtite_novini", "text": "\"Вълната на промени е достигнала БНТ2: според служители на обществената телевизия от 2 април няма да се произвеждат регионални новини и регионални предавания\". Това написа в  си медийният експерт проф. Нели Огнянова и призова за  . \"БНТ2 е терен на регионалната информация, така е и по лицензия – не по-малко от 50 на сто от общото програмно време на новините е за новини с регионална тематика; актуалните предавания са не по-малко от 25 на сто от седмичното програмно време; изискват се и предавания, отразяващи достиженията и проблемите на българската култура на регионално равнище; оригинална продукция с регионална тематика и пр.\", допълва проф. Огнянова като аргумент за призива си. От обществената телевизия потвърдиха пред Клуб Z, че в БНТ2 в действителност предстоят промени. И припомниха, че те са представени пред Съвета за електронни медии още в  на новия генерален директор Константин Каменаров от миналата година, с която той се яви на конкурса за поста и го спечели. Голямата  Това обаче не означавало, че се спират собствените продукции.  . В своята управленска концепция Каменаров посочва, че в момента  . И предлага: Според концепцията, програмната обезпеченост на образователния пояс ще се осъществява във взаимодействие с държавните и обществени институции: БАН, университети, научни дружества, младежки организации и т.н., както и чрез закупена образователна продукция. Централно място в програмната схема ще заемат предавания тип \"открити\" уроци по история, български език и литература, математика, физика и пр., състезателни образователни игри и др. В програмата на образователния пояс ще има място и за дискусионни предавания за настоящето и бъдещето на българското образование, алтернативи, класация на училищата, портрети на български учители, дискусии между родители и учители по актуални теми и пр.", "date": "2018.03.17", "title": "БНТ2 става образователна и културна телевизия, спира дублиращите новини "}
{"url": "http://clubz.bg/65516-moskva_otvyrna_na_london_izgoni_23_diplomati_zakri_konsulstvo", "text": "Русия обяви за персона нон грата 23 британски дипломати, които в срок от една седмица трябва да напуснат страната, закрива генералното консулство на Великобритания в Санкт Петербург и прекратява дейността на Британския съвет в Русия, предаде ТАСС.  \"Голям срам за руснаците е, че затварят Британския съвет\" Това се съобщава в изявление на министерството на външните работи на Русия, разпространено след привикването на посланика на Великобритания в Русия Лори Бристоу в руското външно министерство.  Русия си запазва правото да вземе и други ответни мерки срещу Лондон, се казва още в съобщението на министерството.   Борис Джонсън: Вероятно е лично Путин да е поръчал атаката срещу Скрипал Изгонването на британските дипломати е в отговор на решението на британския премиер Тереза Мей да експулсира от Обединеното кралство 23 руски дипломати във връзка със отравянето в Англия на бивш руски шпионин и дъщеря му. Лондон обвини Москва, че стои зад покушението срещу Сергей Скрипал и Юлия Скрипал, извършено с бойно отровно вещество, създадено в бившия Съветски съюз. Москва категорично отрече да има нещо общо.  \"Британската страна е предупредена, че ако бъдат предприети други неприятелски действия срещу Русия, руската страна си запазва правото да предприеме още ответни мерки\", каза ведомството. Британският съвет е международна организация, представляваща Великобритания в областта на културата и образованието и действаща в над 100 страни. Първият офис на Британския съвет в Русия е открит през 1992 г. в Москва, а после започват да действат филиали на организацията и в други руски градове. На 1 януари 2008 г. е прекратено функционирането на всички регионални отделения на Британския съвет в Русия, с изключение на централния офис, заради несъответствие с руското законодателство, отбелязва ТАСС.  Борис Джонсън: Вероятно е лично Путин да е поръчал атаката срещу Скрипал", "date": "2018.03.17", "title": "Москва отвърна на Лондон - изгони 23 дипломати, закри консулство "}
{"url": "http://clubz.bg/65521-otgovoryt_na_es_dynki_byrbyn_cigari_motori_s_mito_pri_vnos_ot_sasht", "text": "Тютюн и бърбън, дрехи от деним, сладка царевица и фъстъчено масло, плодови сокове, американски мотори и яхти, дори грим - всички тези и много други стоки - внос от САЩ в ЕС може да се окажат с мита. Това е отговорът на Европейската комисия срещу решението на президента на САЩ Доналд Тръмп да обложи вноса на стомана и алуминий. ЕК публикува в петък  , върху които би наложила данък от над 25% при внос от САЩ. Документът е над 10 страници, разделен е на две и първата част засяга стоки за директна реализация на пазара. Според статистиката износът на САЩ към ЕС на изброените продукти е на стойност около 6,4 милиарда евро годишно. Приблизително за същата сума е и износът на стомана и алуминий от ЕС съм САЩ. Тръмп: Ако не искате мита, докарайте си заводите в САЩ Годишният търговски обмен между САЩ и ЕС е на стойност над 1 трилион евро. Контраатаката на ЕК спрямо плановете на Тръмп да обложи вноса на стомана и алуминий от Европа получи интересни интерпретации в медиите в САЩ. Часове, след като бе публикуван европейският списък за налагане на мита при внос от САЩ, статия във \"Вашингтон пост\" допусна, че въпросният списък е добре обмислен така, че да има максимален политически ефект. Например - бърбънът е запазена марка в света на щата Кентъки. Това е и родният щат на лидера на мнозинството от Републиканската партия в Сената - Мич Макконъл. Боровинките, които също са в европейския списък за облагане, са продукция основно от щата Уисконсин. А това е щатът на председателя на Камарата на представителите Пол Райън. Портокаловият сок се произвежда предимно във Флорида, тютюнът - в Северна Каролина. И двата последни щата винаги са ключови на избори в САЩ - заради това, че и републиканци, и демократи се борят ожесточено за гласове там, тъй като няма изразена доминация на една от двете партии, припомня \"Вашингтон пост\". Според ЕК публикуването на списъка с американски стоки, които могат да бъдат обложени с мита, е само \"процедурна стъпка\" и целта не е да се ескалира допълнително напрежение между ЕС и САЩ, въпреки че медиите и от двете страни на океана говорят за евентуална \"търговска война\". Мерките на Тръмп за внос на метали със сигурност са насочени много повече към Китай, който произвежда над 50% от стоманата в света, а САЩ е основен вносител на стомана. За миналата година обаче Европа е изнесла за САЩ стомана на стойност 6,2 милиарда долара и алуминий за 1,1 милиарда долара, показват данните. Когато Тръмп обяви решението си за мита от 25% при внос на стомана и 10% при внос на алуминий, той изключи от списъка с вносители Мексико и Канада и отвори вратата за разговор за още изключения - по отношение на страни, с които САЩ поддържа отношения в областта на сигурността. Веднага след това Сесилия Малмстрьом - еврокомисар по търговията, поиска изключение за целия ЕС. През следващата седмица се очакват постоянни дипломатически совалки между САЩ и ЕС и определени европейски държави, например Германия, която би била най-силно засегната от новите мерки на Тръмп. В ЕС обаче нагласата е всички 28 страни членки за претендират за изключение от американските правила за целия съюз, за да се предотврати постигането на споразумения между САЩ и отделни европейски държави, припомня още \"Вашингтон пост\". ", "date": "2018.03.17", "title": "Отговорът на ЕС: дънки, бърбън, цигари, мотори - с мито при внос от САЩ"}
{"url": "http://clubz.bg/65523-golqm_sram_za_rusnacite_e_che_zatvarqt_britanskiq_syvet", "text": "Британското правителство потвърди експулсирането на 23 британски дипломати от Русия и каза, че Съветът за национална сигурност на Великобритания ще се събере на заседание в началото на следващата седмица, за да обсъди следващите стъпки в спора между Лондон и Москва заради отравянето на бившия руски шпионин Сергей Скрипал, предаде Асошиейтед прес. Москва отвърна на Лондон - изгони 23 дипломати, закри консулство  Британското външно министерство заяви, че е очаквало ответните мерки на Русия, които включват затваряне на консулството на Великобритания в Санкт Петербург и прекратяване на дейността на Британския съвет. Британското правителство вече нареди на 23 руски дипломати да напуснат страната в отговор на отравянето на Скрипал и дъщеря му Юлия с нервнопаралитично вещество, разработено от бившия Съветски съюз.  Великобритания гони 23-ма руски дипломати заради инцидента със Скрипал \"Руският отговор не променя фактите по случая - опита за убийство на двама души на британска земя, за който няма друго заключение, освен това, че е виновна руската държава\", заяви външното министерство. Руският отговор беше по-суров от очакваното. Затварянето на офиса на Британския съвет в Москва ще прекъсне културните връзки, а затварянето на генералното консулство в Санкт Петербург ще сложи край на британското дипломатическо присъствие във втория по големина руски град, отбелязва Ройтерс. \"Дълбоко сме разочаровани от това развитие на ситуацията. От наша гледна точка, когато политическите или дипломатическите отношения станат сложни, културните връзки и възможностите в областта на образованието са жизнено важни за запазване на съществуващия диалог между хората и организациите\", каза Британският съвет. Британският депутат Том Тугендхат каза, че решението за затваряне на офиса на Британския съвет в Москва ще навреди на руснаците. Бившият британски посланик в Русия Родерик Лин каза, че Великобритания би трябвало да избягва да бъде въвлечена в продължителна конфронтация с Русия. Очаква се външните министри от Европейския съюз да обсъдят следващите стъпки на заседание в понеделник. Някои призовават за бойкот на предстоящото Световно първенство по футбол в Русия (от страна на официалните лица, без да се поставя под въпрос участието на съответните национални отбори). Англия обмисля бойкот на световното по футбол - спекулация или реалност? Британският министър-председател Тереза Мей иска да събере глобална коалиция от страни за наказване на Москва, посочва Асошиейтед прес. Великобритания гони 23-ма руски дипломати заради инцидента със Скрипал Англия обмисля бойкот на световното по футбол - спекулация или реалност?", "date": "2018.03.17", "title": "\"Голям срам за руснаците е, че затварят Британския съвет\""}
{"url": "http://clubz.bg/65509-kiev_zabrani_na_rusnacite_v_ukrajna_da_glasuvat_za_prezident", "text": "Украйна забрани на руснаците в страната да гласуват за президент на Русия в неделя. Мярката е заради анексирането на Крим, което стана точно преди четири години. По никакъв начин няма да бъдат допускани руски граждани до дипломатическите мисии на Русия в Украйна. Единствено руските дипломати могат да влизат през уикенда в ужрежденията, съобщават световнити агенции. За да е всичко ясно и точно в страницата си във фейсбук както и в туитър украинският вътрешен министър Арсен Аваков написа: Решението на украинското правителство да не допуска в неделя граждани на Русия до избирателните секции в руското посолство в Киев и руските консулства в Одеса, Харков и Лвов е открита намеса във вътрешните работи на Русия. Това се казва в изявление на руското външно министерство, цитирано от ТАСС. Тази намеса води до \"ескалация на напрежението в и без това доста неблагополучните двустранни отношения\", коментира руското външнополитическо ведомство. Според него решението на Киев \"не предизвиква нищо освен възмущение\", не се вмества в \"общоприетите представи за цивилизованите страни\", а освен това е \"чисто лицемерие\" обяснението, че това се прави от загриженост за сигурността на руските мисии в Украйна. Изборите в Русия са \"фейк\"? Външното министерство на Русия отбелязва, че тези действия противоречат не само на Виенската конвенция за дипломатическите и консулските отношения, но и на международните норми за защита на правата на човека.  В него се изразява и учудване по повод призивите на украинската страна да не се признава легитимността на предстоящите президентски избори в Русия. Според външното министерство \"Русия съвсем не се нуждае от признаването на своите избори от киевския режим\". ", "date": "2018.03.17", "title": "Киев забрани на руснаците в Украйна да гласуват за президент"}
{"url": "http://clubz.bg/65508-dyrjavata_se_gotvi_da_prekrati_dogovorite_s_dvete_amerikanski_tec", "text": "Дългосрочните договори с двете американски централи ТЕЦ \"Ей И Ес Гълъбово\" и \"Контур Глобал - Марица изток 3\" за задължително изкупуване на електроенергията им ще бъдат прекратени. Това съобщиха от пресслужбата на Българската стопанска камара след среща на представители на работодателските организации на среща в петък при премиера Бойко Борисов. Прекратяването на договорите щяло до стане до две седмици. По-късно енергийният министър Теменужка Петкова обаче каза, че процедурата ще отнеме няколко месеца, няма как да приключи за две седмици. \"Тепърва предстоят разговори със собствениците на двете притежавани от американски компании централи в Марица - изток - ТЕЦ \"Ей И Ес Гълъбово\" и \"Контур Глобал -Марица изток 3\" по техните договори. Няма как договорите да се прекратят за две седмици\", каза Петкова, цитирана от \"Фокус\". \"Оттук нататък може би в следващите няколко месеца ще трябва да се проведат съответни разговори с двете американски централи. Ще трябва да започне един диалог, в рамките на който ще можем да изясним съответно позициите на всяка една от страните\", допълни тя. \n\tПреговорите с двете американски централи за прекратяването на дългосрочните им договори за изкупуване на електроенергията на преференциални цени се водят заради това, че в този си вид те нарушават европейската забрана за държавна помощ. Те са сключени преди да станем член на ЕС. Въпреки това държавата е трябвало да поиска Брюксел да се произнесе дали договорите съответстват на европейското законодателство, но не го е направила.  Министър Петкова заяви, че \"няма решение на ЕК за неправомерна държавна помощ\" за двете въглищни централи заради дългосрочните договори за купуване на тока им по преференциални цени. Тя каза, че с ЕК е съгласувана методика за определяне на размерите на невъзстановяемите разходи на двете компании. Тя не се ангажира с това каква сума ще трябва да плати държавата на двете централи като компенсация.  По информация на Mediapool предварителните изчисления за правителствената оферта към американските централи за компенсациите са за  450 млн. лв. Сумата е грубо изчислена по въпросната методика.", "date": "2018.03.17", "title": "Държавата се готви да прекрати договорите с двете американски ТЕЦ"}
{"url": "http://clubz.bg/65511-prokuror_v_ofisa_prokuror_pod_masata_prokuror_v_banqta", "text": "В последната законодателна петилетка Наказателният кодекс (НК) е променян над 20 пъти. Неминуемо кодексът е обект на строги закани в почти всяка предизборна кампания. Управляващата партия ГЕРБ от първия си мандат обещават пълната отмяна на действащия и изработването и приемането на нов НК. Неизбежно високите обещания за нов НК станаха част и от ежегодния доклад на Европейската комисия по напредъка на България в областта на правосъдието. И с право от Комисията питат какво е изпълнено, след като е обещан нов кодекс. До съдържателния елемент на новия НК никога не се е стигало, поне от страна на ГЕРБ. По времето на премиера Орешарски нов НК беше предложен, но не беше посрещнат добре. Едва сега третото правителство на Борисов разкрива съдържателните си намерения. Разбираме, че предстои да бъде разширен обхватът на понятието „длъжностно лице”, така че като особена категория извършители на престъпления да се считат и лицата от местната администрация. Тоталитарна диващина Освен тази редакция най-съществени по обем са текстовете, които си поставят за цел, според мотивите на законопроекта, да преследват ,,корупционните престъпления“ в частния сектор. По принцип в България има констатирани корупционни проблеми по високите етажи на държавната власт. С промените в НК, обаче, се изравняват по смисъл и значение „корупционните престъпления” „симетрично както за длъжностни лица от публичния сектор, така и за длъжностни лица от частния сектор”. Тоест, ако дадете подкуп на полицай или шише ракия на майстора, пратен от някоя фирма, за да отремонтира добре банята Ви, и в двата случая според закона ще подлежите на еднакво наказание. Както и с други скорошни законодателни инициативи на правителството, изменението на НК бе посрещано с негативни становища от редица заинтересовани страни. Против са както от страна на бизнеса в лицето на Асоциацията на организациите на българските работодатели, така и от страна на висши органи като Върховния касационен съд и Висшия адвокатски съвет. Нека да прегледаме основните аргументи, изложени в тези становища. Кеф ти за поддържане на страха, кеф ти за рекет и принуда Върховният касационен съд обръща сериозно внимание на основното конституционно право на българските граждани на свободна стопанска инициатива /чл. 19, ал. 1 от Конституцията/. Според Съда на Европейския съюз /от който България все още е част/ правото на свободна стопанска инициатива се основава на свобода на упражняване на търговска или икономическа дейност, свобода на договаряне и свобода на конкуренция. Именно поради риска от нарушаване на това основно право криминализирането на корупцията в частния сектор е изключително спорно занимание. Според ВКС „хаотичното създаване на множество правни норми, регулиращи сходни обществени отношения, води до проблеми в правоприлагането и не допринася за очакваните от обществото резултати”. Въпреки изобилието на цитирани източници в мотивите към законопроекта ВКС намира, че нито един от цитираните международни органи не е препоръчвал точно такъв тип законодателстване. ВКС отправя сериозни бележки и по грамотността на написване на конкретните текстове. Според Висшия адвокатски съвет предлаганите норми „дават възможност за недопустима намеса на държавата в гражданския и търговски оборот, след като всяко неизпълнение на договорно задължение може да доведе до ангажиране на наказателна отговорност /проектните чл. 221, чл. 225б, чл. 225в/.” Текстовете са „недобре обмислена хипер регулация и най-вече недопустима намеса в частния сектор, в типични гражданскоправни и търговски отношения, където ролята на държавата по предлагания от вносителя на проекта начин е немислима.” Според работодателите законопроектът за изменение на НК е също принципно изцяло сбъркан, адресират се и забележки относно качеството на проектонормите. Единственият подкрепящ законопроекта е Прокуратурата на Република България. Но и тя отправя критика към начина на разписване на текстовете. За ненужното набъркване на държавата в частния сектор можем да обобщим накратко – всеки търговец сам има изгода да следи служителите му да не го ощетяват. А ако търговецът констатира проблем, винаги може да потърси отговорност на служителите си най-малко по силата на трудовия договор. Преценката за това дали да се определи за престъпление едно действие е в правомощията на Народното събрание, в частност на предлагащите и подкрепящите го партии. А доколко те ще се съобразят с изразените становища показва готовността им да приемат авторитета на другите институции. Когато се изправяш срещу Върховния касационен съд и обединената адвокатура, или имаш повече познания от тях, или по-дълбока управленска философия, която те не разбират, или те мотивира външен фактор, неясен за останалите.  Разбира се, и този законопроект показва дълбоко комичен резултат в опита да се изгради нормативен юридически текст. Така например, обявяват се за престъпления действия от ежедневието като размяната на традиционни подаръци и се криминализира всичко от „търговската дейност” без да е обяснено от предложителите какво точно законът разбира под „търговска дейност”. Така текстът на чл. 225в ви прави престъпник щом не си вземете рестото от сервитьора или продавачката в кварталния магазин. А доколко ще се стига до реално наказване е най-същественият проблем. Защото в България често се стига до законодателно изобилие за сметка на  приложна оскъдност. Прокуратурата, призвана да ги прилага и отговорна за изготвянето на годно обвинение, също винаги е в подкрепа на подобни действия. Но стигне ли се до закони, който да засилят организационния капацитет и подобрят устройствените несъвършенства, политици и главен прокурор показват твърдо единомислие в отказ от подобен тип законодателни инициативи. Промените в Конституцията от 2015 г. доказаха за пореден път тази теза и практика. А ефектът от един закон се усеща именно в прилагането, а не в писането и гласуването му. Същото е като в работата на администрацията – написването на стратегия не прави администрацията годна да я прилага. След приемането на промените в НК очаквайте прокурор в офиса, прокурор под масата, прокурор в банята или направо по един наблюдаващ прокурор, прикрепен към всеки човек, за да е сигурно управляващото мнозинство, че българинът живее законосъобразно. Може би само така обществото ясно ще разбере, че именно устройството на съдебната власт е ключовият проблем в съдебната ситема. Кеф ти за поддържане на страха, кеф ти за рекет и принуда", "date": "2018.03.17", "title": "Прокурор в офиса, прокурор под масата, прокурор в банята"}
{"url": "http://clubz.bg/65510-mogyshtiqt_si_stana_vechen_vladetel_na_kitaj", "text": "Си Цзинпин беше преизбран днес от парламента за президент на Китай без ограничение за броя на мандатите, предадоха световните агенции.  Общокитайското събрание на народните представители гласува единодушно за преизбирането на Си Цзинпин на поста председател на Китайската народна република.  Китай изпревари Русия и вече е равностоен съперник на САЩ в оръжията Ван Цишън, бившият ръководител на комисията на Китайската комунистическа партия за проверка на дисциплината, беше избран за вицепрезидент (заместник-председател на КНР).  Си Цзинпин беше преизбран и на длъжността председател на Централния военен съвет. Ли Чжаншу беше избран за председател на парламента (Общокитайското събрание на народните депутати). Китайският президент Си Цзинпин афишира могъществото си, след като парламентът го преизбра единодушно за втори петгодишен мандат и избра негов близък съюзник за вицепрезидент, коментира Франс прес. С вдигната лява ръка 64-годишният Си се закле да спазва конституцията на безпрецедентна церемония в Големия народен дворец в Пекин. Нито един от 2970-те депутати не гласува \"против\" или \"въздържал се\". Действащият президент, който беше единственият кандидат, подобри резултата от първото си избиране през 2013 г., когато един депутат гласува против и трима се въздържаха (сиреч одобрение от \"едва 99,88 процента\"), отбелязва АФП. Новият вицепрезидент, 69-годишният Ван Цишан, се представи малко по-зле - с един глас \"против\". Той си спечели някои врагове, когато бе начело на службата за борба с корупцията. Освен с чисто почетните функции на вицепрезидент, Ван, който е добър англофон, може би ще бъде натоварен с трудните отношения с Америка на Доналд Тръмп. \"Отличен икономист, той ще сформира отбор-мечта с изгряващата звезда на Комунистическата партия, вицепремиера Ван Ян, за справяне със зараждащата се гигантска буря около митата, които заплашва да наложи американският президент\", твърди експертът Кери Браун от лондонския Кингс Колидж.", "date": "2018.03.17", "title": "Могъщият Си стана вечен владетел на Китай"}
{"url": "http://clubz.bg/65432-s_tezi_rusofili_rusofobi_ne_ni_trqbvat", "text": "Деленето на българите на русофили и русофоби е традиционно. Започнало е от 80-те години на XIX в., когато една част от българското общество е осъзнало, че Русия не ни е освободила заради славянска и православна любов,, а защото си има свои собствени интереси. Това делене е съществувало винаги, дори между 1944 и 1989 г., макар тогава русофобите да не можеха да се изявяват публично. Както е тръгнало обаче разделянето на русофили и русофоби скоро може да остане в миналото. Просто защото с тези русофили русофоби няма да ни трябват. Нашенските русофили срутват имиджа на Русия у нас много по-качествено дори от най-злобните русофоби. Ами с нищо. Напротив - неговото поведение постига точно обратния ефект. Нормално и естествено е българинът да има симпатии към Русия. По много причини. Но когато тази страна се опитва да си прокарва имперските интереси по наглия начин, по който това става чрез Сидеров, то тези симпатии определено минават на заден план. Защото няма разумен човек, който да приеме за нормално поведението на руския патриарх Кирил у нас. Той си позволи да държи тон на президента и да ни поучава на кого за какво да сме благодарни. Дори отявлени русофили се почувстваха неудобно от неговите думи. Не и Сидеров обаче. Първоначално той бе готов да изтрие цялото българско Възраждане, за да оправдае думите на Кирил. Волен Сидеров вероятно е патриот. Но не български После все пак разбра, че е прекалил, но така и не осъзна, че няма разумен аргумент, с който Кирил да бъде защитен на българска почва. Затова почна да дебатира в любимия на русофилите стил \"а в САЩ що бият негрите\" Волен Сидеров: С Русия е позволено да се гъбаркаш, с Америка не Сидеров реагира много крайно спрямо коалиционния си партньор Валери Симеонов, който нарече Кирил \"второрязрядно съветско ченге\". Сидеров иска Симеонов да се извини за \"второразрядното съветско ченге\" Впоследствие обаче и по тази линия омекна. Сидеров за Симеонов: Разминаваме се за Крим, но сме против БСП и ДПС Но така и не си промени становището, че руския патриарх може да говори каквото си иска у нас. Докато бранеше Русия, Сидеров си позволи да напада и известен журналист от БНТ. Дори попита с назидателен тон още ли води предаване по националната телевизия. Сидеров: Кой е тоя Горан Благоев? Още ли води предаване по БНТ По този повод развитие във вид поне на извинение от страна на Сидеров все още няма. Другите номинирани за наградата \"най-голям русофил\", както е известно, се намират в БСП. Този път от \"Позитано\" 20 бяха по-сдържани. Дали защото наистина смятат, че патриарх Кирил прекали, дали защото не знаеха какво да предприемат, предвид факта, че Кирил нахока техния президент, голямата им гордост... Все пак обаче някои социалисти също не издържаха. Депутатът Александър Симов нарече Симеонов \"озверял фашист\". Соцдепутат: Симеонов да подаде оставка за обида на руския патриарх Какво фашистко има в това да отговориш по адекватен начин на една недопустима чужда намеса така и не стана ясно. Както е известно обаче БСП има доста широко разбиране за фашизма като такъв. Според схващанията на актива на \"Позитано\" 20 всеки, който си позволява да критикува Тодор Живков и Кремъл, не е нищо друго, освен фашист. Ето какво представляват нашенските русофили. Ако Русия разчира на тях, за да поддържа добър имидж у нас, то рублите са дадени напразно. Волен Сидеров: С Русия е позволено да се гъбаркаш, с Америка не Сидеров иска Симеонов да се извини за \"второразрядното съветско ченге\" Сидеров за Симеонов: Разминаваме се за Крим, но сме против БСП и ДПС Сидеров: Кой е тоя Горан Благоев? Още ли води предаване по БНТ Соцдепутат: Симеонов да подаде оставка за обида на руския патриарх", "date": "2018.03.17", "title": "С тези русофили русофоби не ни трябват"}
