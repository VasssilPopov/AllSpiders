{"url": "http://clubz.bg/77780-taka_trymp_nqma_da_vyrne_velichieto_na_amerika", "text": "С оповестеното от него оттегляне на САЩ от ролята им на световен полицай, Доналд Тръмп поде на нов глас един от старите си предизборни хитове. Богати и хитри съюзници от години използвали икономическата и военна мощ на САЩ и - против интересите на самите САЩ - ги използват, за да въдворяват ред и сигурност в света. Печеливши от това са съюзниците на Америка, а губещият е самата Америка, гласи посланието му.  Въпросното несправедливо разпределение на тежестите, както тръби Тръмп още от времето на предизборната си кампания, бива допълнено от неговата стратегия под мотото \"Америка на първо място\". Със средствата, които ще бъдат икономисани след оттеглянето на САЩ от ролята им на \"световен жандарм\", ще може да бъде изпълнено друго предизборно обещание на Тръмп - да възвърне величието на САЩ (\"Да направим Америка отново велика\").  Нека за момент игнорираме внушението, че САЩ - най-могъщата държава в света - били жертва. Нека забравим също и другото много съмнително внушение на Тръмп - че да бъдат \"световен жандарм\" е против интересите на САЩ. Да попитаме тогава Тръмп, който вече е по средата на мандата си и с комфортно републиканско мнозинство в Конгреса, какво конкретно е направил съзидателно за страната си. Неговото управление може би щеше да е съвсем различно, ако най-напред той се беше захванал да изпълни друго свое предизборно обещание: да приеме пакет от закони за изграждане на модерна инфраструктура с държавно финансиране: за саниране на занемарената и остаряла транспортна мрежа, за модернизиране на образованието и подпомагане на слабите общини. Санирането на инфраструктурата щеше да е умна стъпка по две причини: първо, за нея Тръмп би получил подкрепата и на демократите; и второ, така той щеше незабавно да осъществи едно от главните си предизборни обещания, за което и американците са убедени, че е нещо смислено.   Само че Тръмп не го направи. Вместо да се погрижи за това републиканци и демократи да приемат общ инфраструктурен пакет, още с влизането си в Белия дом той се зае страстно с друго свое предизборно обещание, което разделя американците - строежа на стена по границата с Мексико. Независимо, че САЩ вече няма да са световен полицай, Тръмп не съкрати военните разходи, а обратното - повиши ги. Бюджетът за отбрана през 2019, предложен и подписан от самия президент, е по-висок с 10 на сто от миналогодишния. Ако обаче следваме логиката на Тръмп, точно в тази област можеха да бъдат икономисани средства: по данни на фондация \"Петер Петерсън\", и сега САЩ харчат за отбрана повече, отколкото следващите седем страни с най-високи военни разходи, взети заедно.   Затова пък драстично бе повишен държавният дълг на САЩ, което е и единственият забележим успех през двегодишното еднолично републиканско управление на страната. Това е резултатът от намаляването на данъците, от което печелят главно богатите. Освен това благодарение на агресивната му търговска и митническа политика ще нараства и дефицитът в търговския баланс на САЩ, който толкова тревожи Тръмп. Тези две неща значително намаляват възможностите - политически и финансово - за прокламираното връщане на величието на страната.  С много страст Тръмп се нахвърли и върху въведените от неговия предшественик Барак Обама здравни осигуровки за американците. Което е доста странно като се има предвид, че Тръмп обича да се представя за президент на \"забравените американци\", а въпросната здравна осигуровка трябваше да осигури достъп до системата за медицинско обслужване именно на онези американци, които са изключени от нея.  Тези примери са показателни за това колко сериозно трябва да приемаме думите на Тръмп, че работел за това да върне величието на Америка. Той почти е преполовил мандата си, но и до днес този президент продължава да няма ясна стратегия за това какво конкретно означава \"Америка на първо място\" и как да я осъществи на практика. Вместо това Тръмп действа импулсивно, което личи и от изненадващото му решение да изтегли американските войски от Сирия. За съюзниците на Америка, както и за самите американци, подобно поведение е пагубно.", "date": "2019.01.02", "title": "Така Тръмп няма да върне величието на Америка"}
{"url": "http://clubz.bg/77802-barbi_na_60_godini_bez_nito_edna_brychka", "text": "През 2019 г. куклата \"Барби\" ще чества 60-годишнината си без нито една бръчка, предаде Франс прес. С руса или кестенява коса, с издължена или закръглена фигура, в образа на принцеса или пожарникар, \"Барби\" продължава да съблазнява децата и се възползва дори от социалните мрежи, за да привлича вниманието върху себе си, предаде БТА. Въпреки все по-голямата конкуренция, ежегодно се продават 58 милиона екземпляра от куклата \"Барби\" в над 150 държави. \"Барби\" е известна колкото \"Кока-Кола\" и \"Макдоналдс\", отбеляза Бейнард през декември м.г., по време на частна визита в центъра по дизайн на \"Мател\" в Ел Сегундо в предградията на Лос Анджелис в Калифорния. \n\tНад 1 милиард кукли \"Барби\" са продадени от представянето й в изложението за играчки в Ню Йорк на 9 март 1959 г.  \n\tИдеята за създаване на \"Барби\" хрумнала на съоснователката на \"Мател\" Рут Хандлър, докато отглеждала децата си. \"Дъщеря й Барбара имала ограничен избор на играчки - кукли, и можела да се превъплъти единствено в образа на майка, докато синът й мечтаел да стане астронавт, каубой или пилот\", поясни Бейнард. Така била създадена куклата \"Барби\", която е кръстена на дъщеря й Барбара и изобразява жена с подчертано женствени форми. \"Успехът е незабавен - през 1959 г. са продадени 300 000 екземпляра от куклата \"Барби\", каза Бейнард. \n\tС външност на красавица куклата \"Барби\" първоначално не притежава нищо феминистко. \"Тя съответстваше на каноните за красота по онова време, а нереалните пропорции на тялото й бяха приспособени към тъканите, с които се разполагаше, и оттогава бяха коригирани от \"Мател\", подчерта един от дизайнерите на \"Барби\" Карлайл Нуера. \n\tПрототип на русокоса калифорнийка, \"Барби\" дълго бе критикувана заради имиджа си на нереална, богата и ленива жена. \"Това окарикатуряване е несправедливо - увери авторката на книгата \"Барбизавинаги\" М. Лорд. - В действителност \"Барби\" е онова, което играещото си с нея момиче иска един ден да стане. Проблемът не е свързан с високата 28 см пластмасова фигурка, а с културата ни и с виждането, което имаме за женствеността.\" \n\t\"Барби\" стана астронавтка през 1965 г., 4 години преди Нийл Армстронг да стъпи на Луната. Първатата чернокожа версия на \"Барби\" бе пусната в продажба през 1968 г. \"Понастоящем 55 на сто от куклите, които продаваме в целия свят, не са русокоси, нито синеоки\", настоя Лиза Макнайт, генерален директор за куклите \"Барби\" в \"Мател\".", "date": "2019.01.02", "title": "Барби -  на 60 години без нито една бръчка"}
{"url": "http://clubz.bg/77799-korbin_e_protiv_vtori_referendum_za_brekzit_72_ot_partiq_mu_e_za", "text": "Джереми Корбин, лидерът на главната опозиционна партия в Обединеното кралство, лейбъристката отказва да подкрепи идеята за втори референдум за запазване на членството на Великобритания в Европейския съюз, пише в четвъртък \"Гардиън\", всекидневникът най-близо до лейбъристите. Близо три четвърти от привържениците на тази партия обаче са на обратното мнение.  Корбин не за първи път отхвърля идеята за втори референдум. Отговаряйки на въпрос дали не е променил позицията си според новите условия, той каза: Според най-новото допитване с участието на 1 034 членове на Лейбъристката партия, извършено между 17 и 21 декември от социологическата агенция YouGov, 72 на сто от членовете на Лейбъристката партия биха подкрепили свикване на втори референдум за членството в ЕС и в него 88 на сто биха гласували за оставане в ЕС; 18 на сто от лейбъристите са против повторно допитване.  Проучването показва още, че 23 на сто от запитаните смятат, че Корбин отказва публично да подкрепи тази идея, защото самият той е привърженик на излизане на страната от ЕС. В референдума на 23 юни 2016 година 52 на сто от участниците гласуваха за излизане от ЕС и 48 на сто - за оставане.", "date": "2019.01.02", "title": "Корбин - е против втори референдум за \"Брекзит\", 72% от партия му е \"за\""}
{"url": "http://clubz.bg/77803-kzk_pak_sprq_pregovorite_za_prodajba_na_bylgarskite_aktivi_na_chez", "text": "Комисията за защита на конкуренцята (КЗК) отново спря преговорите за продажба на българските активи на чешката енергийна компания ЧЕЗ на българската частна фирма \"Инерком\", съобщи БНТ. Окончателното становище на КЗК ще зависи от дело, свързано със сделката във Върховния административен съд. Неговото разглеждане е насрочено за май т.г. През изминалата година КЗК забрани сделката поради опасения, че собственикът на „Инерком“ Гинка Върбакова може да придобие господстващо положение на пазара, припомни БНТ. „Инерком“ обжалва решението пред Върховния административен съд, а от ЧЕЗ съобщиха, че при пропадане на сделката, дружеството ще се насочи към другите кандидати, проявили интерес за активите на компанията.", "date": "2019.01.02", "title": "КЗК пак спря преговорите за продажба на българските активи на ЧЕЗ"}
{"url": "http://clubz.bg/77508-borqna_dimitrova_nedoverieto_kym_politicheskata_klasa_katalizira_protesti", "text": "Събитията, особено в съдбоносни за Европа и света времена, са твърде много на брой и твърде разнопосочни като ефект, за да определим еднозначно влиянието им върху два толкова различни избора. Отделно от това случки или процеси, които не изглеждат особено значими, са в състояние при определени обстоятелства да отключат верижна реакция и коренно да променят предварителните очаквания. Имайки предвид всички тези ограничения, можем все пак да очертаем най-напред няколкото ключови за европейските избори процеси  – „Брекзит“, сблъсъка на националпопулистките и евроинтеграционните течения, оттеглянето на Ангела Меркел от лидерския пост в ХДС, а на българска почва – намаляващия кредит на доверие към правителството и цялата политическа класа. Що се отнася до местните избори, то там първият и най-важен фактор ще е резултатът от евроизборите. В зависимост от него наесен може да имаме или само общински вот, или две в едно – местни и парламентарни избори. В първия случай, без да изключваме влиянието на отношението към управляващите, местните фактори ще са водещи – благоустрояване на общините, икономически интереси, корупционни скандали, лично доверие или дискредитация  и пр. Общините вече живеят на предизборна вълна и  начинът, по който ще финализират започнатите през тази година проекти, до голяма степен ще определи съдбата на техните градоначалници. За дремещи социални напрежения. В по-голяма степен обаче за недоволство от управленския стил и от оправдаването на управленска или организационна некадърност с политически клишета. За вътрешен бунт срещу неуважението на властта към  гражданите. Поне от няколко месеца управляващата конструкция бе в процес на „деконструкция“.  От морална гледна точка оставката беше неизбежна, въпрос на време. Основните ѝ ефекти обаче няма да са морални, а чисто политически. След нея ще станат по-видими вътрешните разломи и коалиции, които или ще намерят някакво ново балансиращо статукво, или ще доведат до предсрочни избори след (или дори заедно със) европейските. Оставката на Симеонов увеличава тежестта на „Атака“, а с това на два скачени съда – проруското лоби и това на ДПС. Да припомним, че на практика всички номинации на „Атака“ за членове на кабинета са близки именно до Движението. С продължаващи отстъпки пред ДПС ГЕРБ може да запази кворума, но нечий „златен пръст“ ще бъде непрекъснато на спусъка. Видимата зависимост от Движението не е в полза на Борисов, така че колкото и нежелан вариант да са предсрочните избори, би отишъл на тях. Другата възможност е „патриотите“ да намерят нов modus vivendi – по призива на Сидеров. Което би означавало да удовлетворят желанието му да е евродепутат и да легитимират зависимостите  му, но видимо да се държат като „разумен коректив“ на управлението и да не правят очебийна зависимостта на ГЕРБ от ДПС. Ако стиковат интересите си в тази конфигурация, кабинетът може да изкара и по-дълго. Поне докато не стане ясно колко енергия има в протестите и кого могат да доведат до властта. Чисто обективни условия не виждам. Гневът и стремлението на хората винаги са били за две неща – за истината и за хляба – независимо с какви съвременни термини ги наричаме. В момента икономически основания за масови протести няма. Безработицата е ниска, доходите, макар и с бавни темпове, нарастват, не се очаква рязък скок на цените. По-сложен е въпросът с истината, т.е. с доверието към моралната легитимност на властта, с усещането дали тя служи на хората, или си служи със хората. Тук нещата никак не стоят добре. Недоверието към политическата класа е повече от кризисно и в този смисъл протестни настроения могат да бъдат катализирани. Проблемът е, че на сцената няма убедителен субект, който да изрази въжделението на хората към истината в политиката. Зад сцената някои актьори, изглежда, като че ли загряват, но дали измежду тях ще има автентични – предстои да видим. В тази ситуация ГЕРБ ще се стреми да не прави резки движения. А опозицията – да усилва ехото от протестите. За мене обаче по-съществено е друго – не виждам страст у новите поколения, които излизат на сцената, т.е. 30-40-годишните да поемат съдбите си и съдбата на страната в своите ръце. Когато това стане, те ще излъчат и своя лидер. Да си припомним, че когато Борисов става главен секретар на МВР и започва политическата си кариера, той е на 42 години. Новите лидери ще бъдат от поколението на днешните „четиридесет“. Стратегията на опозицията ще се определя от динамиката на електоралната ѝ подкрепа. БСП има може би още месец-два, за да види дали зимата ще бъде зима на „нашето недоволство“, или ще трябва да се задоволи да остане втора на евроизборите. Проучванията сочат, че електоралната подкрепа за ГЕРБ намалява, но не дотолкова, че  да изпадне под БСП. Самата Корнелия Нинова не успява да се въплъти в образа на по-желаната алтернатива. В тази конфигурация за БСП е ключов въпросът за „съюзника“. След Орешарски коалицията с ДПС е „забранена“ коалиция. Остава вариантът с някакъв нов гравитационен център – около Румен Радев, Слави Трифонов или нещо подобно, който да събере онези недоволни, които БСП не може да привлече. Неслучайно такива сценарии непрекъснато бродят из кулоарите и се лансират упорито от близки до левицата анализатори. Създаване на подобна формация и коалиране с нея е единственият възможен ход на БСП, но и най-големият ѝ страх – че може да създаде потенциален съюзник, който безпроблемно да се превърне в неин реален конкурент. Дистанцията е от порядъка на 2-3 процента. Интересното е, че въпреки перманентните кризи в управляващата коалиция ГЕРБ успява да удържи позициите си, а БСП не успява да вземе заветните 3-4 процента (т.е. малко над 120 000 гласа), за да се превърне в първа политическа сила. Ето защо, ако иска да има някаква управленска перспектива, за нея е жизнено важно да сформира своя електорална патерица – дали отявлено русофилска, дали отявлено популистка, дали микс от всичко по малко, няма значение, важното е да възникне такъв субект. Нови не виждам. ГЕРБ прояви силно политическо късогледство, когато разтрогна коалицията с Реформаторския блок, атакува го силно и на практика обезсили неговия електорален потенциал. Реформаторският блок не успя да се развие като проект и като управленска зрялост, което е проблем и за ГЕРБ, и за проевропейската ориентация на страната. Най-кратко казано – неясно. Ако по чудо останат заедно, могат да използват инерцията от управлението и да влязат в следващ парламент. Поотделно почти сигурно са обречени на фиаско. Изглежда обаче, че на „Атака“, а вероятно и на част от ВМРО  стратезите за промяна на геополитическото статукво отреждат нова роля. Т.е. тяхното бъдеще може да е свързано с поредната отявлено непатриотична игра. Поне засега възможностите на БСП не надхвърлят претенцията за най-голяма опозиционна партия. С риск да се повторя – ще кажа, че е много трудно за БСП да пробие тавана, до който е стигнала. БСП не е нито нова, нито непозната партия. Всеки, който иска да гласува за нея, може да изрази предпочитанието си в някое от многобройните социологически проучвания. Фактът, че след месеци наред хиперактивност тя не успява да привлече нови симпатизанти, е показателен. Трябва ѝ или нещо като ракета носител (по аналогия с Радев на президентските избори), или патерицата, за която вече говорих. За разлика от други партии – като десните, които разчитат на привличане на избиратели непосредствено преди изборите, или на лидерски – като ГЕРБ, където междупартийните съперничества или остават в рамките на „ограничения суверенитет“, или изобщо изчезват, БСП има традиции на вътрешни течения, кланове, подмолни битки или интриги. Истината изисква да кажем, че част от тези битки са битово-икономически, но друга част са политически и идеологически. В този смисъл тук не може така лесно да сработи защитният рефлекс към ръководството – „нападат ни, трябва да се защитаваме“. Местните партийни организации, влиятелните „барони“ в тях, избирателите имат своите предпочитания, виждания, убеждения. Възрастовият състав на симпатизантите също играе съществена роля в този процес. Голяма част от тях са с твърди, изградени през годините убеждения и не е лесно да ги променят в зависимост от конюнктурната ситуация. Така че, ако вътрешните конфликти по принцип пречат на всяка партия, то за левицата това важи с двойно по-голяма сила. Първо, трябва да разграничим желанието от реалността. Ако слуховете за такива проекти продължат, без да намерят материален израз, те ще се превърнат в поредния евъргрийн на политическата сцена и като такива ще загубят шанса си още преди да са се родили. Второ, предвид  факта, че БСП практически е достигнала своя електорален потенциал, а той не ѝ е достатъчен, за да управлява, тези или други подобни проекти, ако ги няма, трябва да бъдат създадени. Според мен това е и причината БСП да не форсира протестите, а да изчаква формирането на такива проекти, опитвайки се същевременно да ги държи под контрол. Те са ѝ необходими, защото биха били неин естествен политически съюзник. Но те са и заплаха за нея, тъй като биха могли да я превърнат в треторазрядна политическа сила по примера на много от „сестринските“ социалистически партии в Европа. Няма причина да не смятаме, че в президентството добре познават френския политически опит, залеза на Оланд и възхода на Макрон и биха се опитали да се възползват от този модел. Като предизборна ситуация няма място за аналогии. Тогава имаше широки протестни движения, както и силен обществен дразнител. Евроизбори 2014 бяха превърнати във вот на доверие за правителството на Орешарски както от избирателите на ГЕРБ, така и от тези на Реформаторския блок. Имаше много хъс в онези избори. Предстоящият евровот също ще бъде тест за правителството, но европейските измерения ще присъстват много по-силно. Разделенията в Европа, новите движения и течения, миграцията, ядрото и периферията ще бъдат важни теми в дебатите и за политическите формации е от ключово значение как те ще бъдат вплетени в националния контекст. Може би единственият валиден паралел с 2014 г. е, че резултатът от евровота ще определи продължаването или предсрочното прекратяване мандата на кабинета „Борисов 3“. ----", "date": "2019.01.02", "title": "Боряна Димитрова: Недоверието към политическата класа катализира протести"}
{"url": "http://clubz.bg/77509-facebook_bez_zukyrbyrg_sandbyrg_ili_komunalno_bitova_usluga", "text": "Дори самият Facebook едва-едва се защити. Ако през следващите месеци на някого му хрумне да ползва тези документи в съда, може да сте сигурни – адвокатите на Марк Зукърбърг ще го съсипят. Но засега от Facebook просто тихо възразяват. Причината е, че Зукърбърг така и не отговори на въпросите на британските депутати от Комисията по дигитална култура, медии и спорт. Затова Деймиън Колинс, шеф на комисията, използва необичайното право да отнеме документи от друга софтуерна компания – Six4Three, която се е сдобила с тях по време на опита си да съди Facebook. От Six4Three твърдят, че във Facebook не са сбъркали, допускайки дупки в системите си за сигурност, а активно са ги употребявали. Тоест възползвали са се от факта, че компании искат данните на потребители, за да влияят чрез тях на различни вотове – в САЩ и във Великобритания, за президент и за „Брекзит“. Разбира се, от Facebook отричат. Напоследък това се случва почти всекидневно. Планът е класически пример за най-добрите постижения на американския crisis management – пращаш главния изпълнителен директор навсякъде, той е добре подготвен. Говори търпеливо, смирено, изразява съжаление, заявява, че „искаме да си върнем доверието на хората“. Навсякъде се изтъква невинността му. Тя е ключова. А управлението на една социална мрежа се изкарва непосилно сложна задача за когото и да е. Но Марк Зукърбърг все пак се е хванал с нея. Тази тактика проработи през първите месеци след разкритието на скандала с Cambridge Analytica. Зукърбърг прекара два дни пред Конгреса, за малко бе в британския парламент и в Европарламента и сякаш всичко бе наред. В крайна сметка какво, няма да спрем да ползваме Facebook, я! Животът си тече, дори хората от самата Cambridge Analytica продължават напред. През юни тази година „Асошиейтед прес“ съобщи, че част от екипа на британската компания – поне трима души, сред които и главният анализатор на данни, сега работят в Data Propria. Компанията е създадена през тази година и вече работи за предизборната кампания на Доналд Тръмп за 2020 г. Ако беше само това, кризисният мениджмънт на Зукърбърг вероятно щеше да е по-ефективен. Но скандалът с данните отключи няколко други – за руската намеса в американски и други избори, за запазване на изтритите видеа на потребителите, за фалшивите новини... В крайна сметка всичко това предизвика вълнения в компанията и началото на вътрешни борби. Наскоро стана ясно, че от Facebook са наели фирма Definers, която да отрича грешките им и да атакува критиците на социалната мрежа, като ги сравнява с... Джордж Сорос. Точно така. Това явно работи навсякъде по света. Ако някой не ви харесва, обявете го за соросоид. Разбира се, Facebook отново отрече всичко. После скъса съществуващия договор с Definers и се направи, че не знае за него. Всъщност за кого говорим, като говорим за Facebook? Може ли да говорим само за Зукърбърг? Допреди няколко години Шерил Сандбърг бе легенда в технологичния свят. През 2008 г., в първите години на Facebook, Зукърбърг я „открадна“ от Google, за да я направи първия главен оперативен директор на компанията си. През 2012 г. Шерил става първата жена шеф на борда на директорите. Оттогава насам списание „Форчън“ я мести с по едно-две места годишно в списъка с „50-те най-влиятелни жени в бизнеса“. Сега е 6-а. От 2015 г. Сандбърг е и милиардер. Според последните разкрития на „Ню Йорк таймс“ именно Сандбърг се е заела с пиар кампанията, която да изчисти репутацията на Facebook след последните скандали. Тя наела и фирмата, атакувала критиците, сравнявайки ги със соросоиди. „Уолстрийт джърнал“ пише, че тази пролет Зукърбърг е заявил на Сандбърг, че държи отговорни нея и екипите ѝ за скандала с изтичане на данни. Според изданието пред приятели Сандбърг споделила, че за пръв път се притеснява за работата си. Означава ли това, че всичката вина може да бъде стоварена върху Шерил, като Зукърбърг си измие ръцете с нея и продължи нататък? Всъщност главните оперативни директори често служат именно за това. Анализатори и вътрешни източници твърдят, че Сандбърг е играла ключова роля в създаването на условията, позволили Cambridge Analytica и руската намеса да се случат – по-точно тя и Зукърбърг са влагали основно усилия в разширяване на компанията и странични проекти и не са обръщали достатъчно внимание на сигурността. Според последните разкрития двамата са знаели както за опасността от изтичане на данни, така и за огромните количества руска реклама. Така че Сандбърг в никакъв случай не е невинна. А и според Джим Креймър от Си Ен Би Си акциите на Facebook ще се качат, ако Сандбърг бъде уволнена. Тя е перфектната изкупителна жертва. Ами Зукърбърг? Утре Марк Зукърбърг може да реши да уволни Сандбърг и това ще му отнеме буквално секунди. Може да влезе във вашия Messenger и да ви изтрие съобщенията (да, според Digital Times това е напълно възможно). Може и просто да изключи Facebook, ако реши. Без значение е фактът, че Facebook е публична компания и има акционери. Те не могат да спрат решенията на Зукърбърг, нито да го сменят. Същото важи и за борда на директорите. Той е абсолютен монарх. Как става това технически? Макар да притежава или контролира едва 15% от акциите на компанията, Зукърбърг притежава основно акции от Клас Б. Останалите акционери притежават основно акции от Клас А. Всяка акция от Клас Б има 10 пъти повече гласове от всяка акция от Клас А. Тоест Зукърбърг държи 15% от компанията, но над 60% от гласовете като акционер. Той не е единствен – тази схема на акции с различна стойност се прилага в много от големите технологични компании. Освен че държи цялата власт, 60% от гласовете, това означава, че Зукърбърг носи цялата отговорност. По закон държавата е длъжна да осигурява достъп до вода за гражданите си. Също така достъп до съдилища, публичен транспорт, публични сгради, администрация, електричество, комуникации. Всичко това са специфични видове дейности – публични или комунални услуги. За тях важат различни правила – макар да може частни фирми да се занимават с част от дейността по разпределение на водата например, те работят в строго фиксирани от държавния регулатор рамки. Публичните услуги съществуват, защото определени неща трябва да бъдат достъпни за всички и да бъдат с едно качество. Покрай всички скандали и невъзможността дори богати акционери да притискат Зукърбърг, както обикновени потребители, така и анализатори и коментатори все по-често започват да призовават Конгреса „да вземе нещата в свои ръце“. Обявяването на социалните мрежи за публични услуги е една от възможните стъпки в тази посока. Ключовото за една услуга, за да придобие подобен статут, е тя да е от първа необходимост. Според много хора това вече важи за социалните мрежи и без тях много хора няма да имат възможност да развиват бизнес, да комуникират свободно и лесно, да споделят информация и мнения. Ако Facebook стане оператор на публична услуга обаче, това ще доведе до много сериозни промени. Марк Зукърбърг ще бъде сменен в първите 15 минути, но това няма да е единствената сериозна промяна. В момента Facebook е естествен монополист поради естеството на пазара. Ако социалната мрежа бе публична услуга, никога нямаше да се допусне Зукърбърг да купи Instagram и WhatsApp. Всъщност напълно е възможно те да бъдат продадени именно за да се разбие този монопол допълнително. Друг недостатък не само за Зукърбърг и акционерите, но и за нас е, че най-сигурният начин да убиеш иновацията е да я подложиш на правителствена регулация. Промените, новите функции, оправянето на бъгове автоматично ще стане много по-бавен и муден процес. А по отношение на тезата, че държавните регулации могат да ни спасят от изтичане на данни, ще припомня, че преди Cambridge Analytica и „Досиетата Панама“ най-много течове на данни идваха от държавни агенции – в САЩ и по света. Най-много скандали за корупция отново има в държавните органи – управленски и регулаторни. Най-важният елемент, който не позволява Facebook ей така да стане публична услуга, е фактът, че интернет все още не е. Би било абсурдно фундаменталната услуга да не бъде призната за общодостъпна като топлата вода и електричеството, а друга, изградена върху нея (социалната мрежа), да бъде. И това, разбира се, Зукърбърг го знае. -----", "date": "2019.01.02", "title": "Facebook - без Зукърбърг, Сандбърг или комунално-битова услуга?"}
{"url": "http://clubz.bg/77789-bez_vinetki_shte_se_pytuva_po_severnata_tangenta_na_sofiq", "text": "По северната скороства тангента на София ще се пътува без винетка, реши в сряда правителството. Министър-председателят Бойко Борисов оправда решението с добрите приходи в бюджета на държавата. От него печелят жителите на столичните райони \"Надежда\", \"Връбница\", \"Нови искър\", \"Сердика\" и \"Кремиковци\". Агенция \"Пътна инфраструктура\" (АПИ) настояваше преминаващите по тангентата да плащат винетка, тъй като тя е част от системата на автомагистраите и има за цел а разтовари столицата от преминаващите досега през нея тежкотоварни камиони. Столичната община обаче изтъкна, че гражданите на цитираните пет района няма да могат да използват тангентата, ако трябва за това да си купуват винетки. В резултат те биха използвали стария околовръстен път, или биха минавали през центъра на града, губейки повече време и утежнявайки трафика, който новият път трябва да разтовари.  В същото време премиерът призова общините да поемат поддръжката на участъците от републиканската пътна инфраструктура, които държавата им предоставя. \n\t ", "date": "2019.01.02", "title": "Без винетки ще се пътува по северната тангента на София"}
{"url": "http://clubz.bg/77800-norvegiq_sys_svetoven_rekord_13_ot_novite_koli_sa_elektricheski", "text": "Почти една трета от новите коли, продадени в Норвегия миналата година, са били изцяло електрически, което е нов световен рекорд на фона на усилията на страната за спре продажбите на коли, задвижвани с помощта на изкопаеми горива, до 2025 година, предаде Ройтерс, цитиран от БТА. \n\tЗа да намали въглеродните емисии и замърсяването на въздуха, Норвегия почти не облага с данъци електромобилите и предлага някои стимули като безплатно паркиране и зарядни станции в опит да насърчи прехода от дизелови и бензинови към електрически модели. \n\tНезависимата норвежка пътна федерация съобщи днес, че делът на електромобилите е нараснал до 31,2 процента от всички продажби миналата година спрямо 20,8 процента през 2017 година и едва 5,5 на сто през 2013 година, докато продажбите на дизелови и бензинови коли отчитат рязък спад. \n\tРъководителят на федерацията Йойвинд Сулберг Торшен предупреди на конференция, че предстои дълъг път, тъй като две трети от 148 000-те продадени автомобила в Норвегия миналата година се били хибриди или задвижвани от изкопаеми горива. \n\tДанните утвърждават световната лидерска позиция на Норвегия по продажби на електромобили на глава от населението. Най-големият западноевропейски производител на петрол и газ се стреми да направи икономиката си по-зелена. \n\tСпоред Международната агенция за енергията (МАЕ), която използва малко по-различна методология, включваща и плъг-ин хибридите, делът на \"зелените\" автомобили в Норвегия през 2017 година е бил 39 процента, на второ място е Исландия с 12 процента, а на трето Швеция - с шест процента. \n\tЗа сравнение електрическите коли имат дял от 2,2 на сто в Китай през 2017 година и 1,2 на сто в САЩ, според данните на МАЕ. Междувременно производителят на електромобили Тесла (Tesla) намалява цените на всичките си модели с 2000 долара в САЩ от днес, за да компенсира намаляването на данъчните облекчения за собствениците на електромобили, съобщиха Си Ен Би Си и Ройтерс, цитирани от БТА. \n\tЧетвъртото тримесечие беляза края на данъчното облекчение от 7500 долара, което Тесла можеше да използва, за да привлича купувачи. От първи януари то е понижено наполовина и размерът му вече е 3750 долара. \n\tКомпанията обяви намаляването на цената на колите си в сряда, когато представи и резултатите си за производството и доставките за четвъртото тримесечие, които разочароваха инвеститорите и акциите на компанията поевтиняха преди началото на търговията. \n\tТесла уточни, че намалява цената, за да компенсира орязването на данъчното облекчение. Някои инвеститори обаче определят тази стъпка като начин за стимулиране на търсенето, каза анализаторът Дан Айвс от Уедбуш (Wedbush).  \n\tКотировките на акциите на Тесла се понижиха с 8 процента преди началото на търговията днес, като спадът се задържа и след откриването на сесията. \n\tКомпанията уточни, че е доставила 63 150 автомобила Модел 3 (Model 3) през тримесечието. ФактСет (FactSet) очакваше 64 900 доставки, отбелязва Ройтерс. \n\tОбщото производство е нараснало с 8 процента до 86 555 автомобила. Компанията е произвела 61 394 коли Модел 3 спрямо общо 53 239 през третото тримесечие. Компанията едва в края на третото тримесечие постигна целта си да произвежда по 5000 автомобила седмично, но допълнителен напредък няма. \n\tТесла се стреми да увеличи производството на седана си Модел 3, което е решаващо за дългосрочната рентабилност на компанията.", "date": "2019.01.02", "title": "Норвегия със световен рекорд: 1/3 от новите коли са електрически"}
{"url": "http://clubz.bg/77791-pyrvi_golqm_transfer_za_2019_a_chelsi_kupi_amerikanec_za_64_mln_evro", "text": "Зимният трансферен прозорец на 2019-а започна интригуващо - \"Челси\" ще плати 64 милиона евро (58 млн. паунда) за американския национал Кристиан Пулишич на \"Борусия\" (Дортмунд). Германският клуб официално обяви сделката. Двата клуба преговаряха цяла есен, а към Пулишич интерес имаха също \"Ливърпул\", \"Арсенал\", \"Байерн\" (Мюнхен) и т.н. Пулишич (20 г.) е атакуващ полузащитник. Той е роден в щата Пенсилвания, САЩ. Считан е за най-талантливия щатски футболист в последните години. За това помогна фактът, че на 16 премина в \"Борусия\", където качествата му бяха доразвити и халфът привлече вниманието на най-богатите клубове. Пулишич има 115 мача и 15 гола за тима от Дортмунд. Двубоите му за САЩ са 23, а попаденията - 9. Договорът му с \"Борусия\" изтичаше след 18 месеца. Клубът опита да го продължи, но не успя и явно е решил да го продаде, докато може да получи добра трансферна сума. Според английската преса в началото на преговорите германците са поставили цена от 80 млн. евро. Пулишич ще доиграе сезона в \"Борусия\" и ще бъде на разположение на \"Челси\" от лятото. Трансферът му вече даде тласък на спекулации, че лондонският клуб може да продаде през юни Еден Азар на \"Реал\" (Мадрид). Белгиецът е цел на \"белите\" още от 2017 г. Миналото лято \"Челси\" отхвърли оферта от \"Бернабеу\" за него. Самият Азар тогава заяви, че предпочита да продължи кариерата си в Лондон. Пулишич пък вече има заместник в \"Борусия\". Това е младият английски национал Джейдън Санчо, който смени \"Манчестър Сити\" с Дортмунд и само за няколко месеца започна да показва потенциала си. ", "date": "2019.01.02", "title": "Първи голям трансфер за 2019-а: \"Челси\" купи американец за 64 млн. евро"}
{"url": "http://clubz.bg/77790-sreshtu_mahmuluk_gazirano_s_limonov_sok_e_naj_dbroto_kazvat_kitajci", "text": "За най-добро средство срещу махмурлук може да се смята газираната напитка с лимонов сок, съобщава сайтът medikforum.ru, цитиран от БТА.  \n\tДо този извод стигнаха учени от университета \"Сун Ятсен\" в Гуанчжоу, Китай.  \n\tОказало се, че газираната вода с лимонов сок намалява концентрацията на химичното съединение ацеталдехид.  \n\tКоличеството му в организма се увеличава след употреба на алкохол.  \n\tГазираната напитка освен това активира ензим, който ускорява усвояването, разграждането на алкохола и извеждането на неговите странични продукти от организма. \n\tСпециалистите отбелязват, че до махмурлук се стига не само вследствие на злоупотреба с алкохол, но и в резултат на бавни процеси на усвояването му.", "date": "2019.01.02", "title": "Срещу махмулук: газирано с лимонов сок е най-дброто, казват китайци"}
{"url": "http://clubz.bg/77792-5g_v_sasht_po_bavna_ot_4g", "text": "Засега лимитираните 5G мрежи в САЩ не показват зашеметяващо по-високи скорости от стария стандарт 4G LTE, съобщава Android Authority, позовавайки се на потребител от сайта Reddit. Американският оператор AT&T първи пусна мрежи от пето поколение в САЩ в няколко от големите градове в страната в края на 2018 г.  Какво ще могат 5G мрежите? Потребителят в Reddit mwb6d е публикувал резултати от тестово сваляне и качване през мобилния hotspot модел Netgear Nighthawk 5G, който AT&T предлага едва от три седмици. Тестът е проведен в Индианополис в близост до антена на мобилния оператор. После същият тест е направен с модема включен на 4G - и резултатите не са толкова различни. С 5G е достигнато почти 195 мегабита в секунда сваляне, спрямо 187 мегабита в секунда при 4G. Голям скок се забелязва при качването - 17 спрямо 8 мегабита в секунда. Но и в двата случая разликата е далеч под очакваната в пъти по-добра скорост на мрежата от пето поколение. 5G идва през 2019 г., но за iPhone - през 2020 г. Теоретично максималната скорост на 4G LTE мрежата е 1,2 гигабита в секунда. А на 5G мрежата на AT&T - едва 625 мегабита в секунда. Причината - мрежата им просто е недоразвита. Някой може да реши, че целта на американския оператор е била първи да предложат 5G, независимо, че реалното увеличение на скоростта е минимално и на този етап не си струва. Затова и само малко количество Netgear Nighthawk модеми са пуснати за продажба. Но от AT&T всъщност предупредиха, че за обикновените потребители мрежата още не е в идеално състояние още през ноември миналата година. По всяка вероятност минаването към петото поколение мрежи няма да стане от днес за утре. 5G идва през 2019 г., но за iPhone - през 2020 г.", "date": "2019.01.02", "title": "5G в САЩ по-бавна от 4G?"}
{"url": "http://clubz.bg/77795-v_gyrciq_pristigna_pyrviqt_korab_s_vtechnen_gaz_ot_sasht", "text": "В хранилището на Гръцкия оператор на националната газопреносна система в Ревитуса близо до столицата Атина пристигна корабът \"Мария Енерджи\", който превози първите количества втечнен природен газ от САЩ, които внася Гърция, съобщава агенция АНА-МПА, цитирана от БТА.  Свръхдобив и страх от икономически спад натискат цените на петрола надолу В съобщението се посочва, че корабът е акостирал на 30 декември и ще разтовари 160 хиляди кубически метра втечнен природен газ. Подчертава се още, че с доставката хранилището в Ревитуса \"отваря пътя за нови перспективи в снабдяването с природен газ и диверсификацията на източниците на доставка и сигурността на снабдяването на Югоизточна Европа, като прави Гърция важен възел за транзита на природен газ в целия регион.\" Катар напусна ОПЕК \"Мария Енерджи\" отплава от Тексас в средата на декември. Катар напусна ОПЕК", "date": "2019.01.02", "title": "В Гърция пристигна първият кораб с втечнен газ от САЩ"}
{"url": "http://clubz.bg/77794-dieta_za_otkazvane_na_cigarite", "text": "Да откажете цигарите може да не е чак толкова трудно, ако знаете какво да ядете.  Тютюнопушенето е една от водещите причини за развитие на редица заболявания и смърт. Ако сте взели новогодишно решение да се преборите с вредния порок, няколко експертни съвета могат да ви бъдат от полза, пише в. \"Дейли експрес\", цитиран от БТА.  \n\tСпециалисти от британската Национална здравна служба напомнят, че тютюнопушенето причинява седем от десет случая на белодробен рак, и повишава опасността от развитие и на други злокачествени заболявания, болести на сърцето, инфаркт, инсулт.  \n\tИзвестно е, че никотинът в цигарите е силно пристрастяващ, което затруднява борбата на закоравелите пушачи с вредния порок. Тези обаче, които все пак са решили да поведат трудната битка, могат за начало да направят малки промени в храненето.  \n\tСпоред експертите има шест храни и напитки, които човек трябва да се опита да избягва, ако е решил да откаже цигарите.  \n\tНа първо място това е месото. Мнозина пушачи вероятно ще признаят, че най-блага им се струва цигарата след вечеря. Американско изследване е установило, че месото, както и някои други храни, правят цигарите още по-удовлетворяващи.  Към категорията на продуктите, които подобряват вкуса на цигарите, специалистите причисляват и пет напитки - алкохол, газирани напитки, кока-кола, кафе и чай. Вместо тях е препоръчително да се пият вода и плодови или зеленчукови сокове.  \n\tЕкспертите напомнят, че храни като сиренето, плодовете и зеленчуците влошават вкуса на цигарите, и е желателно да се консумират по-често, ако човек е решил да се пребори с вредния порок.  \n\tИзвън промените в храненето специалистите препоръчват още няколко стратегии в борбата срещу тютюнопушенето - обграждане с непушачи, изтегляне на специализирани приложения, терапия, заместваща никотина, постоянство.", "date": "2019.01.02", "title": "Диета за отказване на цигарите"}
{"url": "http://clubz.bg/77785-azerbajdjan_se_interesuva_ot_gazoviq_hyb_na_borisov", "text": "Азербайджанската компания СОКАР (SOCAR) започва внимателно проучване за евентуалното си участие на газоразпределителния пазар в България, съобщава информационният портал Тренд.аз, цитиран от БТА. Той се позовава на ръководителя на СОКАР Балкан Мурад Гейдаров. Що се отнася до участието на СОКАР Балкан в разширяването на газохранилището в Чирен, той отбеляза, че компанията е участвала в конкурс за провеждане на 3Де (3D) сеизмични изследвания в газохранилището. България още през 2015 година представи на Азербайджан пакет от проекти за енергийно сътрудничество, припомня Тренд. България се надява да получи азербайджански газ по интерконектора Гърция-България, който ще бъде включен към Трансадриатическия газопровод (ТАР). Първоначалната мощност на интерконекторната връзка ще бъде 3 милиарда куб. метра газ.", "date": "2019.01.02", "title": "Азербайджан се интересува от газовия \"хъб\" на Борисов"}
{"url": "http://clubz.bg/77783-kitaj_ne_se_otkazva_da_prisyedini_tajvan_sys_sila", "text": "Пекин отказва да изключи възможността за употреба на сила спрямо Тайван, заяви китайският президент Си Цзинпин, цитиран от Франс прес. Той подчерта, че страната ще бъде обединена отново. Пекин \"си запазва правото да прибегне до всички необходими средства\" срещу външните сили, които възпрепятстват мирното обединение на Китай и подкрепят сепаратистки действия, предупреди китайският президент в тържествена реч. Никой не може да промени факта, че Тайван е част от Китай и че хората от двете страни на Тайванския проток трябва да се стремят към повторно обединени, подчерта Си Цзинпин в речта си по повод 40-ата годишнина от \"Обръщението към тайванските съотечественици\", довело до подобряване на отношенията, отбелязва Ройтерс. Остров Тайван и континенталната Китайска народна република се управляват отделно от 1949 г., когато приключва гражданската война и комунистите получават властта в Пекин. Китай смята острова за своя провинция и призовава за повторно обединение, припомня АФП. Въпреки подобряването на отношенията през последните 40 години, китайските власти продължават да заплашват с употреба на сила, за да възстановят суверенитета си, ако Тайпе обяви независимост, или в случай на външна намеса. Той посочи, че мирното взаимодействие трябва да бъде подкрепяно и от двете страни, отбелязва ТАСС, цитирана от БТА. Тайван отхвърля призива на Китай за обединение, заяви днес тайванският президент Цай Ингвен. \n\tЦай подчерта на пресконференция, че Тайван никога не е приемал т. нар. консенсус от 1992 г.  \n\tС този консенсус се признава принципно положение, че има само една-единствена китайска държава, но той не указва достатъчно ясно как точно следва да бъде интерпретиран, отбелязва ДПА, цитирана от БТА. \n\tСпоред Цай речта на Си е показала ясно, че от гледна точка на Пекин този консенсус означава в случая на Тайван \"една страна, две системи\".  \n\tНа принципа \"една страна, две системи\" Хонконг и Макао бяха върнати на Китайската народна република след края на колониалното владичество.", "date": "2019.01.02", "title": "Китай не се отказва да присъедини Тайван със сила"}
{"url": "http://clubz.bg/77784-idva_li_nova_ledena_epoha_mejdu_vashington_i_havana", "text": "В реч по повод 60-ата годишнина от кубинската революция снощи Първият секретар на Кубинска комунистическа партия Раул Кастро порица завръщането на САЩ към враждебна политика спрямо социалистическия остров, предаде Франс прес. В края на 2015 г. Вашингтон и Хавана започнаха исторически процес на сближаване, възстановявайки дипломатическите си отношения след десетилетия на враждебност. След като Доналд Тръмп встъпи в длъжност като президент на САЩ в началото на 2017 г., помирението приключи. Новият американски държавен глава запази наложеното през 1962 г. ембарго и обвини Куба, че заедно с Венецуела и Никарагуа е част от \"тройката на тиранията\". Той обвини \"крайната десница във Флорида\", където живеят множество бежанци от Куба, че контролира американската политика спрямо острова.  ", "date": "2019.01.02", "title": "Идва ли нова ледена епоха между Вашингтон и Хавана?"}
{"url": "http://clubz.bg/77661-opoziciq_pred_no_ne_i_zad_kulisite", "text": "Едно от основните обвинения на БСП към управлението на ГЕРБ и \"Обединени патриоти\" е това, че държавата обикновено тича след събитията и не се старае да предотврати назряващите проблеми предварително. Тази критика има своите основания. Но тя в не по-малка степен важи и за опозиционната дейност на \"Позитано\" 20. В някои от най-големите скандали през миналата година депутатите от БСП първоначално бяха учудващо пасивни и се активизираха чак когато се надигаше сериозна обществена съпротива. Така бе например при поправката на закона за приватизацията, станала известна като \"поправката Домусчиев\". С тази поправка се създаваха условия да бъдат опростени близо 60 млн. лв. на Кирил Домусчиев. Вместо да атакуват \"народния изедник\" от БСП оставиха инициативата за това на Валери Симеонов, по това време все още вицепремиер. Впоследствие поправката бе гласувана при пълна пасивност от страна на БСП. Те се активизраха чак след като последва вето от страна на президента. Активността на БСП обаче вече бе излишна, след като и ГЕРБ, и \"Обединени патриоти\" заявиха, че ще подкрепят ветото. Показността тогава не успя да изтрие цялостното неприятно впечатление, създадено от социалистите. Другият голям скандал в парламента бе с поправката в антикорупционния закон, според която може да се отнема имущество, дори ако неговият собственик бъде признат за невинен. При първото четене на тези поправки от БСП също бяха пасивни. Активизираха се чак за второто четене, когато се надигна сериозна обществена съпротива От трибуната социалистите гневно критикуваха пълзящия атворитаризъм, правния призвол и т.н. Тичането на БСП след събитията при най-големите скандали е сериозно доказателство, че тази партия е опозиция само пред кулисите, но не и зад кулисите на политическия живот у нас. Социалистите са активизират, само когато преди това са се активизирали гражданите. Докато това е така, те нямат никакви основания да претендират, че са алтернатива на настоящото управление. И няма защо да се чудят, когато гражданите не ги смятат за нещо по-рзлично от ГЕРБ.", "date": "2019.01.02", "title": "Опозиция пред, но не и зад кулисите"}
{"url": "http://clubz.bg/77787-semejstvoto_na_shumaher_kym_fenovete_pravim_vsichko_vyzmojno", "text": "Семейството на Михаел Шумахер разпространи чрез социалните мрежи обръщение, адресирано до феновете на 7-кратния световен шампион във Формула 1. Семейството на Шумахер разпространи неизлъчвано интервю с шампиона (ВИДЕО) Утре, 3 януари, бившият пилот навършва 50 години. В последните дни на 2013 г. той падна със ски извън писта във френския зимен курорт Мирабел, като удари главата си и претърпя няколко операции. През пролетта на 2014-а Шуми излезе от кома и оттогава е в дома си край Лозана. За състоянието му се знае твърде малко, семейството му пази тайна и допуска много малко хора до имението. В откритото писмо съпругата Корина и семейството й припомнят това и молят почитателите на Шумахер да разберат, че уединението и запазването на личния живот е нещо, на което самият Михаел винаги е държал. След това в писмото е написано, че утре ще бъде разпространен виртуален музей на Михаел Шумахер - специално приложение, което ще излезе от името на фондацията \"Продължавай да се бориш\", създадена малко след ски инцидента в подкрепа на звездата. Съпругата на Шумахер: Той е боец Приложението е подарък за феновете и за Михаел, за когото се грижи цял екип рехабилитатори и медици, а част от къщата край езерото Леман беше пригодена за тази цел. Писмото завършва с благодарности за подкрепата през миналата година и пожелание за честита 2019 г. Съпругата на Шумахер: Той е боец", "date": "2019.01.02", "title": "Семейството на Шумахер към феновете: Правим всичко възможно"}
{"url": "http://clubz.bg/77786-qponskiqt_imperator_s_posledno_novogodishno_poslanie_predi_da_abdikira", "text": "Японският император Акихито, който след четири месеца ще абдикира, отправи днес за последен път своите новогодишни пожелания пред десетки хиляди почитатели край императорския дворец в Токио, предаде ДПА, цитирана от БТА.  \n\tИмператор Акихито, императрица Мичико и други членове на монархическото семейство махаха с ръце от балкона на двореца към приветстващото ги множество.  В общо петте аудиенции, състояли се днес, участваха над 140 хиляди благопожелатели. Това е най-големият брой посетители в двореца за новогодишното послание на императора, откакто той наследява трона преди 30 години, отбелязва ДПА. \n\tНа 30 април 85-годишният Акихито ще се оттегли от императорския престол - първа абдикация в историята на Япония от около 200 години. На 1 май сегашният престолонаследник Нарухито ще бъде обявен за император. \n\tНарухито и неговата съпруга, престолонаследничката Масако, също присъстваха на публичната проява в двореца днес. \n\tАкихито е обявен за 125-ия император на Япония на 7 януари 1989 г., когато е 55-годишен. Той наследява покойния си баща император Хирохито, под чието властване Япония воюва през Втората световна война.", "date": "2019.01.02", "title": "Японският император с последно новогодишно послание, преди да абдикира"}
{"url": "http://clubz.bg/77788-silen_vqtyr_prichini_vlakov_incident_v_daniq_6_jertvi", "text": "Шестима души загинаха при железопътна злополука на мост в Дания днес, предаде Ройтерс, като се позова на компанията оператор Де Ес Бе (DSB). \n\tБушуващата в страната силна буря затруднява достъпа на спасителните екипи до пътническия влак, спрял на моста, който свързва двата най-големи датски острова - Зеландия и Фюн. \n\tПътуващият към столицата Копенхаген влак е бил ударен от предмети от товарен влак. \n\tМостът е затворен както за влакове, така и за автомобили, съобщи датската полиция, цитирана от БТА.    По- късно датската полиция заяви, че пътническият влак, който пътувал от Одензе за Копенхаген, е бил ударен от \"неидентифициран предмет\", но не даде повече подробности.  \n\tСпоред датски медии платнище от движещ се в насрещната посока товарен влак е ударило пътническия влак и е наложило той да спре рязко. \n\tВъв влака е имало 131 пътници и трима служители на датските железници. ", "date": "2019.01.02", "title": "Силен вятър причини влаков инцидент в Дания. 6 жертви"}
{"url": "http://clubz.bg/77796-svryhdobiv_i_strah_ot_ikonomicheski_spad_natiskat_cenite_na_petrola_nadolu", "text": "Цената на петрола падна до $53 за барел в сряда под натиска на увеличаващия се добив от най-големите членки и нечленки на ОПЕК  и заради безпокойства за икономически спад, който би могъл да отслаби търсенето, предаде Ройтерс. Руският добив е стигнал постсъветски рекорд през 2018, показаха числата в сряда. Други данни, че американският добив е бил рекорден през октомври и че Ирак е засилил износа си.  Котираният в Лондон Брент падна с 33 цента до $53,47 за барел в  14,14 часа българско време. По-късно той слезе под $53. На 26 декември той удари $49.93 за барел, най-ниското ниво от юли 2017 година. Американският Брент слезе с 40 цента на $45,01. По-късно в сряда цените на петрола се повишиха с 3 процента, следвайки американските фондови пазари, които също успяха да компенсират част от по-ранните си загуби, предаде Ройтерс, цитирана от БТА. Дилърите обаче посочиха, че притеснения за увеличението на добива на петрол и отслабването на световните икономически тенденции вероятно ще ограничат растежа на цената на черното злато. Фючърсите на лондонския сорт Брент от Северно море с доставка през февруари поскъпнаха с $1,69 или 3,2 процента до $55,46 за барел, след като по-рано поевтиняха до $52,51. Котировките на американския лек суров петрол с доставка през февруари се повишиха с $1,37 или с 3 процента до $46,78 за барел, след като потънаха до $44,35.  Американският фондов пазар покри част от загубите си в предобедната търговия, подкрепяйки цената на петрола. Петролните фючърси напоследък вървят ръка за ръка с Уолстрийт, отбелязва агенцията. Цените на петрола паднаха за първи път през 2018 година от 2015 година, след като купувачи напуснаха пазара през четвъртото тримесечие, заради безпокойства от свръхпредлагане и забавяне на икономическия растеж. Растящото шистов добив помогна на САЩ да станат най-големият производител на петрол в света, изпреварващ Саудитска Арабия и Русия. Производството на петрол близо до или на рекордни нива и в трите страни. Добивът на петрол в Русия е нараснал с 1,6 на сто през 2018 година до 555,837 милиона тона, сочат данни на Централното диспечерско управление на горивно-енергийния комплекс, цитирани от ТАСС и БТА. През декември добивът е нараснал с 4,5 на сто до 48,4 милиона тона. За отчетния период износът на петрол от Русия се е увеличил с 0,3 на сто до 257,67 милиона тона. През декември показателят е нараснал с 11,3 на сто до 22,9 милиона тона. Американският президент Доналд Тръмп приветства падащите цени. През декември индексите показаха забавяща се производствена дейност в Азия, главният регион, от който зависи търсенето на петрол, припомня Ройтерс. Признаците на свръхпроизводство илюстрират предизвикателството за ОПЕК и Русия, които се опитват да стабилизират цените, като намалят дневния добив с общо 1,2 милиона барела на ден. Енергийният министър на Обединените арабски емирства, които членуват в ОПЕК, каза във вторник, че очаква равновесие на пазара през първото тримесечие на новата година.  ", "date": "2019.01.02", "title": "Свръхдобив и страх от икономически спад натискат цените на петрола надолу"}
{"url": "http://clubz.bg/77798-italianska_galeriq_si_iska_otkradnata_ot_nacistite_kartina", "text": "Дирекцията на галерията \"Уфици\" във Флоренция настоя Германия да върне картина от холандския художник от 18-и век Ян Ван Хейсум, която била открадната от нацистите през Втората световна война, съобщиха Ройтерс и Франс прес. Той уточни, че понастоящем картината се притежава от германско семейство, което след толкова много години не я е върнало на галерията въпреки многобройните искания от страна на италианската държава. \n\tСтава въпрос за картина с маслени бои с размери 47 см на 35 см, която е нарисувана от Ван Хейсум (1682 - 1749) и от 1824 г. е била в сбирката на музея \"Пити\" във Флоренция. Този натюрморт бил откраднат от германци през войната и отнесен в Германия, където следите му за дълго били изгубени. Картината се появила отново през 1991 г. след обединението на Германия, поясни изкуствоведът Айке Шмид. \n\tДокато се чака връщането на картината \"Ваза с цветя\", нейна черно-бяла репродукция е изложена в музея \"Пити\". В обяснителна бележка край репродукцията е написано \"Открадната\" и се казва, че картината е открадната от армията на нацистка Германия през 1944 г. и сега е в частна германска колекция.", "date": "2019.01.02", "title": "Италианска галерия си иска открадната от нацистите картина"}
{"url": "http://clubz.bg/77801-rusiq_puska_us_konsul_do_amerikanec_zadyrjan_za_shpionaj", "text": "Русия даде в сряда на САЩ консулски достъп до задържания американски гражданин Пол Уилан, заподозрян в шпионаж, предаде Ройтерс, цитирана от БТА. Федералната служба за сигурност задържа Уилан миналия петък (28 декември 2018 г.). Според нея той е бил заловен \"по време на шпионска операция\". По-рано в сряда американският държавен секретар Майк Помпео призова да бъде предоставен на САЩ консулски достъп до него.  Русия задържа американец по обвинение в шпионаж Съединените щати настояват Русия да им върне незабавно Уилан - пенсиониран морски пехотинец. Помпео коментира случая от Бразилия, където е на посещение.  Дейвид Уилан, брат на Пол Уилан твърди, че той е невинен и е бил в Москва, за да присъства на сватба, предаде Асошиейтед прес, цитирана от БТА. Дейвид Уилан написа във вторник в Туитър, че семейството е дълбоко загрижено за безопасността на задържания и се надява правата му да бъдат спазени.  ", "date": "2019.01.02", "title": "Русия пуска US консул до американец задържан за шпионаж"}
{"url": "http://clubz.bg/77797-trymp_trevoji_sveta_zaqvqva_viden_republikanec", "text": "Бившият кандидат за президент на САЩ от Републиканската партия Мит Ромни разкритикува държавния глава Доналд Тръмп, предаде Ройтерс, цитирана от БТА. \n\tТръмп буди тревога по света, предупреди Ромни в статия, публикувана вчера във вестник \"Вашингтон пост\". Той разкритикува голяма част от действията на президента на САЩ през декември. Белият дом не се отзова на молбата на Ройтерс за коментар. Статията бе публикувана два дни преди Ромни да положи клетва като сенатор. На междинните избори през ноември той бе избран за член на горната камара на Конгреса на САЩ.  \n\tНе е ясно дали Тръмп ще се натъкне на сериозна конкуренция в борбата за излъчване на кандидат за президент на Републиканската партия за президентските избори през 2020 г., отбелязва Ройтерс. \n\tБившият кандидат-президент на републиканците посочва в статията, че се противопоставя на заявленията на Тръмп с расистки, сексистки, антиимигрантски, непочтен и унищожителен за демократичните институции характер. \n\tРомни е отявлен защитник на свободата на печата и отхвърли твърденията на Тръмп, че някои медии са \"врагове на народа\".", "date": "2019.01.02", "title": "Тръмп тревожи света, заявява виден републиканец"}
{"url": "http://clubz.bg/77781-napadatelqt_ot_manchestyr_bil_maj_psihichno_bolen", "text": "Извършителят на нападението с нож на гара в британския град Манчестър може би страда от психично заболяване, показа преглед от медицински лица, предадоха ДПА и Ройтерс, цитирайки полицията на Манчестър. Продължава следствието за престъпление, свързано с тероризъм. 25-годишният извършител намушка трима души с нож на 31 декември миналата година. Полицията обискира адрес в района на Чийтъм Хил. По-рано вчера силите на реда заявиха, че разследването се води от експерти по борба с тероризма, но \"подхождат без предубеждение\" към случая. След това обаче началникът на местната полиция Йън Хопкинс съобщи, че случаят вече се разглежда като разследване, свързано с тероризъм. Според информации, публикувани в британски медии, нападателят е крещял \"Аллах\" по време на атаката. Няма данни, че в нападението са замесени и други лица, но разследването все още не е установило дали нападателят е действал сам, се казва в изявление на полицията. При нападението бяха ранени мъж и жена на възраст между 50 и 60 години. Те са получили прободни рани в стомаха и лицата. Освен това един полицай беше ранен в рамото и по-късно беше изписан от болницата. Двамата мирни граждани обаче ще останат под лекарско наблюдение още известно време, предаде БТА.  ", "date": "2019.01.02", "title": "Нападателят от Манчестър бил май психично болен"}
{"url": "http://clubz.bg/77782-rusiq_pojar_ubi_3_deca_v_brqnska_oblast", "text": "Три деца загинаха в нощта на вторник срещу сряда при пожар в жилищен дом в село Бережок в Брянска област, предаде ТАСС, цитирана от БТА. \n\tСпоред службите за спешна помощ сигналът за пожар в жилищен дом е бил получен минути преди 22 часа българско време. Пожарната е пристигнала 8 минути по-късно и е открила пожар в жилищен дом. Огънят е бил локализиран малко след 23 часа българско време и ликвидиран окончателно 36 минути по-късно. Причините се изясняват. Извадиха живо бебе изпод рухнал блок в Русия (ВИДЕО СНИМКИ) Броят на загиналите под развалините на частично срутилата се сграда в Магнитогорск достигна 28, включително едно дете, след като под развалините бяха открити още две тела. \n\tПо-рано беше съобщено, че под развалините са били открити общо 9 тела. \n\tОбщо бяха спасени шестима души, сред които две деца. Всички пострадали са откарани в болница. Трийсет души все още са в неизвестност, а десетки бяха евакуирани от пострадалата и съседни сгради. Руският следствен комитет смята за най-вероятна версията за експлозия на битов газ. \n\tСпасителните работи продължават и днес, но въпреки извършеното през нощта допълнително демонтиране на опасни конструкции, все още съществува опасност за живота на спасителите, което забавя работата, заяви говорител на министерството на извънредните ситуации. Откритото в развалините живо бебе беше изпратено със самолет за лечение в Москва в сряда.", "date": "2019.01.02", "title": "Русия: пожар уби 3 деца в Брянска област"}
{"url": "http://clubz.bg/77778-katar_napusna_opek", "text": "Катар напусна в сряда Организацията на държавите производителки на петрол (ОПЕК) след 58 години членство, за да се съсредоточи върху залежите си от природен газ. Правителството обяви това решения миналия декември. Причината за него е намерението на Катар да се съсредоточи върху производството на природен газ. Страната предприема стъпката при сложна политическа ситуация, която включва санкции спрямо нея от четири държави, между които Саудитска Арабия. Те я обвиняват, че подкрепя тероризма. С производство от 600 000 барела петрол дневно Катар се нареждаше на 11 място в 15-членната ОПЕК. Властите смятат да повишат добива й на природен газ на 110 милиона тона от 78 милиона тона годишно.", "date": "2019.01.02", "title": "Катар напусна ОПЕК"}
{"url": "http://clubz.bg/77777-grigor_se_klasira_za_chetvyrtfinalite_v_brizbejn", "text": "Григор Димитров се класира за четвъртфиналите на турнира в Бризбейн, Австралия. Най-добрият български тенисист спечели в два сета (6:3, 6:4) срещу представителя на домакините Джон Милман. Григор Димитров стартира победно в Австралия Срещата от втория кръг на турнира продължи час и половина. Следващият съперник на първата ни ракета на четвъртфинала е поставеният под №2 в схемата японец Кей Нишикори, той да се справи с Денис Кудла от САЩ - 7:5, 6:2. Двубоят е в четвъртък в удобно за гледане време в България - около 11 часа преди обед. Любопитно е, че Димитров и Милман спориха на същата фаза и през миналата година. Тогава защитаващият титлата си Григор спечели много трудно с 2:1 сета. Днес не бе така, макар че срещна трудности във втората част. В първия сет Димитров проби за 4:2, след което затвърди и до края не изпусна инициативата. Той не даде нито точка за брейк на представителя на домакините. Българинът започна много добре и втория сет, като направи серия от четири поредни гейма с два пробива. Така дой дръпна с 4:1, но отново показа стара слабост и не затвори срещата по-бързо. На свой ред Милман върна двата брейка и изравни - 4:4. Все пак хасковлията се съвзе, нанесе нов удар на сервиса на своя съперник - 5:4 (обрат от 40:15 в полза на Милман!), след което вече нямаше прошка - 6:4 и 2:0. По-късно днес Григор отпадна на двойки, заедно със своя приятел Райън Харисън (САЩ) - 2:6, 5:7 срещу Раджив Рам и Джо Селсбъри. През миналата година Димитров стигна до полуфинал на сингъл в Бризбейн, където отстъпи пред Ник Кириос (Австралия).", "date": "2019.01.02", "title": "Григор се класира за четвъртфиналите в Бризбейн"}
{"url": "http://clubz.bg/77779-trymp_kim_znae_che_pritejava_ogromen_ikonomicheski_potencial", "text": "Американският президент Доналд Тръмп обяви в Туитър, че очаква с нетърпение да се срещне със севернокорейския лидер Ким Чен Ун, предаде ТАСС. Първата среща между Ким и Тръмп се състоя на 2 юли миналата година в Сингапур. След края й двамата лидери приеха съвместно изявление, с което Пхенян обяви готовност за пълна денуклеаризация, а Вашингтон обеща в замяна да предостави гаранции за сигурността на Северна Корея. Документът обаче не съдържаше конкретни стъпки, припомня ТАСС. \n\tКим заяви в новогодишно обръщение, че КНДР е решена да продължи пътя към пълна денуклеаризация, но САЩ трябва да предприемат съответни действия. Той подчерта, че това ще помогне за развитието на двустранните отношения, припомня Ройтерс.  Ким готов на среща с Тръмп, но може да потърси и \"нов път\" Също вчера президентът на САЩ Доналд Тръмп показа, че е готов да преговаря за край на частичното спиране на работата на федералното правителство, предаде ДПА, като отбелязва, че според съобщения в медиите е поканил лидери на Конгреса за преговори в Белия дом. \n\tТръмп спомена в Туитър частичното спиране на работата на правителството, което продължава 11-и ден, защото Конгресът не успя да постигне споразумение за финансирането му. Очаква се Пелоси да стане председателка на Камарата на представителите на САЩ, след като новият Конгрес започне работа по-късно тази седмица. Около 25 на сто от правителствените служби не работят, а стотици хиляди федерални служители са в неплатен отпуск или работят, без да получават заплата. АФП: Жена се кани да превърне живота на Тръмп в жив ад Сайтът \"Политико\" и Си Ен Ен съобщават, че Тръмп е поканил лидери на Конгреса на брифинг по въпроса за стената по границата в Белия дом. Очаква се срещата да се състои утре следобед, като ще присъстват високопоставени служители от министерството на вътрешната сигурност, чието финансиране е засегнато от липсата на финансиране. \n\tДемократите съобщиха вчера, че са разработили план, който ще предложат в четвъртък, след като поемат властта в Камарата на представителите. \n\tПо-рано вчера американските сили за сигурност използваха сълзотворен газ, за да попречат на 150 мигранти да преминат границата с Мексико в района на град Тихуана, предаде БТА. Сред пострадалите има жени и деца. Мигранти са заявили пред Асошиейтед прес, че са достигнали границата миналия месец, като част от кервана от Хондурас. АФП: Жена се кани да превърне живота на Тръмп в жив ад", "date": "2019.01.02", "title": "Тръмп: Ким знае, че притежава огромен икономически потенциал"}
