{"url": "https://clubz.bg/92208-30_g_sled_promenite_bylgarite_sa_sred_naj_malko_dovolnite_v_bivshiq_iztochen_blok", "text": "Тази година България, както и голяма част от държавите в региона, отбелязаха 30 години от края на комунистическите режими. Малцина в бившия Източен блок съжаляват за промените през 1989-1991 г. Но и няма пълно доволство от сегашната политическа и икономическа ситуация. Подобно на гражданите на държавите от Западна Европа и хората в централните и източните части на континента се тревожат от проблеми като неравенството и функционирането на политическите системи в страните им. Има широкоразпространена подкрепа в региона за повечето демократични ценности. Но въпреки че преобладаващият дял от хората за са демокрация, отдадеността на гражданите в някои от държавите на отделни демократични принципи не винаги е достатъчно силна. В края на годината припомняме някои от изводите от мащабно сравнително изследване на изследователския център \"Pew\" през 2019 г. , в което от Централна и Източна Европа са включени Полша, Чехия, Словакия, Унгария, Русия, Украйна, България, Германия, Литва. Проучването обхваща общо 17 държави - 14 от ЕС, САЩ, Русия и Украйна, проведено е между 13 май и 12 август 2019 г., сред общо 18 979 души. Като цяло в държавите от региона има масово одобрение на промяната към многопартийна демокрация и пазарна икономика след краха на комунизма. 85 на сто от поляците подкрепят тези промени. Но в някои страни от бившия Източен блок тези настроения не са така силни. Въпросът за одобрението на демокрацията и пазарната икономика е задаван от изследователския център в две предходни изследвания - през 1991 г. и през 2009 г. Русия е единствената държава, в която има значителен спад на подкрепата за многопартийната система и капитализма спрямо 2009 г. Различните нива на ентусиазъм са свързани с различното ниво на прогрес на отделните държави през изминалите години, отбелязват от изследователския център. Повечето поляци, чехи и литовци, както и над 40 на сто от унгарците и слокаците, смятат, че икономическото положение на повечето хора в страните им днес е по-добро, отколкото при комунизма. Като те са по-уверени в това днес в сравнение с 2009 г., когато се усещаха ефектите от световната икономическа криза. Има общ консенсус по въпроса, че елитите са се облагодетелствали повече от икономическите промени през изминалите 30 години в сравнение със средностатистическите граждани. Хората в бившите соцстрани са оптимисти като цяло за собственото си бъдеще, но преобладаващо песимистично настроени са да функционирането на политическите системи и по специфични икономически проблеми като заетост и неравенство. Жизненото удовлетворение е нараснало значително през последните 30 години. Един от най-позитивните резултати от изследването е, че хората и в бившите комунистически страни, и в държавите от Западна Европа и САЩ, харесват повече живота си в сравнение с изследваните хора през 1991 г. Тогава едва 12 на от поляците по 10-балната скала оценяват живота си със 7,8,9 или 10. Сега това са 56 на сто от поляците. Респондентите в Централна и Източна Европа смятат, че епохата след края на комунистическите режими има и добро и лоши страни.  На въпрос дали държавите им имат прогрес през последните 30 години по поредица от теми, анкетираните в региона се изказват позитивно за области като образованието и повишаването на жизнения стандарт. Но мненията са много по-разделени по отношение на прогреса в осигуряването на върховенството на закона, като повечето смятат, че промените са оказали отрицателно влияние върху здравеопазването в страните им. За сравнение мнозинството от поляците, литовците и германците смятат, че промените са изиграли положителен ефекх върху образованието, стандарта на живот, гордостта  в страната им, духовните ценности, закона и реда, здравеопазването и семейните ценности. Три десетилетия след падането на Берлинската стена хората в бившите комунистически държави отчитат голямо подобрение на жизнения си стандарт. След 1991 г. има увеличение на дела на пълнолетните граждани в централно и източноевропейските държави, които смятат, че промените в региона през 1989 г. и 1991 г. са се отразили положително върху жизнения стандарт в тяхната страна. В Полша например през 1991 г. само 14 на сто от анкетираните отговарят, че промените имат положително отражение върху личното им благополучие. През 2019 г. този процент от 14 на сто скача на 81 на сто. В Литва промяната е от 9 на сто през 1991 г. на 70 на сто през 2019 г.   Хората с по-високи доходи и по-добро образование логично по-често смятат, че промените сред 1989 г и 1991 г. са оказали положително влияние върху държавите им. Най-голяма е разликата в Словакия - 30 на сто, в мнението на хората с ниски и високи доходи. Следва България - с 28 на сто разлика. Младите хора също по-често смятат, че промените са били за добро. Само в Русия това разделение е много по-незначително, там и богати, и хора с ниски доходи преимуществено не одобряват промените. В Украйна има друго разделение - между рускоговорящите и говорещите украински. Сред рускоговорящите процентът на хората, които смятат, че промените са имали повече положителни ефекти, е по-нисък.  Разделителната линия между Източна и Западна Германия може да бъде проследена по оценките на серия от проблеми. Като цяло сред германците е висок процентът на одобрение за промените, но има разлика по отношение на теми като семейни и духовни ценности, закон и ред, образование.  ", "date": "2019.12.25", "title": "30 г. след промените: българите са сред най-малко доволните в бившия Източен блок"}
{"url": "https://clubz.bg/92205-ekologiq_za_bogati", "text": "Над 60 държави вече са се ангажирали до 2050 година да постигнат т.нар. нето нула, тоест да имат нулеви емисии от въглероден двуокис. Повечето от правителствата, които се ангажираха с това обещание, седят начело на най-богатите и развити страни на планетата. Но дори и те не знаят как точно да постигнат тези цели и как да убедят гражданите си да понесат високата цена. А тя е нереално висока всъщност. Във Великобритания според изчисленията на Комитета по климатични промени, за да се постигнат нулеви емисии от въглероден двуокис до 2050 година, трябва всяка седмица от употреба да бъдат спирани по 20 000 автомобила за следващите 31 години. В същото време това, което се случва реално на Острова, е далеч под това изискване – всяка седмица са регистрирани едва 1200 автомобила с ниско замърсяване благодарение на електро- или хибридни двигатели. За да спасим планетата, се иска много повече от това да сме съгласни с учените, че климатичните промени съществуват и те са причинени от хората. Трябва да променим начина си на живот, и то коренно. Като не става дума само за отказ от комфорт и технологичен напредък, а и за загуба на стотици хиляди работни места, твърде скъпото придвижване до работното място, тотална промяна на селското стопанство, която отново ще е свързана със загуба на ресурс и работа, отказ от екзотични продукти, които от своя страна също подсигуряват не само заплатата на няколко работници, а и бюджетите на цели държави... Дори и да не сте заети в производство, пряко зависимо от емисиите на въглеродния двуокис, каквито са автомобилната индустрия или въгледобива, просто влезте в банята си и пребройте пластмасовите шишенца, които държите там. Голяма част от козметичните продукти в тези пластмасови шишенца също са замърсители. Можете ли да си представите живота си без тях? Купувате ли си напитки в пластмасови бутилки, например съвсем обикновена вода? Всяка минута на планетата се продават по един милион такива бутилки с вода, като цената на бутилката е в пъти по-висока от тази на водата, а само 10% от пластмасовите бутилки в света се рециклират. Пушачите изхвърлят годишно по един трилион фаса, направени от преработена с ацетон целулоза, които приключват живота си в океана като отрова за рибите. Дамските превръзки, тампоните, пелените са обработени с абсорбиращи полимери и също представляват огромен замърсител, но кой би се отказал от тях? И това са само незначителна част от дребните неудобства, които бихме понесли при промяна на начина си на живот. В Германия автомобилното производство е пред колапс – хората все още си купуват автомобили с класически двигатели с вътрешно горене, но вече е неминуемо ясно, че скоро технологиите трябва да бъдат заменени с по-незамърсяващи. Това означава загуба на работни места не само в заводите за автомобили, но и във всички съпътстващи производства – доставчиците ще фалират. Фалити и загуба на хиляди работни места ще има и в региони с традиционен въгледобив. Държавата ще трябва да компенсира това със социално подпомагане, което ще се отрази на бюджета на всички останали. А спирането на въгледобива е само началото на тази мащабна промяна, от която се нуждае планетата. 20 000 работни места ще бъдат затворени веднага само в страна като Германия. Същата съдба обаче ще сполети и химическата индустрия, селското стопанство, туризма. Ще приеме ли някой от вас безропотно личния си фалит с обещанието, че така спасява бъдещето? Да погледнем към Франция. Макрон въведе данък върху дизела и по улиците излязоха хората с жълтите жилетки. Този данък удари по-бедните, които живеят в по-евтини селски региони и пътуват до работа с автомобилите си. Те са напълно зависими от цената на бензина и дизела и давайки голяма част от дохода си за гориво, те обедняха още повече. Логично е, че данъкът изкара на улицата десетки хиляди от тях. Междувременно движението на жълтите жилетки се превърна в истински граждански бунт, с който Макрон се опитва да се съобрази и политиката му се тласна към популистки решения и обещания. Швейцария, Канада и Германия си взеха поука от това и решиха проблема с данъка по друг начин. Парите от събрания данък върху вредни емисии се връща изцяло на гражданите. По-бедните получават повече, защото живеят в по-малки жилища и карат по-малки коли. Така например в Онтарио една семейство със среден доход плаща 244 долара повече данък заради налога върху бензина, но пък накрая получава обратно от държавата 300 долара. Ще направи ли обаче подобна мярка промяната на живота ни по-приемлива? За съжаление тя е недостатъчна за всички промени, които трябва да настъпят. Токът например ще става все по-скъп заради отказа от атомни централи и преминаването към напълно обновяеми източници. Потсдамският Institute for Advanced Sustainability Studies предупреди неотдавна, че настроението в Германия, което засега е на страната на екодвиженията, може лесно да се обърне с нарастването на цените за бита. А Германия дори не е започнала да въвежда истински нужните промени, които ще струват десетки пъти повече от таксите, които гражданите вече плащат сега. Отсега трябва да е ясно, че екологична политика не може да се провежда, като просто се оскъпява консумацията на услуги и стоки. Твърде бързо подобен подход ще изхвърли от руслото милиарди семейства със среден доход и те ще се откажат от зелената политика. От друга страна, все повече икономисти предупреждават, че не опазването на околната среда застрашава благополучието, а че без опазване на околната среда скоро няма да има благополучие. Британската икономистка Кейт Рауърт предпочита да говори за границите на натоварване, които планетата може да понесе. Да се спре омагьосаният кръг на непрекъснатия икономически растеж. Икономическият растеж на богатите държави често е причина за екологичната катастрофа в бедните – там, където хората нямат достъп до чиста вода, живеят зарити от боклука на Европа и САЩ, остават без прехрана, защото джунглите и горите им са изсичани, за да има още повече за износ, и т.н. В САЩ демократката Александрия Окасио-Кортес заговори за така наречения Green New Deal, който може да гарантира запазване или създаване на нови работни места, благоденствие, сигурност и справедливост. Окасио-Кортес прави аналогия с прочутата New Deal на правителството на Рузвелт, който с нея успява да преодолее драматичните последствия от Голямата депресия.  Всъщност new deal е термин от играта на карти и означава ново раздаване. При Green New Deal се има предвид също ново начало, рестартиране на икономиката и тръгването по нови релси, които не изискват такъв унищожителен ресурс. За първи път този термин е използван през 2007 година в „Ню Йорк таймс“. Идеята на Green New Deal е да се създадат достатъчно работни места в екологичната индустрия и възобновяемите енергии, за да може промяната да се случи, без да бъдат жертвани цели слоеве от обществото. Само със зелената индустрия икономиката може да се освежи и подсили, като едновременно с това се създават нови и нови работни места. Тази концепция обаче е отхвърляна и атакувана непрекъснато от президента Тръмп и консервативните медии. Тази година през март концепцията се провали гръмко, след като нито един сенатор не гласува за нея. Дори и демократите я отхвърлиха, страхувайки се, че консерваторите ще използват тази концепция, за да ги осмеят и да разцепят партията. В Европа привържениците на Green New Deal настояват за тотална промяна в икономиката, която да се финансира от централните банки. Зелените партии в Германия, Швейцария или Австрия подкрепят идеята. Засега привържениците ѝ в Западна Европа не са малко, но срещу тях застават източноевропейски правителства или популистки партии в собствените им държави. Опазването на околната среда е темата, която ще се превърне в новата разделителна линия между бедни и богати, Запад и Изток, Север и Юг. И ако правителствата не съумеят да намерят начин да преодолеят това разделение, следващите революции ще са „за“ и „против“ зелените политики. ----", "date": "2019.12.25", "title": "Екология за богати"}
{"url": "https://clubz.bg/92212-iran_zapochna_da_blokira_dostypa_do_internet_predi_eventualni_novi_protesti", "text": "Иранските власти прекъснаха мобилния интернет достъп до чуждестранни сайтове в няколко провинции ден преди евентуални нови протести, съобщи днес иранската информационна агенция ИЛНА, цитирана от Ройтерс. Публикации в социалните медии и роднини на убити при протестите срещу вдигането на цените на бензина миналия месец призовават за провеждането утре на нови протести и възпоменателни церемонии. Ройтерс: 1500 убити при потушаването на протестите в Иран ИЛНА цитира добре осведомен източник от министерството на информационните и комуникационните технологии, според когото прекъсването е било разпоредено от \"органите по сигурността\" и обхваща провинциите Алборз, Кюрдистан и Занджан в Централен и Западен Иран и Фарс на юг. Според източника е възможно още провинции да бъдат засегнати от прекъсването на мобилните международни връзки, отбелязва ИЛНА. През ноември Иран спря интернета за около седмица, за да подпомогне потушаването на протестите срещу повишаването на цените на горивата, които се превърнаха в политически. Те предизвикаха най-кървавото потушаване в 40-годишната история на Ислямската република. Блокирането на интернет лишава от възможност протестиращите да публикуват видеоматериали в социалните медии, за да привличат поддръжници, а също така да получават достоверна информация за мащаба на протестите.", "date": "2019.12.25", "title": "Иран започна да блокира достъпа до интернет преди евентуални нови протести"}
{"url": "https://clubz.bg/92211-naj_ujasnite_koledni_podaryci", "text": "И те се правят принципно с най-добри намерения, но – пак принципно – предизвикват обратен ефект, ако става дума например за капак на тоалетна чиния. Колкото и да е „очарователен“, получилата го решително няма как да изпадне в екстаз, каквото чувство не биха могли да предизвикат и най-разнообразни други артикули, сред които централно място заемат тези с кичозните коледни мотиви. Студено на Коледа, топло на Нова Година Дали ще е пуловер с глупаво усмихнат Дядо Коледа или чорапи с пингвинчета и снежинки – ясно е, че местата, на които могат да бъдат носени не са много. Единствената утеха е, че гарантират топлина и могат да сгряват в студените дни, когато няма кой да ги види. Същото важи и за бельото с такива мотиви, както и за таблите или чиниите, които биха могли да бъдат използвани точно веднъж в годината. Присъствието на този вид орнаменти в тази част от годината естествено се засилва, но и поднасянето на комплект сапуни и пешкир, на които любезно пише „Merry Cristmas“ няма да предизвика голяма радост – така не само може да се подскаже, че някой не поддържа личната си хигиена на достатъчно високо ниво, а и – че не го познаваш достатъчно, за да му подбереш по-обмислен подарък. В Германия се правят и класации, и допитвания за най-нежеланите и неуместни коледни подаръци, от които става ясно, че с чорапи или учебни принадлежности няма да отбележите точки пред надарявания. Както и ако той установи, че става дума за подарък-„алиби“, т.е. направен само формално. Друга се оплаква от постоянството на леля си, която ежегодно и подарява кукли-клоуни, трета била изненадана от приятеля си с подарък авокадо, защото му се сторило много остроумно. Но това не попречило на връзката им и са още заедно. Миксер, алуминиева топка с клечки за зъби, комплект уреди за ремонт на велосипед продължават списъка на подаръците, породили само разочарование у получилите ги. Защото – едно от най-важните изисквания подаръкът да се хареса, е да бъде максимално индивидуален. Това може да не е лесно, но именно при това условие никой няма да заподозре алиби-елемент в цялата акция. Подаръкът има ново измерение, наречено Gift Tube Германският социолог Франк Адолф, автор на книга за подаряването   пише, че идеалният подарък казва по нещо и за двете страни. Перфектността се постига тогава, когато с подаръка предаваш нещо от самия себе си и същевременно признаваш различността на другия. Т.е. трябва да се стремим да подарим нещо, което се харесва на другия, но и носи нещо от нас. Подаръкът има ново измерение, наречено Gift Tube", "date": "2019.12.25", "title": "Най-ужасните коледни подаръци"}
{"url": "https://clubz.bg/92201-vodata_v_rajona_na_pernishkiq_kvartal_prouchvane_e_negodna_za_piene", "text": "Водата в района на кв. \"Проучване\" и ул. \"Рашо Димитров\" нр. 5 в Перник е негодна за пиене, съобщава Регионалната здравна инспекция /РЗИ/. При микробиологичен анализ в три проби са установени несъответствия по показателите \"колиформи\" и \"ешерихия коли\" (кв. \"Проучване\"), като в две от тях е констатирано наличие на сулфитредуциращи клостридии (кв. \"Проучване\" и ул. \"Рашо Димитров\" 5) Заради водната криза започва проверка на \"Стомана\" Перник  За резултатите е уведомено ръководството на ВиК дружеството. По разпореждане на РЗИ водоподаването в района на кв.\"Проучване\" е преустановено до възстановяване на качеството на водата. На населението е осигурена питейна вода от цистерна. Извършват се ремонтни дейности от \"ВиК\". Кметът на Перник обяви бедствено положение След вземане на контролни проби и възстановяване на качеството на водата жителите ще бъдат информирани своевременно, уточнява РЗИ. Кметът на Перник обяви бедствено положение", "date": "2019.12.25", "title": "Водата в района на пернишкия квартал \"Проучване\" е негодна за пиене"}
{"url": "https://clubz.bg/92213-ukrajna_zapochna_razsledvane_zaradi_ruskiq_jelezopyten_most_do_krim", "text": "Украинските власти започнаха днес наказателно производство, след като пътнически влак от Русия пристигна в Крим по новия руски железопътен мост. Мотивът е, че влакът незаконно е превозил хора през украинската граница, предаде Асошиейтед прес. ЕС осъди откриването на Кримския железопътен мост По-рано тази седмица руският президент Владимир Путин откри железопътния мост до Крим, който Русия анексира от Украйна през 2014 г. Той обяви, че се очаква 14 милиона души и около 13 милиона тона товари да преминат през моста догодина. Влакът пристигна в кримския град Севастопол от втория по големина руски град Санкт Петербург. Москва анексира Крим с мотива, че гражданите на полуострова са гласували да се присъединят към Русия. Анексирането предизвика международни реакции, като САЩ и ЕС въведоха санкции срещу Русия. Украйна блокира доставките през територията си за Крим. Путин се качи на първия влак по Кримския мост (ВИДЕО) Украинското правителство многократно е повтаряло, че новият мост е построен в нарушение на международните закони. През октомври 2018 г. прокуратурата започна дело срещу компаниите, участващи в строежа на съоръжението. Путин се качи на първия влак по Кримския мост (ВИДЕО)", "date": "2019.12.25", "title": "Украйна започна разследване заради руския железопътен мост до Крим"}
{"url": "https://clubz.bg/91909-georgi_gospodinov_za_2019_a_baladi_i_razpadi_osobeno_dobri_bqhme_v_razpadite", "text": "Палми Ранчев: Масовият човек у нас го удрят с чук Георги Господинов е сред най-превежданите български съвременни писатели. Библиографията му включва произведения като \"Естествен роман\", \"Черешата на един народ\", \"Невидимите кризи\", \"И всичко стана луна\", \"Физика на тъгата\", превърнали се в очерци на българския преход и човешкия път. Той е многократно награждаван за работата си и в България, и в чужбина. Разказът на Георги Господинов \"Сляпата Вайша\" беше екранизиран от художника Теодор Ушев и беше в краткия списък за \"Оскар\" през 2018 г., а тази година екранизацията на \"Физика на тъгата\" също е сред финалните заглавия за наградите на Академията. Да, данните са за младите хора, за учениците. Но хайде с ръка на сърцето да си помислим какви биха били резултатите, ако проверяваха по-старите, техните родители и пр. Проблемът не е или не е единствено в младите. Те наследяват нашето знание и незнание, нашите стереотипи и заблуди. Ако вие не четете, не мислите много и редите конспиративни теории в кръчмата, вашите деца трудно ще станат друго, освен ако дълбоко не се отвратят от това, което правите. Така че най-напред да се замислим за всички звена по веригата, данните от PISA са знак за дълбок проблем на различни нива, включително и за проблем между поколенията.   Още нещо. Става дума за функционална неграмотност и подобни знаци, ако не се лъжа ни се дават от години във връзка с българските ученици. Когато познаваш буквите, но не разбираш добре това, което четеш, не вникваш в него, не извличаш смисъл. За смисъл става дума. Аз ще добавя и нещо друго – дефицитът на емоционална грамотност. Те с свързани. Боя се, че емоционалната неграмотност тук расте все повече. Способността да разбереш другия, този, който е различен от теб, да не унижаваш, да изслушаш, да се опиташ да помогнеш… Тази емоционална грамотност някъде изчезва. И това ще бъде проблем и през идващите години. Не само тук, но тук като че ли особено силно се усеща.  Случи ми се така, че ден след като писателката Олга Токарчук беше избрана за Нобел, бях в родния й град Вроцлав за наградата „Ангелус”. Познавам Олга от повече от 15 години, тя беше първият читател на полските ми издания, зарадвах се много на новината. Все едно можех да видя лично как Вроцлав и цяла Полша умее да се радва на подобни неща. Струва ми се, че ние нямаме още тази култура на радостта. Това не е първият Нобел за Полша, там има близо двайсет нобелови награди в различни области, самата Олга е вече шестият полски лауреат за литература. Следих отблизо и сега следя отзвука от това – наградата на Олга Токарчук е импулс за всички поляци, естетически и политически импулс. Не чух някой някъде да е написал през това време нещо като: „А бе точно пък нея ли трябваше… Имаме и други писатели” и пр. Това е друга култура на всекидневното, на поведението, на емоционалното, трупана с векове. Месец преди да обявят наградите, бях поканен от един фламандски вестник за рубриката им „Писатели пишат за писатели”. Поканата беше да избера най-хубавата книга, която съм прочел последните две-три години. Избрах „Бегуни” на Олга Токарчук. Препрочетох новия редактиран превод на Силвия Борисова, който излезе наскоро у нас в издателство ICU и пратих текста си. Веднага след обявяването на наградите редакторката на вестника ми писа – Как познахте? Но на въпроса, това наистина е една от книгите, които ще останат. Иначе напоследък препрочитам стари книги, все по-малко нови неща наистина ме изненадват. Ще се окаже, че и самите социални мрежи се превръщат в проблем. Не за друго, а защото те изискват някакво ниво на грамотност, но грамотност емоционална и смислова, която, изглежда, към този момент не притежаваме. И без тях в малка и силно фамилиаризирана среда като българската всякакви интриги и сеене на омрази се пренасят със скоростта на светлината. Но да кажа ясно, не самите мрежи са виновни, по-лошо е, проблемът е в нас. Мрежите само улесняват разпространението на онова, което им подаваме. Ако им подавате истерия, фейк и омраза, те ще я умножат многократно. Това, че всеки може да публикува всичко, което му хрумне изисква ново ниво на отговорност или вкус, както искате. Не съм сигурен, че го имаме.  Ако можех с една дума, нямаше да пиша книги. Но едно от нещата, с които се занимавам от години е темата за неслучилото се. За онова, което не се е случило в един човешки живот или в живота на един народ, нещата са свързани. Тук има големи залежи от неслучило се. И голямо мълчание между нас. Това са само частици от онова, което ни мъчи. Нека други продължат търсенето. Балади и разпади. Да ми се прости, че ползвам заглавието на една книга с поезия, мога и друго – Физика на тъгата. Особено добри бяхме в разпадите. Тежки разпади на всички нива, не само политически. Разпади на общности от хора, които бяха заедно поради някакви ценности. Бял шум и истерия. Прекрачване на граници, които мислехме, че е невъзможно да се прекрачат. Накъсо – сами разкъсахме и без това крехките връзки, които ни свързват, без да си даваме сметка, какво оставяме на тези след нас – опустошено и неслучило се общество, дори не общество, а неслучила се, разпадната, разделена общност. Култура е и това да мислиш откъде идваш и какво оставяш на следващите – поне в рамките на две поколения, онова преди теб и онова след теб. А не „след нас и потоп” или „а бе каквото стане”. Какъв е изходът? В лабиринта е пълно с изходи, но повече от тях са фалшиви. Единственият изход е да започнем да мислим отново със собствените си глави. Да не се поддаваме така обидно лесно на всяка евтина пропаганда и сеене на крамоли. Да се отърсим от страха. Но това става, ако знаем, че не сме сами.  Общество, което практически се е разпаднало на малки групички и глутници, най-лесно бива манипулирано. ", "date": "2019.12.25", "title": "Георги Господинов за 2019-а: Балади и разпади. Особено добри бяхме в разпадите"}
{"url": "https://clubz.bg/92203-te_v_edinstveno_chislo_klimatichna_kriza_i_drugi_dumi_na_2019_g", "text": "Кой решава коя е \"дума на годината\"? Традиционно, това започва преди близо половин век, когато от Общността за немския език обявяват \"aufmüpfig\" (бунтарски) за дума на 1971 г. По-късно и американското лингвистично общество започва да посочва своя дума на годината - и както първата немска дума е свързана с контракултурата на 60-те, така и занапред \"дума на годината\" се стреми да опише значима обществена промяна или събитие. През десетилетията от тогава насам обаче десетки организации по света обявяват своя \"дума на годината\". Най-рано преди края на тази година речникът \"Колинс\" обяви \"климатична стачка\" за своята дума.  Думата на 2019-а на \"Колинс\" е вдъхновена от Грета Редакторите на Оксфордския речник също избраха тази тема, но фразата \"климатична криза\", термин, който започна да навлиза в публичното пространство като по-значима и заплашителна от \"климатични промени\" и вече изтърканото \"глобално затопляне\". Австралийският национален речников център избра думата \"глас\", а местният австралийски речник Macquarie - \"cancel culture\", или \"култура на отказването\". Особено любопитен е изборът на речника Merriam-Webster - \"they\", или \"те\", но в единствено число. Тази дума се ползва все повече в английския като местоимени за хора, които са полово неутрални - т.е. не се идентифицират с нито един от двата пола, или с нещо между двата пола. И дават примери за употребата на думата в този й вид - тази година членката на американския Конгрес Прамила Джаяпал заяви, че отглежда детето си без полова ориентация и използва като местоимение за него \"they\". Певецът Сам Смит също обяви, че не се счита вече за мъж, но не иска да стане и жена и използва същото местоимение. А Американската психологически асоциация препоръча \"they\" в единствено число да се използва за хора, чийто пол е неизвестен, или които предпочитат това местоимени. Dictionary.com пък избяга от политиката и обяви за дума на годината \"екзистенциален\" - но все пак в мотивите си подчертава, че става дума за \"екзистенциален избор\".", "date": "2019.12.25", "title": "\"Те\" в единствено число, \"климатична криза\", и други думи на 2019 г."}
{"url": "https://clubz.bg/92210-ot_2020_g_shte_ima_niskotarifni_poleti_do_sankt_peterburg", "text": "Нискотарифната авиокомпания Райънеър (Ryanair) и други бюджетни авиопревозвачи се очаква да започнат да летят от летището на Санкт Петербург през 2020 г., съобщи руското министерство на транспорта, цитирано от Ройтерс. Решението е част от руския план за увеличаване на туристическия поток към Санкт Петербург и ще означава по-голяма конкуренция за руските авиопревозвачи, включително националния Аерофлот. Министерството уточни вчера, че Райънеър, ИзиДжет (EasyJet), Уизеър (Wizzair), Волотеа (Volotea) Еър Балтик (Air Baltic) и Флай Уан (Fly One) са проявили интерес към полетите от летище Пулково в Санкт Петербург. То е четвъртото по големина в Русия след трите московски. Ведомството посочи, че компаниите са подали молби за полети от Пулково до 22 държави. В колко страни се пътува без виза срещу български паспорт? Русия ще въведе т.нар. режим \"Открито небе\" за компаниите за пет години, допълни министерството, като се позволи на авикомпаниите да летят до Санкт Петербург без изискваните традиционни двустранни междуправителствени споразумения. Решението е взето след въвеждането на специална система за електронни визи за туристи, посещаващи Санкт Петербург, от която могат да се възползват гражданите на 53 държави.", "date": "2019.12.25", "title": "От 2020 г. ще има нискотарифни полети до Санкт Петербург"}
{"url": "https://clubz.bg/92204-na_iztok_ot_zapada%C2%A0na_zapad_ot_iztoka", "text": "Наричан от мнозина „гробница на империи“, Афганистан е люлка на култура, съществуваща повече от 3000 години. Основна пресечна точка на човешките миграции, част от древния Път на коприната, тези близо 700 000 кв. км величествени планини и сухи пустини са дом на над 20 различни народа. Разположението на Афганистан е причина за не един или два опита за превземане на ключовите му пътища. От Александър Велики до Чингис Хан, от „Голямата игра“ между Русия и Англия до студената война, та чак до днес. Сврян между огромните територии на Русия и Индия, на пътя на търговските пътища от и за Китай, Афганистан няма да престане да бъде в центъра на международните геополитически игри. На фона на многогодишните усилия на ООН обаче мирът продължава да бъде пожелателен. Етническата карта на страната е забележителна – пущуни, таджики, хазари, узбеки, аймаки, туркмени и още десетки други племенни общности. В този смисъл не можем да говорим за единна афганистанска нация, която да изгради силна централизирана власт, такава, каквато я разбираме на Запад. В продължение на близо 300 години Афганистан е управляван от пущуни – най-голямата етническа група, населяваща югоизточната част на страната. Когато през 1979 г. СССР нахлува от север, в планините на Хиндукуш се заражда пущунско съпротивително движение, финансирано от Пакистан и САЩ. Наричат себе си „талибани“ – от пущунската дума за студент – талиб, и прегръщат радикалния уахабитски салафизъм. За разлика от другите фундаменталистки ислямски групировки талибаните остават завинаги пущунски националисти. Метамфетамините печелят терен в Афганистан След почти 20 години на партизанска война – първо със съветските окупатори, после с доминираното от таджики централно правителство, талибаните превземат насилствено властта през 1996 г. Налагат шариата – строго ислямско законодателство, което включва физически наказания за криминални престъпления – рязане на крайници, публичен побой и разстрели. Обществената дискриминация на жените е законово легитимирана – те нямат право да учат, да работят или да говорят извън дома си. Наред с бруталните си постъпки обаче тяхното управление носи и някои позитиви за местното население, без разбирането на които е невъзможно да прозрем възхода им през последните години. За петте си години на власт талибаните изкореняват тотално разпространението и търговията с наркотици, въвеждат ред и дисциплина – толкова желани от цивилното население. Най-важният фактор е  свързан с усещането за възвърнатото етническо достойнство на пущуните. Сега – 18 години след края на тяхното управление и продължаваща война, талибаните не са забравили издигането си до властови позиции и продължаването на битката за пущунско превъзходство. Тези фактори обуславят и изключителните съпротивителни сили на групировката срещу външни сили. Племенната раздробеност на афганистанското общество създава тотален хаос, генерира корупция и дава сериозна власт в ръцете на местните вождове. Въпреки че бруталният режим на талибаните не е забравен, населението на страната е уморено от несекващите междуособици и все повече хора припознават бунтовниците като естествен отпор срещу ширещото се беззаконие. След 18 години кръвопролитна война афганистанците са уморени от живот, чиято единствена цел е оцеляването. Нарастващата сила на талибаните обаче не дава надежди за скорошно спиране на боевете. Към момента те владеят около 45% от страната, като се борят за още 15%. Според последния доклад на ООН по темата талибаните днес владеят повече територия от който и да е момент в историята на войната. Тези данни, разбира се, водят и до трагичен резултат – пак според ООН само през 2018 г. цивилните жертви са около 3000, а над 5000 са ранените. Настоящата година е още по-кръвопролитна – само до септември убийствата на цивилни са се увеличили с над 40 на сто. Афганистан и талибаните размениха заложници в името на преговорите Дългото предисловие е нужно, за да се вникне в конкретиката, която създава афганистанската реалност такава, каквато е днес. Последните президентски избори бяха проведени през далечната вече 2014 г. Спечели ги Ашраф Гани в ожесточена битка със сегашния си коалиционен партньор Абдула Абдула. Въпреки че страната определено успя да създаде известно подобряване на условията на живот и леко повдигна стандарта на своите граждани, тоталният провал на правителството и президента да се справят със заплахата от талибаните се усеща сериозно. Затова и изборите бяха представяни като надежда, поне в съзнанието на анализаторите, за някаква промяна. Вотът беше насрочен за април миналата година, но както често се случва из тези географски ширини, нещо винаги се променя. Технически проблеми, необучени избирателни комисии и недостатъчен запас от материали за вота накараха властите да променят датата и тя се измести с няколко месеца напред – за юли. Да, това е възможно в Афганистан. Дотолкова, че никой дори не си помисли, че има нещо нередно. Както се досещате – юли дойде и замина, а избори не бяха проведени. Гореизброените проблеми останаха, към тях се прибавиха зачестяващите атаки на талибаните, несигурността и опасностите. Ашраф Гани подписа указ, с който на практика призна провала на собственото си правителство в организирането на избори – насрочи ги за 28 септември на другата година – 2019-а. Цяла година и два месеца по-късно. Така стигаме до последните месеци преди деня на вота, в които никой не беше сигурен, че и този път ще има такъв. Преговорите между талибаните и САЩ в Катар обаче завиха в неочаквана посока и двете страни почти достигнаха до споразумения. Очакваше се, че сделката включва изтегляне на американските войски от страната срещу обещанието, че талибаните няма да превърнат Афганистан в „небесен рай“ за всички терористични групировки на земята. Силите на САЩ остават в Афганистан и Сирия още няколко години Само седмици преди очакваното споразумение да бъде подписано, член на групировката извърши самоубийствен атентат по време на сватба. Загинаха над 120 души, сред които и двама американски войници. Президентът Доналд Тръмп реши, че ислямистите са преминали границата, и сложи край на преговорите. С това ужасът на афганистанците от предстоящия терор на талибаните по време на изборния ден се завърна. Официалните данни – малко жертви и 37 ранени. Звучи цинично, но в афганистанската реалност това си е направо успех. Ударите на талибаните бяха спорадични, изненадващо неефективни и неорганизирани. Въпреки това обаче заплахите на ислямистите постигнаха успех, който вероятно ще компрометира целия процес и ще даде изключителен пропаганден тласък на групировката.  От близо 10 милиона афганистанци, имащи право на глас, до урните отидоха едва 2,5 милиона. 2500 секции останаха затворени, стотици други приключиха работа по-рано от обявеното, а в няколко района въобще не бяха планирани. Двамата фаворити – познайниците от предните избори – президентът Гани и претендентът Абдула се снимаха усмихнати пред камерите на „ТолоНюз“, но всички знаеха, че битката тепърва предстои. Вечерта и двамата обявиха победи, без да представят каквито и да било доказателства. Този феномен, характерен не само за Афганистан, е особено засилен по тези места. Тъй като не съществуват никакви надеждни екзитполове, кандидатите обичат да се представят за победители, за да засилят позициите си за евентуалния втори тур. На практика изборната активност показва пълен провал на процеса, тотална политическа отчужденост и доставя мощно оръжие в ръцете на бунтовниците. Президентските избори се провеждат в два тура, като до финалния етап достигат двамата кандидати, събрали най-много гласове. Този, който спечели над 50%, е новият президент. Дотук звучи като нормален мажоритарен избор. Ако обаче ние сме свикнали този процес да приключва до две седмици, то афганистанците не смятат така. Изборите бяха проведени на 28 септември. Окончателните резултати трябваше да излязат един месец по-късно – на 30 октомври. Цял един месец отнема на избирателната комисия да преброи всички бюлетини, да ги групира, да ги предаде за второ броене и да ги представи. Следва втора фаза – балотаж. Той трябваше да се проведе на 7 ноември, но, както се очакваше, различни причини попречиха на местната избирателна комисия да обяви резултатите - от опити за хакване на системата, до съмнения в комприметирането на вота. Така - първите резултати бяха подадени официално малко преди Коледа. Там отново нямаше изненада - действащият президент Ашраф Гани получава 50,64% от гласовете. Ако тези резултатие останат и крайни, то това би означавало, че той ще бъде новият-стар президент. Ако обаче гласовете за него паднат съвсем малко - Афганистан отива на балотаж.  Междувременно  обаче - през всичките тези месеци - двамата финалисти – Гани и Абдула не спирха да „помпат“ електоратите си с една-едничка цел – да могат да оспорят законността на избора при евентуална загуба. Случва се на всички президентски избори в страната – загубилият обвинява победителя в измама, в подмяна, в подкупи, в заплахи, в убийства – каквото може да измисли. Обикновено този проблем се решава с посредничество, както и при последните избори. Тогавашният държавен секретар на САЩ Джон Кери долетя до Кабул, срещна се с двамата претенденти и няколко часа по-късно всички се показаха пред камерите усмихнати – „имаме сделка“. Ашраф Гани спечели президентското място, а за Абдула се създаде чисто нов правителствен пост, даващ му достъп до американските грантови програми. Анализаторите очакват подобно развитие и в момента. 24 убити при атентат в Афганистан Думите са от официалното съобщение на говорителя на талибаните Забиула Муджахид и показват истинския резултат от вота. Катастрофално малкото хора, които отидоха до урните, показаха две неща: първо – афганистанците не вярват на политиците, не вярват в дипломацията и не вярват, че изборите могат да им помогнат.  Второ – талибаните получиха правото да твърдят, че щом никой не иска политиците, значи хората искат шариат. Колко е вярна тази теза, ще разберем през следващите няколко месеца, но вече е ясно, че натискът върху централното правителство ще се засили. Освен това започна и традиционната есенна офанзива на бунтовниците, които вече не просто взривяват военни пунктове, но и разпространяват пропагандата си по интернет, в туитър и във фейсбук. Очакваното оттегляне на по-голямата част от американския контингент може само да влоши нещата. САЩ, местното правителство и международната коалиция не можаха да ликвидират заплахата от талибаните вече 18 години, какво можем да очакваме, когато помощта си тръгне? Нов режим на ислямистите? Това ще покаже времето. Дотогава последната стена пред тях остават младите афганистанци. Той самият е само на 36 години, хазар, който се е издигнал твърде високо за възрастта си. Дали защото е правителствен служител, дали заради прекомерен оптимизъм, Мохиб отказва да види реалностите. А те са, че огромна част от една от най-младите нации на земята (над половината от афганистанците са на възраст под 19 години – бел. ред.) няма никакъв интерес към политиката. Още по-малко към изборите. Талибаните стават все по-привлекателни. Американците рано или късно ще си тръгнат. В подножието на Хиндукуш мирът остава само мираж. Тръмп обяви преговорите с талибаните за \"мъртви\" В тази ничия земя – на Изток от Запада и на Запад от Изтока – изборите не означават много. Кой ще бъде следващият президент на Афганистан също не е от особено значение. Племенната привързаност и безконтролната власт на местните дерибеи, примесена със страха от талибаните, остават водещи. Страната е в собствения си многовековен капан. Афганистан гласува, но не избира. Афганистан ще продължава да плаче с кървави сълзи, докато младите не вземат живота си в собствените си ръце. Дано Мохиб, 36-годишният съветник по национална сигурност, се окаже прав. Дано младите афганци да повярват в изборите. ---- „Генерация Z“ – с подкрепата на „Америка за България“ Афганистан и талибаните размениха заложници в името на преговорите Силите на САЩ остават в Афганистан и Сирия още няколко години 24 убити при атентат в Афганистан Тръмп обяви преговорите с талибаните за \"мъртви\" „Генерация Z“ – с подкрепата на „Америка за България“", "date": "2019.12.25", "title": "На Изток от Запада, на Запад от Изтока"}
{"url": "https://clubz.bg/92214-elizabet_ii_privetstva_v_kolednoto_si_poslanie_zagrijenostta_na_mladite_hora_za_klimata", "text": "Британската кралица Елизабет Втора изрази в ежегодното си коледно послание уважение към ангажираността на младото поколение към климатичната криза, предаде Франс прес. Тя обаче не спомена името на младата шведска активистка Грета Тунберг, която тази година поде придобила глобален мащаб младежка кампания за мобилизиране на правителствата пред климатичните промени. Грета и старците В посланието си Елизабет Втора припомни две важни годишнини, отбелязани през изтичащата година - 50 години от стъпването на човек на Луната и 75 години от десанта на съюзническите сили в Нормандия през Втората световна война. В словото си Елизабет каза също, че годината е била изпълнена с трудности за разделената от дебатите за Брекзит страна, но изтъкна, че \"е възможно да се постигнат положителни неща, когато хората загърбят миналите си разногласия и се обединят в дух на приятелство и помирение\". В личен план кралицата отбеляза, че тя й съпругът й принц Филип, \"са очаровани\" от появата в кралското семейство през май на техния осми правнук - принц Арчи, син на принц Хари и жена му Меган Маркъл. Принц Андрю: Не съм имал връзка с непълнолетно момиче Елизабет II присъства тази сутрин на Коледната литургия в Сандрингам със сина си принц Андрю, замесен в аферата \"Епстийн\", но без съпруга си, който прекара няколко дни в болница, предаде Франс прес. Принц Андрю: Не съм имал връзка с непълнолетно момиче", "date": "2019.12.25", "title": "Елизабет II приветства в коледното си послание загрижеността на младите хора за климата"}
{"url": "https://clubz.bg/92183-nso_dogan_peevski_radev_i_edni_44_mln_leva", "text": "Може би не военните, а служителите на Национална служба за \"Охрана\" (НСО) трябва да охраняват границата заедно с полицията при мигрантски натиск - все пак и те са военизирани. Освен това подобна дейност напълно се покрива с чл. 13 от Закона за националната служба за охрана, където са дефинирани основните функции на ведомството с бюджет от 44 милиона лева за 2020 година (около една трета от бюджета на контраразузнаването). Малко над половината от тези 44 милиона са за заплати, другото е за коли, гориво, имоти, които НСО стопанисва. Но какво ще стане, ако мъжете в костюми престанат да возят със служебните мерцедеси някои български депутати? Тогава тези народни избраници ще заприличат на колегите си от Бундестага - ще трябва да вървят пеша от Народното събрание до бившия Партиен дом, където заседават повечето парламентарни комисии, да ползват собствени автомобили или такси (градският транспорт е чудо невиждано), за да се приберат вкъщи, за да вземат дрехите си от химическо чистене, за да отидат на ресторант с колеги и/или сътруднички. А съпругата на президента ще трябва да потърси друг транспорт, когато ѝ се налага да отиде на шопинг. И макар да няма нищо по-естествено от гореизброеното, нищо от това няма да се случи. През 2020 година 44 милиона лева на данъкоплатците ще се харчат за удобства и сигурност на няколкостотин души в най-бедната държава на ЕС. Без разумно оправдание и обосновка защо е необходимо и важно всичко това за националната сигурност. Дейността на НСО бе уредена преди четири години със закон - след ялови дебати за службите по време на второто правителство на Бойко Борисов. От Реформаторския блок (РБ) лансираха известни идеи по отношение на НСО, но не бяха законодателно уредени. Радан Кънев, тогава лидер на ДСБ и депутат от РБ, се беше възмутил, че НСО, \"остатък от комунистическия режим\", продължава да съществува, макар да няма аналог в нито една демократична държава в Европа. Днес Кънев, вече евродепутат, е значително по-радикален - настоява за закриване на НСО и трансформирането ѝ в - например - звено за противодействие на тероризма. През 2015 година той посочи като добър пример Германия, където службата за борба срещу тероризма се занимава и с охраната на висши политици, докато в България антитерористичното звено разполага със стотина души щат. Подобно схващане има свои дълбоки основания - тероризмът и киберпрестъпността са дефинирани като глобални предизвикателства пред сигурността. Помните ли пробива в Националната агенция по приходите (НАП), при който изтекоха лични данни на над 5 милиона граждани и фирми? Да не забравяме и това, че радикализирането на хора по интернет, както и хибридните заплахи са и българска реалност. И въпреки това държавата отделя едва 5 милиона лева за киберсигурност, почти колкото и за екипа за борба срещу тероризма. Излиза, че за противодействие на най-големите заплахи в 21 век българските управляващи са сметнали, че са необходими четири пъти по-малко средства, отколкото за задоволяването на прищевките им и опазването на собствените им кожи. В българския парламент, оживяващ се от дискусии за размера на партийните субсидии и така единодушен при преназначаване на бивш главен прокурор на нова стрелкова позиция, няма кой да инициира такъв разговор. Той преминава през въпросите от какви реформи се нуждае българската система за национална сигурност в контекста на големите заплахи пред глобалната такава. Например: защо финансовото разузнаване да не бъде извадено от ДАНС, където вегетира като специализирана дирекция? Все пак, с оглед на желаното влизане в Механизма на обменните курсове (ERM II) България е обещала да подобри надзора върху небанковия финансов сектор и изцяло да приложи правилата на ЕС в борбата срещу прането на пари. Което означава: транспониране на четвъртата и петата директива в националното законодателство. Вместо това НСО влиза в новинарските емисии единствено покрай катастрофите и пътните инциденти, предизвикани от автомобили, шофирани от държавните гардове. Също и покрай шлагера с охраната на почетния председател на ДПС Ахмед Доган и съпартиеца му и депутат Делян Пеевски, както се оказва, един от най-застрашените хора в републиката. И ако американските данъкоплатци са наясно, че за охраната на семейството на президента Доналд Тръмп плащат над 120 милиона долара годишно, то в България всеки опит да се научи колко точно струва НСО да пази Доган и Пеевски удря на опорката \"класифицирана информация\". Популистки по темата се включи тези дни и президентът Румен Радев, обявявайки, че те не трябва да ползват охрана от НСО - не защото нямало заплахи за сигурността им, а защото можели и сами да си платят за гардове. Ноторно известно е, че са състоятелни. В ефира на Дарик радио Радев заяви, че е готов да се откаже от охраната си, както и че е необходимо да се преразгледа списъка за допълнителни охраняеми лица - извън тези, които заемат висши държавни постове. По закон междуведомствена комисия, в която, освен шефът на НСО, влизат председателят на ДАНС, главният секретар на МВР, а при нужда и директорите на военното и цивилно разузнаване, решават кой е застрашен и дали НСО да го охранява. Без гласност. В тази връзка се очаква решение за охрана за новия шеф на КПКОНПИ Сотир Цацаров, ползвал законно гардове на НСО като главен прокурор. Но тъй като и предшественикът му - бившият шеф на Антикорупционната комисия Пламен Георгиев - бе \"обзаведен\" с държавна охрана, лесно за досещане е, че Цацаров ще продължи да бъде пазен.     Благодарение на лидера на ДПС Мустафа Карадайъ стана известно как си партнират ДПС и НСО. Движението за права и свободи осигурява автомобилите за охрана на Доган и Пеевски, а НСО плаща заплатите на охраняващите офицери. Като партия, официално издържаща се от партийната субсидия, и парите за колите, и парите за заплатите излизат от един и същи джоб - този на данъкоплатеца. Защо обаче Доган и Пеевски не си наемат частни охранители? Отговорът се съдържа в чл. 14 от Закона за НСО - никоя частна охранителна фирма няма големите правомощия, дадени на държавните гардове. Карадайъ не пропуска да изтъкне заслугите на Доган като този-комуто-дължим-мирния-преход-към-демокрация-след-възродителния-процес. Очевидно дългът на нацията още не е изплатен и с порцията \"студен резерв\" за милиони за догановия ТЕЦ \"Варна\". След Нова година от ДПС ще поискат промени в дейността на НСО. По думите на Карадайъ, ще предложат \"трите институции - премиер, президент и председател на Народното събрание, да бъдат охранявани, но не и техните секретарки, съпруги и съпрузи, портиерки\". Ще поискат и законово да се закрепи партньорството им с НСО - застрашените лица, които могат да си го позволят, да осигуряват средствата за защитата си на НСО. Едва ли в ГЕРБ ще се възпротивят на тези законодателни промени, които на практика са персонални услуги. Те имат стабилно партньорство с ДПС - и искат да са много добре охранявани.", "date": "2019.12.25", "title": "НСО, Доган, Пеевски, Радев и едни 44 млн. лева"}
{"url": "https://clubz.bg/92197-godenicata_na_kashogi_prizova_da_ne_se_ekzekutirat_ubijcite_mu", "text": "Годеницата на убития саудитски журналист Джамал Кашоги осъди делото за убийството му през 2018 г. в Истанбул и призова петимата подсъдими, осъдени на смърт, да не бъдат екзекутирани, предаде ДПА. Саудитска Арабия: Пет смъртни присъди за убийството на Кашоги Хатидже Дженгиз каза вчера за ДПА, че делото се е гледало \"при закрити врата\" и попита: \"Кой им даде заповеди за убийството? Защо не им беше позволено да говорят публично?\" Кашоги беше убит, след като влезе в саудитското посолство в Истанбул на 2 октомври 2018 година. Той отишъл там да вземе документи, за да уреди брака си с Дженгиз, която го чакала отвън. Децата на Кашоги с къщи за милиони и месечна рента В понеделник съд в Рияд осъди петима души на смърт след едногодишен процес, критикуван заради пълната си секретност. Убийството на Кашоги беше широко осъдено в чужбина. То засенчи реформите, лансирани от престолонаследника принц Мохамед бин Салман и целящи привличане на инвеститори и туристи в консервативното кралство. Специалният докладчик на ООН за извънсъдебни убийства Анес Каламар описа процеса като \"пародия\", която не е идентифицирала поръчителите или онези, които \"подбудиха, позволиха убийството или си затвориха очите за него, като престолонаследника\". Европейският съюз вчера осъди смъртните присъди, наложени в края на процеса, и също наблегна на необходимостта всички замесени в убийството да бъдат съдени. Децата на Кашоги с къщи за милиони и месечна рента", "date": "2019.12.25", "title": "Годеницата на Кашоги призова да не се екзекутират убийците му"}
{"url": "https://clubz.bg/92142-moje_li_makao_da_zameni_honkong_v_syrceto_na_kitajskata_komunisticheska_partiq%C2%A0", "text": "Докато размириците в Хонконг продължават, а хората в града искат все повече демократични права, през миналата седмица лидерът на Китайската комунистическа партия Си Цзинпин насочи вниманието на анализаторите към един възможен подход, с който Пекин да накаже бившата британска колония.  Президентът беше в Макао - другият специален административен регион на Китай, чието спокойствие и преданост към Пекин са в ярък контраст с политическите сътресения в съседен Хонконг.  Лидерът похвали Макао за успешното опазване на правилото на Китай - \"една страна, две системи\", от момента на предаването му от Португалия преди вече 20 години. Невинна забележка, в която експертите виждат нетолкова скрито смъмряне на бурния стремеж на Хонконг за по-силни демократични стандарти.  Защо в Хонконг бойкотират \"Мулан\" (ВИДЕО) Тридневното посещение на Си в Макао, където участва в празненствата по предаването на града обратно в ръцете в Поднебесната, съживи спекулациите, че Пекин планира да превърне хазартната столица в основен финансов център, който може да съперничи на Хонконг. Възможно ли е обаче това?  Факт е обаче, че Хонконг и Макао могат да бъдат сравнявани. И двата града бяха върнати на Китай през 90-те години, и двата града се превърнаха в специални административни региони с привилегии, които предоставиха политически и правни свободи, които не са достъпни в континенталната част.  Демократите в Хонконг разбиха прокитайските сили Взаимоотношенията им с Китай обаче са диаметрално противоположни. Докато Макао отдавна се смята за \"доброто дете на Китай\" - название, родено директно от китайските държавни медии, то Хонконг е рисуван по-скоро като проблемния голям брат. И още от местните медии - Макао е \"доволен и благодарен\" за това, което получава от Пекин, Хонконг е \"волен и се държи като разглезено дете\".  Само за последната седмица могат да се намерят десетки коментари в местните държани медии, които сравняват двата града, разбира се, в полза на Макао. Въпреки това - Хонконг е най-влиятелната административна единица в целия свят. Градът е дом на огромен фондов пазар, чиито обем за втора поредна година изпревари Нюйорската фондова борса. Отново през 2019 г. - Хонконг се превърна в най-големия IPO ( ) център в света.  Полицай от Хонконг простреля демонстрант Какво тогава предлага Макао? Хазарт. Районът е мощен фактор в игрите и милиони твърде богати хора годишно оставят в местните казина милиарди долари. Проблемът е обаче, че Макао предлага само това: игралната индустрия държи цели 50% от БВП на града и то според статистиката на централното китайско правителство. Сравнението с огромното разнообразие на Хонконг, който поддържа и силни туристически и логистични отрасли, не прави услуга на Макао.  След тежката година в Хонконг обаче, Пекин е готов на промяна. През октомври правителствен служител от богата провинция Гуандонг обяви публично, че екип от местната администрация помага на ръководителите на Макао в изработването на проект за фондова борса, деноминирана в юани. По същото време властите разкриха, че работят с международен екип, който да осъществи пазарните проучвания, базирани на \"силата на Макао и на националните интереси на Китай\".  Китай забранява достъпа на флота на САЩ до Хонконг Колко трудно може да се изгради нова борса, която да конкурира Хонконгската обаче, може да свидетелства Сингапур. Градът-държава от години се опитва да отмъкне лъвски пай от острова и то с максималната помощ от властите, но простите данни показват едно - Сингапурската борса и до днес е 10 пъти по-малка от хонконгската.  И ако властите в Макао са се надявали, че социалните напрежения в Хонконг през годината са отслабили позициите на борсата, то те трябва да са се разочаровали жестоко, когато през последния месец започнаха да излизат годишните статистически данни.  Освен това - инвеститорите въобще не мислят да напускат града. По оценки на \"Банк ъф Ингланд\" само за последните 9 месеца в града са инвестирани нови 5 млрд. долара. Паричните депозити в Хонконг възлизат на повече от 1,7 трилиона долара. Градът остава и вратата на глобалния бизнес към континентален Китай, заради специалните договореностти за акции и облигации. Поредно предимство - хонконгският долар е вързан за щатския и е свободно конвертируем, за разлика от другите валути на конкурентите. Има обаче и още нещо - колкото и да не искат да си го признаят в Пекин, Хонконг е финансова \"защитна стена\" пред комунистическия режим. Градът позволява на Китай да запази финансовата си система на континента, изолирана от глобалния пазар, като същевременно запазва достъп до чуждестранен капитал, който му е необходим за финансиране на растежа или дълга си.  Това може да се промени само, ако Пекин реши да направи своя юан свободно конверитируем, но това изглежда по-скоро като фантастика към момента.  Така че за Китай остава само възможността да се опитва да напомпва местни конкуренти на Хонконг, който изглежда няма да се откаже от ролята си на \"лошото момче\". Проблемът е, че островът е твърде, твърде силен.  Демократите в Хонконг разбиха прокитайските сили Полицай от Хонконг простреля демонстрант Китай забранява достъпа на флота на САЩ до Хонконг", "date": "2019.12.25", "title": "Може ли Макао да замени Хонконг в сърцето на Китайската комунистическа партия? "}
{"url": "https://clubz.bg/92202-syrbiq_e_gotova_s_turski_potok_na_svoq_teritoriq", "text": "Сърбия е завършила полагането на всички тръби от газопровода \"Турски поток\" на своя територия, съобщи днес изпълнителният директор на държавната \"Сърбиягаз\" Душан Баятович. Ако информацията е вярна, то това би означавало, че Белград е спазил обещанието си от март - че ще приключи с работата до края на годината и че в момента само България продължава работа по проекта.  Лавров: \"Северен поток-2\" и \"Турски поток\" ще заработят въпреки US санкциите Дейностите се извършват от специално създадената за целта компания \"Infrastructure Development and Construction\", която си партнира с германски, италиански и беларуски фирми. В момента обаче вече нищо не зависи от Сърбия, а от България. Последните промени по договора за тръгването на доставките задължават всички страни да осъществят доставки до Сърбия в началото на април на следващата година. България обаче все още строи своята част и не е много ясно как ще завърши останалите над 300 км до 15 април. Строителството на българската част е поверено на саудитската компания \"Аркад\", както и на \"Комплишънс Дивелъпмънт С.А.Р.Л. - клон България\", която е практичеси с руско участие.  Ердоган: Ще отмъстим на САЩ, ако въведат санкции срещу \"Турски поток\" Припомняме, че преди две седмици лично руският президент Владимир Путин заяви, че има усещането, че България нарочно бави работните дейности. Той обаче беше категорично опроверган както от премиера Бойко Борисов, така и от министърът на енергетиката Теменужка Петкова.  Ердоган: Ще отмъстим на САЩ, ако въведат санкции срещу \"Турски поток\"", "date": "2019.12.25", "title": "Сърбия е готова с \"Турски поток\" на своя територия"}
{"url": "https://clubz.bg/92207-papa_francisk_prizova_za_mir_zashtiti_migrantite_v_kolednoto_si_poslanie", "text": "Папа Франциск призова света да позволи на коледната светлина да проникне в \"тъмнината на човешките сърца\", довела до религиозни преследвания, социална несправедливост, въоръжени конфликти и страх от мигрантите, предаде Ройтерс. Папа Франциск отслужи меса пред 35 000 души в японския град Нагасаки В традиционното си послание \"Урби ет орби\" (\"Към града и към света\") за Коледа 83-годишният глава на Римокатолическата църква призова за мир в Светите земи, Сирия, Ливан, Йемен, Ирак, Венецуела, Украйна и няколко африкански държави, обхванати от конфликти. Червената нишка в посланието му към десетките хиляди на площад \"Свети Петър\" в Рим и към милионите, които го слушат или гледат по целия свят, бе, че промяната започва в сърцето на отделния човек. Папа Франциск изтъкна преследването на християните от въоръжени групировки в Буркина Фасо, Мали, Нигер и Нигерия, молейки господ да утеши страдащите за вярата. Той също така обърна внимание на всички, които са принудени да емигрират и са подложени на неописуеми форми на тормоз, поробване от всякакъв вид и мъчения в нечовешки лагери за задържане,\" допълни ДПА.", "date": "2019.12.25", "title": "Папа Франциск призова за мир, защити мигрантите в коледното си послание"}
{"url": "https://clubz.bg/92199-hilqdi_filipinci_prekaraha_koleda_v_evakuacionni_centrove", "text": "Хиляди жители на Филипините посрещнаха Коледа в евакуационни центрове заради тайфуна \"Фанфон\", който удари архипелага със силни ветрове и интензивни валежи, съобщиха Франс прес и ДПА. Стихията не е причинила жертви, но се съобщава за значителни щети по домовете, повалени дървета и прекъсване на тока в десетки градове в разгара на Коледните празници, които са най-важните с тази страна с преобладаващо католическо население. Жертвите на тайфуна Хагибис надминаха 40 Над 10 хиляди души прекараха нощта на Рождество в училища, физкултурни салони и обществени сгради, където бяха евакуирани, а други останаха блокирани по домовете си и не успяха да пътуват за празниците. Най-малко 83 вътрешни полета бяха отменени поради лошото време, а близо 24 000 души останаха блокирани по пристанищата, след като фериботните връзки бяха прекъснати. През ноември 2013 г. тайфунът Хаян уби над 6300 души, а над 4 милиона бяха принудени да се евакуират, припомня ДПА.", "date": "2019.12.25", "title": "Хиляди филипинци прекараха Коледа в евакуационни центрове"}
{"url": "https://clubz.bg/92200-kitaj_gotvi_sys_sasht_ceremoniq_za_podpisvane_na_pyrvata_faza_ot_tyrgovskoto_sporazumenie", "text": "Китай съобщи, че активно си сътрудничи със САЩ във връзка с церемонията по подписването на първата фаза от търговското споразумение между двете страни, предаде Ройтерс. Китай намалява митата върху 850 вида стоки Говорителят на китайското външно министерство Гън Шуан направи този коментар на редовен брифинг днес, но не посочи определена дата. Икономическите и търговските екипи на двете страни поддържат тесни контакти за подробното уточняване на действията по подписването на сделката и други допълнителни елементи, каза Гън Шуан. Американският президент Доналд Тръмп съобщи във вторник пред репортери, че той и китайският му колега Си Цзинпин ще имат церемония по подписването на договорената този месец първа фаза от търговското споразумение. САЩ и Китай постигат търговска сделка по принцип Постоянният търговски представител на САЩ Робърт Лайтхайзър каза по-рано през декември, че представителите на двете страни ще подпишат първата фаза от търговското споразумение през първата седмица на януари. САЩ и Китай постигат търговска сделка по принцип", "date": "2019.12.25", "title": "Китай готви със САЩ церемония за подписване на първата фаза от търговското споразумение"}
{"url": "https://clubz.bg/92196-v_zooparka_na_dortmund_se_rodi_64_i_mravoqd", "text": "Зоологическата градина в германския град Дортмунд разпространи снимки на свой новороден обитател - мравояд, сгушен в майка си, направени веднага след раждането му, предаде ДПА. Зоопаркът публикува вчера снимките във Фейсбук, около седмица след раждането на бозайника. Космически рейтинг за Мандалореца и бебето Йода (ВИДЕО) Новороденото и майка му Ценобия се чувстват добре, каза говорител на зоологическата градина. Това трето малко за Ценобия, но първо с бащата Антебус. Новороденият мравояд тежи около 1700 грама и е 64-тият, роден в зоопарка на Дортмунд. Експерти смятат тази зоологическа градина за \"световна столица на мравоядите\", уточни ДПА. Те са водещи в Европейската консервационна програма за мравояди от 1985 г. насам. Предстои избирането на име за новородения питомец. \n\t", "date": "2019.12.25", "title": "В зоопарка на Дортмунд се роди 64-и мравояд"}
{"url": "https://clubz.bg/92198-5_dds_vyrhu_bylgarskite_knigi_iska_pen_centyr_%E2%80%93_bylgariq", "text": "Нула процента ставка по ДДС за учебници и помагала, 5% за български книги и 10% – за преводни предлага П.Е.Н.-Център България в писмо, адресирано до председателя на Народното събрание, министър-председателя и министрите на финансите, образованието и културата. Настояването е обосновано с нарастващата неграмотност и намаляването на читателската публика, което се обяснява с повишените цени на книгите и учебниците. Директорът на \"Просвета\": По-нисък ДДС върху книгите няма да увеличи читателите В официалното писмо се привеждат примери с ДДС-облагането в европейските държави, от които става ясно, че в България все още е в сила един от най-високите данъци за литература на стария континент. Документът, подписан от председателя на българския П.Е.Н.-Център Здравка Евтимова и изпратен непосредствено преди коледните празници, е подкрепен и от подписите на председателите на почти всички творчески сдружения, свързани с литературата у нас.", "date": "2019.12.25", "title": "5% ДДС върху българските книги иска П.Е.Н.-Център – България"}
