{"url": "http://clubz.bg/58390-promishleniqt_gigant_tisen_krup_planira_da_stypi_u_nas", "text": "Световният гигант в производството на стомана и компоненти за автомобилната индустрия \"Тисен Круп\" (ТhyssenКrupp) планира разширение на логистичните си центрове в България, стана ясно на среща в централата на компанията в Есен между зам.-министър Александър Манолев и Мартин Щилглер, изпълнителен директор за Източна Европа в направление \"Материали“ на концерна. Това съобщиха от икономическото министерство в петък. Компанията в момента е в процес на проучване на различни локации в България за изграждане на нов логистичен център, а Манолев е представил възможностите за това на съществуващите индустриални зони у нас и проектите за създаване на нови такива зони. \"Тисен Круп\" стъпва на българския пазар на метали през 2005 г., като се обединява с \"Юпитер-Стомана“. Концернът притежава складово-производствени бази в София, Пловдив, Русе и Бургас и заема водеща позиция на пазара на метали в страната ни. Зам.-министърът е посочил пред концерна преимуществата, които предлагат държавните индустриални зони за подобни складове и е акцентирал върху стимулите, които би получила компанията, ако избере за своя база място в регион с високо ниво на безработица. Той е поканил представители на \"Тисен Круп\" да посетят през октомври страната и на място да разгледат различни варианти за ситуиране на новата си база. В рамките на посещението си в Германия зам.-министърът е провел среща и с ръководителите на направлението за производство на компоненти за автомобилната индустрия на \"Тисен Круп\". Във Франкфурт той разговарял с Карстен Кроос, главен изпълнителен директор за направление \"Компоненти и технологии“, и Фалк Нюсле, ръководител “Пазар и развитие“. По думите му в сектора в България работят близо 13 хил. души, като съществува сериозен потенциал за разширяване на мощностите и разкриване на нови работни места. Той допълва, че през последните години успешни проекти в сектора са реализирали инвеститори от Германия, Франция, Япония, Турция, Великобритания, Швеция, Швейцария, САЩ и др. Безспорно откриването на толкова много предприятия в сектора позиционира много добре. България на световната карта, подчертал Карстен Кроос. Той допълни, че подобни дестинации, които могат да предложат множество подизпълнители в сектора, се разглеждат с предимство при планиране на нови инвестиции. Интерес представляват и резултатите, които постига икономиката на страната в областта на информационните технологии и аутсорсинга, стана ясно по време на среща в икономическото министерство с мениджмънта на \"Tисен Круп\" - германска промишлена компания, работеща най-вече в областта на стоманодобива, но също и в автомобилния и корабостроителния сектор, както и в производството на промишлено оборудване, асансьори и др.  Концернът има над 156 хил. работници в повече от 200 държави по целия свят.  Годишните продажби на компанията надхвърлят 39 млрд. евро.", "date": "2017.09.15", "title": "Промишленият гигант \"Тисен Круп\" планира да стъпи у нас"}
{"url": "http://clubz.bg/58374-veche_moje_da_se_proiznasq_marks_bez_otvrashtenie", "text": "В ранното ми детство леля ми Маруся обичаше да ме храни с пресолени яйца. И досега не соля яйца. Същото е и с Маркс. Толкова ни пресищаха с Маркс по времето на Съветския съюз, че едва сега е налице възможност името Маркс да се произнася без отвращение. Ленин, рядък пример за фанатик и догматик, е използвал Маркс като идеологическа основа за Октомврийския преврат, чиито последствия усещаме и до днес. Но кой всъщност е бил Карл Маркс, който преди 150 години издава първия том от четиритомния си труд “Капиталът”? Бил ли е той положителен гений, когото са извратили, или пък е отговорен за бедите на съвремието ни? Маркс е социален мислител, наследниците му са престъпници Естествено Маркс е бил гений по икономическия анализ на капитализма, на когото се удава да разкрие неговата същност, включително и теорията за добавената стойност. От гледна точка на морала неговата същност още навремето е била в несъответствие с представите за справедливост. Изхождайки от това, “Капиталът” се превръща не само в анализ, но и в многословна присъда за капитализма. В замяна на класовото общество трябвало да дойде царството на справедливостта, се посочва в ранния труд от съвместната работа на Маркс и Енгелс “Манифест на комунистическата партия”. Но при марксизма съзираме сблъсък между морал и икономика. В частност при капитализма икономиката се развива в съответствие с агресивните инстинкти на човешката природа, която поощрява самоутвържадването на даден човек за сметка на други, и в крайна сметка е тържество на неравенството. Но ако заменим инстинкта на предприемачеството с комунистическия идеал, то ще се получи примерно същото, като да замениш пушка с атомна бомба. Известни са ни последствията от комунистическия взрив. Маркс е бил блестящ икономист, но бездарен философ, който своеволно и без да отчита човешкия манталитет, вкарва в социалните релси обаятелната абстракция на философията на Хегел. Възможно е положението на работниците и селяните по времето на Маркс да е било толкова непоносимо за такъв хуманист като създателя на “Капиталът”, което да е породило порива му към бързо навлизане в комунистическата митология. Явно Маркс не е премислил докрай последствията от неговото морално развенчаване на капитализма и по този начин в значителна степен се е превърнал във виновник за възникналите не само в Русия класова борба и гражданска война. Съвременният капитализъм положи усилия да коригира повечето очевидни грешки на XIX век в сферата на социалното неравенство. Ако си наясно с  ужасите на комунизма, не можеш да не се замислиш за съхранението и развитието на цивилизацията. Какво в бъдеще ще се случи с учението на “Капиталът”, е трудно да се каже. Не е изключен обаче рецидив на неговата актуалност. В западния свят, който независимо от всичките кризи внимателно се следи за справедливост в онази форма, каквато сега си представя, капитализмът все повече ще се оказва остаряващо явление на междучовешката конкуренция. Напълно възможно е устрем към бреговете на вече наложилия се шведски социализъм. Аз не знам доколко радостни или безрадостни ще се окажат бреговете на “репресивната толерантност” на шведския модел, но Маркс може да възкръсне като пророк, който пръв съзира заника на капитализма. Не само в бъдеще, а и сега, когато европейските интелектуалци са отвратени от практиките на съветския комунизъм, Маркс безусловно е достоен за обективна оценка. Ученият Маркс може да се превърне в пример за нов бележит изследовател в областта на икономиката и финансите.  ", "date": "2017.09.15", "title": "Вече може да се произнася Маркс без отвращение"}
{"url": "http://clubz.bg/58366-phenqn_se_krepi_na_ruskiq_petrol", "text": "Петролът е \"еликсирът\", който поддържа живота на севернокорейската ядрена програма, заяви американската посланичка в ООН Ники Хейли, след като Съветът за сигурност в Ню Йорк затегна санкциите срещу комунистическата държава. Ако зависеше само от Вашингтон, той отдавна щеше да е затворил кранчето за Пхенян, но всички опити дотук са се проваляли заради острата съпротива на Китай и Русия. Москва смята за своя заслуга това, че приетите санкции бяха смекчени. С други думи - петролно ембарго няма да има. Вместо това резолюцията на ООН предвижда намаляване на доставките на петрол и петролни продукти - като бензин и дизелово гориво - от 1 октомври. От началото на 2018 година Северна Корея ще има правото да внася от чужбина два милиона барела петрол годишно. Според различни оценки това ще представлява намаление между 10 и 50 процента спрямо сегашния внос. Най-големият доставчик на петрол за Северна Корея е Китай, но Русия постоянно увеличава своя дял. Малко преди гласуването на резолюцията на ООН Япония и Южна Корея бяха помолили Русия да спре доставките на петрол за Северна Корея. Но руският президент се опита да омаловажи нещата. Според Путин ставало дума само за „40 хил. тона петрол и петролни продукти на тримесечие\". А това било нищо в сравнение със стотиците милиони тонове, които Русия изнася на световния пазар. Освен това големите руски енергийни компании изобщо не участвали в тази търговия, увери шефът на Кремъл. Руските медии обаче информират, като се позовават на данъчните власти, че и руските доставки на бензин и дизел почти се били удвоили през първото полугодие на 2017 година. При това реално изнесените количества навярно са по-големи от обявените от статистиката. Бивш севернокорейски държавен служител, избягал в САЩ, твърди, че Северна Корея внася от Русия между 200 хиляди и 300 хиляди тона гориво годишно. Това потвърждава и Артьом Лукин от университета във Владивосток: Голяма част от руските доставки се извършват чрез посреднически фирми, а тази търговия изобщо не фигурира в митническата статистика, продължава Лукин. Причината за това са санкциите срещу Пхенян, които правят банковите преводи \"практически невъзможни\". Затова руските търговци имат нужда от \"китайски посредници\" с добри контакти.  Ким пак провокира света с ракета над Япония И според \"Вашингтон пост\" руските петролни продукти стигат до Северна Корея по обиколни пътища. Изданието се позовава на нарасналия от пролетта на 2017 г. брой на танкерите, които пътуват между Владивосток и Северна Корея - очевидно в нарушение на американските санкции срещу Пхенян. Именно заради търговията със Северна Корея Вашингтон през юни 2017 наложи ограничения на \"Независима петролна и газова фирма\" (IPC) - частна компания на бившия шеф на \"Роснефт\" Едуард Худайнатов. В черния списък на САЩ попадна също и дъщерната компания на IPC \"Приморнефтепродукт\", която търгува с петролни продукти на рафинерията в Хабаровск и притежава големи складови помещения на пристанището във Владивосток. Пред агенция ТАСС Худайнатов определи санкциите като политически мотивирани. Москва отхвърля американските ограничения и се аргументира с това, че засега няма приети от ООН санкции за доставки на петрол за Северна Корея. В този смисъл Русия не нарушава международното право, казва и Артьом Лукин. От около три години Москва води политика на сближаване с Пхенян в рамките на програмата си \"Обръщане към Изтока\". Проектът беше ускорен след конфликта със Запада, породен от руската анексия на Крим. През 2014 година Русия опрости дългове на Северна Корея, останали още от съветско време, на стойност 10 милиарда щатски долара. В същата година двете страни преминаха към руската рубла като платежно средство помежду си. През 2015 руската Търговска камара основа Икономически съвет за връзките си със Северна Корея, а тогавашният руски министър за развитието на Далечния изток обяви целта на Москва: търговията със Северна Корея да се увеличи десетократно до 2020 година - на един милиард щатски долара. Дотук нищо от това не е изпълнено. Обратното дори - търговията е спаднала от 113 милиона долара през 2013 г. на 77 милиона долара през миналата година. През 2017 г. обаче митническият сбор е нараснал - най-вече благодарение на износа на петрол. Новите санкции на ООН могат малко да намалят руските петролни доставки за Северна Корея, но те няма да премахнат възможностите за незаконна търговия, казва Артьом Лукин. Проблемът за руските търговци на петрол може да дойде от друго място - от празната държавна хазна на Северна Корея, твърди той. Новите санкции на ООН са тежък удар за Пхенян, защото ограничават силно възможностите за износ.", "date": "2017.09.15", "title": "Пхенян се крепи на руския петрол"}
{"url": "http://clubz.bg/58376-bedstveno_polojenie_v_panagyurishte", "text": "В община Панагюрище е обявено бедствено положение. Това съобщи радио \"Фокус\"-Пазарджик, цитирайки кмета на Панагюрище Никола Белишки. Кметът обясни, че със своя заповед е обявил бедственото положение поради 4 тежки аварии през последните 3 дни, а за последните 10 дни – общо 16 аварии, по магистралния водопровод. Той уточни, че е обявено бедствено положение за населените места от община Панагюрище – град Панагюрище, село Бъта, село Баня, село Оборище, село Елшица, село Левски, село Поибрене и село Попинци. Срокът на действие на бедственото положение е 11:00 часа на 21.09.2017 година.", "date": "2017.09.15", "title": "Бедствено положение в Панагюрище"}
{"url": "http://clubz.bg/58375-pokyrtitelna_izpoved_selena_poluchila_bybrek_ot_priqtelka", "text": "Певицата Селена Гомес е претърпяла бъбречна трансплантация през лятото, разкри самата тя. Органът е дарен от близката й приятелка Франсиа Райса. Изпълнителката публикува в инстаграм снимка, която показва как двете държат ръцете си в болнична стая. Певицата разкри, че страда от автоимунното заболяване от 2015 г. При него имунната система, която е предназначена да предпазва организма от инфекции, чужди тела и тъкани, погрешка атакува собствените тъкани и органи на тялото, при която се образуват автоантитела най-вече срещу съединителната тъкан на организма. Това предизвиква системно възпаление, което уврежда тъканите и органите.  Тя благодари на екипа от лекари, който се грижи за нея, и на актрисата Франсиа Райса. Франсиа Райса е известна с ролята си на Ейдриън Лий в сериала \"Тайният живот на една американска тийнейджърка\".  Публикацията на Селена Гомес събра над един милион харесвания минути след появата му в социалната мрежа, а потребителите пожелават оздравяване на певицата и успешно възстановяване на приятелката й, чийто жест се оценява високо.  Според Мрежата за трансплантации на САЩ успешно са извършени повече от 33 000 трансплантации през миналата година. От тях 5629 са от живи донори.", "date": "2017.09.15", "title": "Покъртителна изповед - Селена получила бъбрек от приятелка"}
{"url": "http://clubz.bg/58313-seul_shte_se_brani_s_germanski_raketi_taurus_ot_phenqn_video", "text": "Южна Корея извърши успешно изпитание на ракета \"земя-въздух\", като значително подобри способността си за превантивни удари срещу Северна Корея, съобщи в. \"Дейли телеграф\". Ракетата \"Таурус\", германско производство, била изстреляна от боен самолет Ф-15. Тя прелетяла над 400 километра, за да порази цел край западния бряг на Корейския полуостров. Производител е компанията \"Таурус системс\". Северна Корея празнува 9 септември с балистична ракета     Максималният обхват на ракетата е 500 километра. Той позволява на \"Таурус\" да поразява цели навсякъде на територията на Северна Корея от южнокорейското въздушно пространство. Дължината на акетата е 5 метра. Максималната й скорост е 1160 километра в час. Тя може да носи бойна глава, чиято тежест е близо половин тон и която е в състояние да прониква в твърди структури със стени, дебели до 4 метра, преди да избухне. \"Таурус\" е снабдена и с оборудване срещу заглушаване на подаваните сигнали. Тя е изключително трудна за засичане. Европа може скоро да е в обсега на ракетите на Пхенян Наскоро Южна Корея обяви закупуването на 90 допълнителни ракети \"Таурус\". Всяка една от тях струва по 1,1 милион долара. Сеул извърши изпитанието 9 дни, след като Пхенян извърши своя шести поред и най-мощен ядрен опит. Режимът на Ким Чен Ун твърди, че е детонирал термоядрена бойна глава. КНДР извърши и две изпитания на междуконтинентални балистични ракети през юли. Сталинисткият режим се хвали, че е в състояние да минимизира ядрена бойна глава, която да може да бъде поставена върху междуконтиненталната ракета. А ракетата можела да порази която и да е точка в континенталната част на САЩ. Европа може скоро да е в обсега на ракетите на Пхенян", "date": "2017.09.15", "title": "Сеул ще се брани с германски ракети \"Таурус\" от Пхенян (ВИДЕО)"}
{"url": "http://clubz.bg/58372-cacarov_posreshta_glavniq_prokuror_na_rusiq_yurij_chajka", "text": "Главният прокурор на Руската федерация Юрий Чайка ще бъде гост на българския си колега Сотир Цацаров. Визитата ще се случи през идната седмица. Във ВКП текат приготовления за посрещането на обвинител № 1 на Русия. Цацаров отива в Москва за разговори с Чайка Според \"Терминал 3\" визитата е още в понеделник. Засега официално съобщение от българскатна прокуратура няма. През лятото Цацаров бе гост на руския главен прокурор и сегашната визита вероятно е връщане на жеста. Чайка въплъщава златната среда на путинизма Чайка е споменаван като един от най-овластените хора от близкия кръг на Владимир Путин. Според медии той е основен двигател за преследване на опозицията и враговете на дълговечния президент. Юрий Чайка е основнен заподозрян в американското разследване за намесата на Русия в американските избори. Ведомството на Чайка надеждно гарантираше всички необходими репресии и същевременно старателно си затваряше очите при разобличаването на мъченията и убийствата на затворници, при антиконституционните гонения срещу опозицията и инакомислещите в Русия. Юрий Чайка - човекът, който се разправя с противниците на Путин Преди две години, когато Путин обяви курс към нормализиране, а най-вече преди година, когато започна политиката на \"опека над бизнеса\" (принуди го бремето на санкциите), Чайка провъзгласи като приоритет на ведомството защитата на дребния бизнес от необосновани проверки и изнудване. Така \"опричният\", т.е. антипредприемаческият етап на путинизма окончателно завърши. Алексей Навални и неговият Фонд за борба с корупцията (ФБК) направиха цял филм за бизнеса и корупционните и картелни връзки на синовете на Чайка. Той обаче не предизвика абсолютно никакъв обществен резонанс в Русия. Обществото не възприемаше главния прокурор като оперен злодей и сметна злоупотребите на синовете му за съвсем умерени. Чайка въплъщава златната среда на путинизма Юрий Чайка - човекът, който се разправя с противниците на Путин", "date": "2017.09.15", "title": "Цацаров посреща главния прокурор на Русия Юрий Чайка"}
{"url": "http://clubz.bg/58367-puskat_chasti_ot_bul_dondukov_v_sofiq_snimki", "text": "Два участъка от ремонтирания столичен булевард \"Дондуков\" ще бъдат пуснати за движение днес. Това са участъците от Министерския съвет до улица \"Раковски\" и от „Кракра\" до бул. „Васил Левски\". Въпреки че отсечките ще бъдат отворени за автомобили, строителните дейности по булевард \"Дондуков\" продължават, като се очаква движението по булеварда да бъде изцяло отворено в края на октомври. В същото време се затваря движението по участъка от бул. \"Васил Левски\" до \"Раковски\", като там ще се извършва подмяна на тротоарна настилка, тръбни мрежи, контактни мрежи, релсов път, паважна настилка.  ", "date": "2017.09.15", "title": "Пускат части от бул. \"Дондуков\" в София (СНИМКИ)"}
{"url": "http://clubz.bg/58371-oficialno_vzrivyt_v_londonskoto_metro_e_teroristichen_akt_snimki_i_video", "text": "Силна експлозия разтърси лондонското метро в 8.30 часа тази сутрин, предаде Ройтерс.  Около обяд полицията обяви, че взривът е терористичен акт. Движението на метрополитена е спряно, съобщи Си Ен Ен. Най-вероятно става въпрос за неуспешен атентат, но все още властите не са съобщили подробности. Явно само детонаторите са се възпламенили и са избухнали, но не е бил задействан експлозивът, предполагат експерти, цитирани от английски вестници.  Според британските власти става дума за самоделно взривно устройство. Лондонската полиция обяви сутринта за експлозия в станция на метрото, предаде Би Би Си. Взривът е станал на станция \"Парсънс грийн\". На мястото са пристигнали линейки. По първоначални данни е експлодирала кофа във вагон, която е била в голяма торбичка от супермаркет, и някои хора имат изгаряния по лицето. \"Хората бяха с рани по лицето и бягаха панически\", разказва Алекс Литфийлд, 24-годишен, работещ в Лондон:   Не се съобщава за жертви. Ранените са 22-ма. Състоянието име стабилно. \"Телеграф\" предава, че се е чул силен трясък и имало огън, след като избухнала бяла кофа сложена в найлонова чанта в края на влака. От нея стърчали жици. Бялата кофа изхвърчала през прозореца след силния взрив. Настъпила е паника. Някои пътници са получили наранявания в блъсканицата, когато хората са се втурнали към изходите.   Българското посолство в Лондон е отправило запитване към местните власти за пострадали български граждани при инцидента в метростанция \"Парсънс Грийн\" в британската столица от тази сутрин. Към този момент полицейските власти не съобщават допълнителни детайли за инцидента, съобщиха от пресцентъра на Министерството на външните работи (МВнР). На мястото са изпратени екипи на лондонската полиция и линейки. Към 12.00 часа българско време няма информация за жертви при инцидента. Всички български граждани, които желаят да получат актуална информация или да подадат сигнал за техни близки и познати, могат да го направят на  Терор в Манчестър. 22-ма убити, деца сред жертвите (ВИДЕО) През май терористичен атентат след концерт на американската певица Ариана Гранде в Манчестър отне живота на 22-ма души и рани 60. Две седмици по-късно седем души бяха убити, а близо 50 ранени при терористичната атака в на \"Лондон бридж\" и \"Бороу маркет\" в британската столица. За нападенията отговорност пое терористичната организация \"Даеш\".  След атентата на \"Лондон бридж\" микробус се вряза в тълпа мюсюлмани, които излизат от нощната молитва в джамия в Лондон. Нападението взе поне една жертва. През март пък пред парламента в Лондон беше застрелян въоръжен нападател, който нападна полицай, а на моста \"Уестминстър\" кола се вряза в оградата на сградата, като преди това рани поне 10 души и уби двама. На 25 август вечерта подобна сцена се разигра в близост до Бъкингамския дворец, когато мъж нападна с нож полицаи. Нападението не взе жертви.", "date": "2017.09.15", "title": "Официално: Взривът в лондонското метро е терористичен акт (СНИМКИ И ВИДЕО)"}
{"url": "http://clubz.bg/58387-malyk_udar_za_idiota_golqmo_kroshe_za_konspiraciite", "text": "Бъз Олдрин, легендарен бивш астронавт, един от първите двама души, кацнали на Луната, и вторият човек, разходил се по повърхността й, нокаутира с дясно кроше свой опонент, който го преследваше с Библия в ръка. Ние сме против самоуправството и принципно не вярваме в насилието, но не можем да отречем, че гледки като тази могат да предизвикат радостен трепет в сърцето и на най-смирения миролюбец. Ще обясним защо. Светът, както знаем, е пълен с идиоти – и стават все повече. Ако доскоро всеки идиот беше идиот сам за себе си и можеше да блесне най-много в тясната група на личните си познати, с появата на интернет и социалните мрежи положението се влоши рязко. Благодарение на безпрецедентния си достъп до широка публика идиотите набраха кураж, излязоха на светло и натрупаха фенбаза, която се разшири толкова, че вече печелят избори. Те разбират свободата на словото като свобода на глупостта и лъжата и вярват, че мнението на всеки идиот е толкова важно, колкото и мнението на най-големия специалист. Ако доскоро повечето хора се притесняваха да отричат публично, че Земята е кръгла, или че Хитлер е избил няколко милиона евреи, днес вече смело спорят с учени и отричат научни факти, независимо дали става дума за ваксинации, 11 септември 2001-ва, за глобалното затопляне или кацането на Луната. В този случай става дума за Луната. Според една от най-популярните конспиративни теории американците никога не са кацали на Луната. В интернет непрекъснато се появяват нови и нови „доказателства“, че това, което стотици милиони по цял свят (без социалистическите страни) видяха на живо по телевизията на 20 юли 1969-а, е запис, направен в холивудско студио. Обясненията са едно от друго „по-лунатични“. Ако например се чудите защо руснаците (наблюдавали внимателно събитието) още не са обявили официално, че никой не ходил на Луната, конспиративистите веднага ще ви обяснят, че през 60-те, продавайки на безценица пшеница на СССР, американците са спасили съветските народи от гладна смърт и в знак на благодарност руснаците са решили да не изобличават измамата на НАСА. На 12 септември 1962 г. президентът Кенеди държи реч пред повече от 35 хиляди души в университета Райс в Хюстън, с която отбелязва началото на „космическата надпревара“ със Съветския съюз. Той обеща, че до края на десетилетието американец ще стъпи на Луната – както и стана 7 години по-късно, когато лунният модул, пилотиран от Бъз Олдрин, каца на повърхността на естествения ни спътник, Нийл Армстронг прави първите си стъпки по неговата повърхност, произнасяйки думите: Независимо от факта, че НАСА направи публични над 10 хиляди снимки от първата лунна мисия, много хора все още поставят под въпрос нейната достоверност. Един от най-упоритите в това отношение е Барт Сибрел, автор на 4 документални филма по темата, който твърди, че всичко, свързано с кацането на Луната, е измама, организирана от ЦРУ. Бъз Олдрин не е първият астронавт, подложен на тормоз от Сибрел, който отдавна преследва всички участници в програмата „Аполо“ и настоява да се закълнат с ръка върху Библията пред камерата му, че наистина са били на Луната. Но една от срещите му с Олдрин през 2002 г. свършва зле. През септември 2002 г., придружен от дъщеря си, Олдрин пристига пред хотел в Бевърли хилс, където има уговорена среща с японски телевизионен екип, когато Барт Сибрел го пресреща пред входа на хотела с обичайния си репертоар. Какво точно се случва тогава, можете да видите в краткото видео. Макар да изглежда в лошо настроение, Олдрин запазва самообладание и просто се стреми да заобиколи Сибрел, който му се изпречва с Библията в ръка и иска астронавтът да се закълне, че е бил на Луната. Но когато започва да нарича 72-годишния тогава бивш астронавт „лъжец и страхливец“, Олдлин му отговаря класически и политнекоректно – с юмрук в лицето. Може да се спори дали в този случай насилието е оправдано, но безспорно е разбираемо. След инцидента Сибрел подава оплакване, но обвиненията срещу Олдрин падат, след като свидетелите на инцидента разказват, че Сибрел е провокирал Олдрин, бутайки го с Библията си. Бъз Олдрин, прекарал повече от 300 часа в Космоса, е един от най-популярните астронавти в историята. Преди да стане вторият човек, разходил се по Луната, той е военен пилот, изпълнил 66 бойни мисии в Корейската война.", "date": "2017.09.15", "title": "Малък удар за идиота, голямо кроше за конспирациите"}
{"url": "http://clubz.bg/58368-machyt_arsenal_koln_bezredici_haos_i_zakysnenie_snimki", "text": "Снощият мач от групите на Лига Европа между \"Арсенал\" и \"Кьолн\" (3:1) започна с час закъснение заради хаос и лоша организация. Домакините бяха предоставили на гостите само 3000 билета, но в британската столица пристигнаха към 20 000 фенове на \"козлите\". Това бе първи мач на германския тим в евротурнир от 25 години насам. А неволите тръгнаха именно заради големия брой запалянковци на немците - англичаните явно не бяха готови за това. Проблемите започнаха из централните улици на Лондон. Бирата дойде в повече на някои фенове, които уринираха свободно на открити места. Други решиха да провокират британците с нацистки поздрави. Стигна се до дребни инциденти. Добре, че голяма част от гостите от Кьолн само подкрепяха любимия си отбор, а не бяха настроени да вършат други неща. Най-сериозните проблеми възникнаха, когато германците се насочиха към стадиона на \"Арсенал\". Стотици от тях пробиха охраната и влязоха на арената по-рано от предвиденото. В същото време много от пътувалите се сдобиха с билети за секторите с почитатели на \"артилеристите\". Това принуди домакините да затворят \"Емиратс\" и да отложат началото на мача с един час. Последното стана след консултация с делегата на УЕФА и съдиите. Дойде полиция, която оказа помощ на стюардите и хаосът край терена не се пренесе на трибуните. Слава Богу, че там, където публиката беше смесена, остана спокойно и мирно. А секторът с фенове на \"Кьолн\" бе пазен зорко от униформени с кучета. Колкото до мача, гостите се радваха първи заради попадението на Джон Кордоба още в 10-ата минута. \"Арсенал\" обърна благодарение на голове на Сеад Колашинац (50-ата), Алексис Санчес (67-ата) и Ектор Бейерин (82-рата).  По сигнал на делегата УЕФА е започнала разследване на събитията преди срещата. Възможно е наказания да понесат и двата клуба.", "date": "2017.09.15", "title": "Мачът \"Арсенал\" - \"Кьолн\": безредици, хаос и закъснение (СНИМКИ)"}
{"url": "http://clubz.bg/58378-krastavicite_poskypvat_pypeshite_poevtinqvat", "text": "Потребителските цени през август са се увеличили спрямо юли с 0.1%, съобщи Националният ститистически институт.  Инфлацията от началото на годината (август 2017 г. спрямо декември 2016 г.) е 1.1%, а покачването на цените на годишна база е 1.4%. Средногодишната инфлация за периода септември 2016 - август 2017 г. спрямо периода септември 2015 - август 2016 г. е 1.1%. Сезонни фактори напомпаха инфлацията до 1.3%  През август са поскъпнали брашното, птичето месо, млечните продукти, яйцата, краставиците и др. Поевтиняване се наблюдава при типовия и ръжения хляб, ябълките, дините и пъпешите, гъбите, картофите и др. По-евтино са се продавали и дрехите и обувките, както и мебелите. Ръст е имало в цените на цигарите, горивата, водоснабдяването. През август 2017 г. цените на лекарствените продукти остават на равнището от предходния месец, а цените на лекарските и стоматологичните услуги са се увеличили съответно с 0.2 и 0.1%.", "date": "2017.09.15", "title": "Краставиците поскъпват, пъпешите поевтиняват"}
{"url": "http://clubz.bg/58373-shte_rastat_li_banani_v_bylgariq", "text": "Поне 51% от пресните плодове и зеленчуци в супермаркетите трябва да са отгледани в България. Това за малко да стане закон - не достигнаха само седем гласа. 102-ма депутати подкрепиха законопроекта на БСП, 90 се въздържаха, а само 19 събраха кураж да гласуват против. Та кой иска да бъде обявен за враг на българския производител?! Не за първи път Народното събрание става сцена на агресивен популизъм. Но случаят с проекта за промени в Закона за храните, внесен от половината парламентарна група на БСП, заслужава особено внимание. Той показва не само как втората по сила партия в България харчи време и енергия, за да измисли един несъществуващ проблем, след което да му търси някакво решение, а накрая да представи като лекарство поредица от откровени лъжи. Този случай показва и колко далеч е БСП от отговорността, която получи от българските избиратели - да бъде най-голямата опозиционна партия и да не оставя управлението на ГЕРБ и „Обединените патриоти“ без истинска опозиция. С кампании като последната обаче БСП доказа, че не става за тази работа. , казваше често тези дни депутатът и бивш икономически министър Драгомир Стойнев. Разказът е познат:  . Разбира се, в употреба беше вкарана и любимата дума от времето на социализма - „чуждопоклонничество“. Ето за какво става дума: още през май БСП внесе законопроект, който предвижда магазините с над 2 милиона годишен оборот - тоест големите супермаркети, да са задължени да предлагат определен минимум български продукти: поне 51% от пресните плодове и зеленчуци, 70% от млечните продукти, 50% от пилешкото, 25% за друго месо и 75% за вино и друг алкохол. Проектът предвиждаше и използване на етикета „българско“ само за продукти, произведени с български суровини. Ако е използвано полско сухо мляко например, сиренето нямало как да е българско. В опитите си да убедят публиката колко важен е законопроектът им депутатите от БСП изговориха куп неистини. Валери Жаблянов обяви, че  . Истината е, че всички вериги заедно държат около 40% от пазара. Това показват данни на маркетинговата компания GfK, цитирани в изследване на Института за пазарна икономика. Тоест няколко различни фирми, сред които наистина има и германски, държат по-малък от посочения дял. От което следва, че тук не може да става дума за монополисти. Драгомир Стойнев пък се аргументира с целта  . Пак според цитираното изследване продуктите на български производители в супермаркетите са между 60 и 70%. Тоест изобщо няма нужда някой да задължава търговците да правят нещо, което те и бездруго вече правят. И третата заблуда - Светла Бъчварова обеща промяната при етикета „българско“ да мотивира „българските преработватели да се обърнат към българските производители“. В становище, изпратено до Народното събрание, Асоциацията на месопреработвателите казва, че българските суровини просто са крайно недостатъчни:  Общо 102-ма български депутати очевидно не са обърнали никакво внимание на напомнянето на Министерството на земеделието и храните, че географското етикетиране вече е уредено на ниво Европейски съюз и България няма право на импровизации. Комисията за защита на конкуренцията пък директно заяви, че проектът не само ще наруши правилата на свободната конкуренция, но и ще създаде „риск от дефицит на плодове и зеленчуци извън сезона“, а определени продукти може изцяло да изчезнат от рафтовете. Всичко това не са приказки по медиите, а официални документи, които съответните институции депозираха в парламента. Защо след всичко това българското Народно събрание се занимава с подобни глупости? Ясно е, че в краткосрочен план БСП се надява да спечели симпатии с действия за „защита на българския производител“. В популистката самозабрава дори графиката, с която пресцентърът на партията онагледи предложението, изобразява банани вместо „български плодове и зеленчуци“. Нищо чудно един ден някой да реши да приеме закон, съгласно който бананите вече ще трябва да растат и в България. Но да оставим смешното настрана - по-големият проблем е, че докато се занимава с глупости, опозицията не повдига поне три важни въпроса: Защо шефът на Бюрото за контрол на СРС говори за огромни нарушения от ДАНС и прокуратурата, но никой не обръща сериозно внимание на тази новина? Защо изслушването на членове за парламентарната квота в бъдещия ВСС бе претупано, но това не стресна нито една партия? И какво точно прави министърът на икономиката, решавайки да спаси добре печелещото военно предприятие „Дунарит“, и защо взема страна в битката между Цветан Василев и Делян Пеевски? Бананите са по-безопасни, нали?", "date": "2017.09.15", "title": "Ще растат ли банани в България?"}
{"url": "http://clubz.bg/58381-slavi_trifonov_vliza_v_politikata", "text": "Шоуменът Слави Трифонов обяви, че ще прави свой политически проект. В отворено писмо Трифонов заяви, че започва да търси квалифицирани и морални българи, които да измъкнат държавата от \"27-годишната каша\". Той гарантира, че ще намери такива българи и ще ги представи на избирателите, които да решат дали да ги изберат. Ето пълния текст на писмото:", "date": "2017.09.15", "title": "Слави Трифонов влиза в политиката"}
{"url": "http://clubz.bg/58379-30_kmch_za_kolite_v_centyra_na_sofiq_za_po_chist_vyzduh", "text": "Ограничението на скоростта в част от центъра на София може да стане до 30 км/ч. Това се предлага с въвеждането на т.нар. Успокоена зона с не съвсем ясни граници в района между улиците \"Алабин\" и булевардите \"Христо Ботев\", \"Васил Левски\" и \"Цар Освободител\" в столицата. Идеята бе приета от общинските съветници в комисията по транспорт, а целият доклад ще бъде гласуван на сесията на Столичния общински съвет на 28 септември. Т.нар. Успокоена зона е част от мерките на общината за по-чист въздух, защото ограничението се предполага да насърчи хората да се движат пеша или с колелета. Какъв ще бъде очакваният реален ефект от мярката обаче засега е... тайна. От общинската администрация обещават такива данни да се появят преди гласуването в местния парламент.  Идеята на общината е в карето, обособено като Успокоена зона, в което колите ще могат да се движат с до 30 км/ч, да бъдат изградени и велоалеи. Ленти за колелета ще бъдат изградени и по булевардите \"Овча купел\" и \"Монтевидео\".  ", "date": "2017.09.15", "title": "30 км/ч за колите в центъра на София за по-чист въздух"}
{"url": "http://clubz.bg/58384-marks_e_socialen_mislitel_naslednicite_mu_sa_prestypnici", "text": "Винаги ще има опити за съживяване на Маркс от страна на по-крайната политическа левица, както и неприязън или иронично снизхождение към него от страна на другия политически полюс. Днес Маркс живее преди всичко в академичните аудитории като мислителя, който е направил най-много за възникването на структурализма в социалните науки. Анализът на капитализма в \"Капиталът\" е могъщ първообраз за това как можеш да обясниш вътрешната логика и динамиката на едно общество, като приложиш върху него една интелектуално евристична структурна матрица. Днес структурализмът не изживява най-добрите си времена, но продължава да бъде основен метод на социално познание. По време на комунистическата диктатура бе направено всичко възможно Маркс да бъде представен като неин родоначалник, пълноценно наследен от Ленин, Сталин и Мао. Днес вече е ясно, че докато Маркс е бил ексцентричен, но изключително дълбок социален мислител, който освен материалистическата социология на \"Капиталът\" е оставил и поредица от утопични в радикализма си политически съчинения, то неговите наследници - със или без кавички - са на практика са сред най-големите престъпници на ХХ век. Доколко Маркс и марксизмът са отговорни за престъпленията на Ленин, Сталин и Мао? Солженицин твърдеше, че носят цялата отговорност - една западна утопия, потопила родната му Русия в реки невинна кръв. На друго мнение е Робърт Конкуест, който също с добре защитени аргументи твърди, че болшевишката диктатура е номинално наследство на радикалния марксизъм и пряко наследство на Златната Орда и дълбоката традиция на несвобода, съпътстваща цялата история на Русия. Вече може да се произнася Маркс без отвращение Вторият модус, в който Карл Маркс живее днес в качеството си на непряк интелектуален предтеча, е теорията и практиката на левичарския мултикултурализъм, възникнал от маоизма и някои философи на Франкфуртската школа като Маркузе и Адорно. Човеконенавистните практики на съветския комунизъм стимулираха непрекъснати опити за ревизия на основните постулати на класическия марксизъм, с които се кичеха болшевиките - включително на теорията за класовата борба между буржоазия и пролетариат. Франкфуртските философи опитаха синтез на марксизма с психоанализата и Фройд, както и замяна на субектите в теорията за класовата борба. На мястото на демиурга пролетариат бе издигната нова концепция за \"прогресивните сили\" в условията на постиндустриалния капитализъм. Маркузе бе вдъхновен от Мао, за да направи замяната. След като Москва отказа на китайския диктатор да го признае за \"последния останал жив класик на марксизма-ленинизма\" след смъртта на Сталин, Мао скъса с \"ревизионисткия\" Съветски съюз и издигна тезата, че борбата между буржоазия и пролетариат в \"съвременната епоха\" се проявява в нова форма - \"световното село\", начело с маоистки Китай срещу \"световния град\" на Запада. Така Маркузе получи политическата основа, върху която изгради първообраза на днешния \"мултикултурализъм\" - капитализмът може да бъде победен не чрез борбата на \"обуржоазилата се\" работническа класа срещу буржоазията, а чрез борбата на \"непривилигированите малцинства\" - расови, етнически, полови и т.н., срещу арогантната злоупотреба с власт - политическа, идейна, културна и социална - на западния истеблишмънт. Ако не можахме да победим капитализма с идеология - ще пробваме с екология. Ако не успяхме да наложим \"диктатурата на пролетариата\", ще опитаме с диктатура на \"политическата коректност\". През 1968 г. в американските кампуси се множаха графитите с \"трите М\" - МММ - Маркс, Мао, Маркузе. Днес Западът бере плодовете на една идеологическа матрица, която, утвърждавайки равенство на културите, води война със собствената си традиционна култура и културно наследство. Но Маркс не носи пряка отговорност за това, нали? Неговата ненавист към капитализма подхранваше кръвожадността на чудовища като Ленин и Сталин, както и последващия радикализъм на мултикултурната левица. Но да бъде обвиняван брадатият лондонски евреин, роден в Трир - Германия, за всичко последвало след неговата смърт е близко до това да обявяваме Платон за родоначалник на тоталитаризма само защото препоръчал обществото да бъде управлявано от философите.  ", "date": "2017.09.15", "title": "Маркс е социален мислител, наследниците му са престъпници"}
{"url": "http://clubz.bg/58364-kim_pak_provokira_sveta_s_raketa_nad_qponiq", "text": "Комунистическият диктатор Ким Чен Ун изстреля нова ракета над Япония, съобщи Би Би Си. Ракетата е прелетяла над северния японски остров Хокайдо и е паднала в Тихия океан на 2000 км източно от нос Еримо. Тя е била пусната от ракетна площадка до столицата Пхенян и е изминала общо 3700 км, като е достигнала максимална височина от 770 км. На 29 август т.г. Северна Корея също изстреля балистична ракета, която мина над Хокайдо и предизвика острата реакция на САЩ и Япония. Тогава Ким заплаши, че това ще е само първата стъпка в обстрела по посока Тихия океан. Малко след това бе направен и опит с водородна бомба. А вчера диктаторът предупреди, че Япония ще бъде потопена, а САЩ ще потънат в пепел и мрак. Ким: Ще потопим Япония, САЩ ще потънат в пепел и мрак Няма данни за падане на каквито и да било обекти на японска територия, нито за щети по морски съдове, съобщи генералният секретар на японското правителството Йошихиде Суга. Държавният секретар на САЩ Рекс Тилърсън обяви, че Москва и Пекин трябва да вземат нови мерки, за да озаптят Пхенян. Той припомни, че Китай е най-големият снабдител на комунистическата държава с петрол, а Русия внася много работници от нея. Президентът Тръмп е бил информиран веднага за ракетния опит, но все още не е реагирал. Пхенян се крепи на руския петрол Само минути след пускането на севернокорейската ракета Южна Корея изстреля две. Едната от ракетите е била с възможност напълно да разруши полигона, от който се изстрелват балистичните оръжия на режима в Пхенян. Съветът за сигурност на ООН обяви, че ще се събере на спешно зоседание. Но явно мерките, налагани от него, не влияят на Ким. В понеделник СС прие нови по-тежки санкции срещу Северна Корея. САЩ настояваха за пълна търговска блокада, но Китай и Русия се противопоставиха на подобна резолюция. България категорично осъжда извършеното поредно изстрелване на ракета от КНДР, се казва в позиция на МВнР. В рамките на по-малко от две седмици КНДР направи втора изключително сериозна провокация, която засилва напрежението в региона и застрашава световния мир и сигурност. Безразсъдното изстрелване на балистична ракета от Пхенян изисква глобален отговор, реагира в туитър генералният секретар на НАТО Йенс Столтенберг. Пхенян се крепи на руския петрол", "date": "2017.09.15", "title": "Ким пак провокира света с ракета над Япония"}
{"url": "http://clubz.bg/58365-tajms_putin_gotvi_kapan_za_merkel", "text": "Точно стопанинът на Кремъл изпратил широкоплещести донски казаци в Хановер, за да пеят на рождения ден на Шрьодер. Путин му предложил и прималива длъжност в “Северен поток 2”. Точно това се наричало истинска дружба, иронизира авторът. Той пропомня, че сега Шрьодер се готвел да влезе и в съвета на директорите на нефтения гигант “Роснефт”. Това било нещо повече, отколкото топло местенце. Подобна лична обвързаност трябвало да гарантира засилено влияние на Русия върху Европейския съюз, и то във време, когато Путин губи вяра в администрацията на Доналд Тръмп, разсъждава Бойс. Същевременно той изразява и мнение, че сегашната международна обстановка тревожи Путин, който скоро официално ще обяви намерението си да се кандидатира за пореден президентски мандат. В програмата му най-вероятно ще бъдат засегнати теми като санкциите, ниската цена на нефта и доставки на американски шистов газ за Европа, които подриват руския монопол. Според него точно Герхард Шрьодер можел да изиграе определена роля за осъществяването на двете цели на Путин. В действителност и за Шрьодер, и за сегашното германско правителство намерението на САЩ да въоръжи украинската войска е извън рамките на допустимото. Така Доналд Тръмп сближава Германия и Русия, е позицията на автора на публикацията. Той припомня и дейността на Владимир Путин като резидент на КГБ в Дрезден по времето на ГДР, на какъвто пост го завари падането на Берлинската стена. Но продължавал да цени немските добродетели. Путин бил убеден, че Германия би могла да се превърне в особен партньор на Русия след очакваното преизбиране на Ангела Меркел за канцлер след парламентарния вот, насрочен за 24 т. м. и след собственото му запазване на трона в Кремъл след президентските избори в Русия догодина. Отношенията с Меркел не биха могли да са толкова близки, както с Шрьодер, но въпреки това ще е опит за сваляне на напрежението в отношенията с Русия. Путин ще предложи смекчаване на кризата в Украйна в замяна на сваляне на санкциите на ЕС в областта на руския енергиен сектор. Герхард Шрьодер и неговите социалдемократи са на мнение, че това ще е разумна сделка. Меркел обаче би следвало да бъде посъветвана да избегне подобен капан, се посочва в публикацията на “Таймс”.", "date": "2017.09.15", "title": "\"Таймс\": Путин готви капан за Меркел"}
{"url": "http://clubz.bg/58377-timermans_edva_li_pravitelstvata_iskat_horata_da_ni_izbirat_prqko", "text": "Европейските правителства едва ли биха искали гражданите на ЕС да избират пряко неговите ръководители, каза днес първият заместник-председател на Комисията Франс Тимерманс. На нейния редовен брифинг той отговори на въпроси за онзиденшната реч за състоянието на Съюза на председателя на Комисията Жан-Клод Юнкер, в която той предложи да се слеят сегашните длъжности на председател на Комисията и на Европейския съвет в една, като заемащият я да бъде пряко избиран от гласоподавателите в ЕС. Сега 28-те държавни и правителствени ръководители се споразумяват зад закрити врати и след предварителни дискретни консултации кого да назначат за председател на Европейския съвет, който ръководи техните срещи на върха. Те номинират и председателя на Комисията, главния изпълнителен орган на ЕС, чиято кандидатура минава през одобрение и от Европейския парламент. До 2014 г. националните лидери сами решаваха кого да номинират за председател на Комисията и това ставаше с общо съгласие. Тогава те приеха, че трябва да го избират измежду т.нар. \"водещи кандидати\" (Spitzenkandidaten - нем.), които европейските партии издигнат за поста в кампаниите си за европейските избори. Юнкер беше първият председател на Европейската комисия, избран по този начин, след като неговата дясноцентристка Европейска народна партия излезе първа във вота. Той обаче беше и първият председател назначен без консенсус в Европейския съвет, защото премиерите на Великобритания и Унгария Дейвид Камерън и Виктор Орбан гласуваха против него.   Днес Тимерманс огласи   на Комисията, с които тя се надява да увеличи гражданското участие в управлението на ЕС и да направи по-прозрачно финансирането на политическите партии. Първото предложение засяга съществуващата от 2012 г. гражданска инициатива, която позволява на минимум 1 милион граждани от най-малко седем държави-членки да поискат от Комисията да предложи законодателство. Тя обаче решава в крайна сметка дали да направи такова предложение, след като прецени дали то е съвместимо със съществуващото европейско право. Днешният проект сваля минималната възраст за участие в гражданска инициатива на 16 от 18 години и въвежда ред технически улеснения за него. Второто предложение отнема право на физически лица да спонсорират европейски политически партии и позволява това да правят само националните партии. Без да споменава имена, Тимерманс посочи, че до Комисията са стигнали случаи на заможни европейци финансирали няколко европейски партии в кампаниите им за Европарламента в очевиден опит да си осигурят максимално широко лоби там. Комисията предлага и 95 на сто парите, които европейските партии получават от бюджета на ЕС, да се разпределят пропорционално на гласовете, които те получават в европейските избори. Сега така се разпределят 85 на сто от субсидиите, докато 15 на сто от отделените за тях средства партиите делят поравно независимо от броя на гласовете, които са спечелили. Предложението също ограничава възможностите на европейските партии да създават фондации и други правни субекти, чрез които да събират допълнително финансиране. За да бъде приет, проектът, който очевидно цели да ограничи достъпа на несистемните партии до ресурси, трябва да получи одобрението на държавите членки и на Европейския парламент. Тимерманс призна, че, на фона на предизвикателствата, това са малки стъпки към изграждането на по-демократичен ЕС, но добави, че \"европейската демокрация се строи на малки крачки; крачките, които правим днес са скромни, но важни въпреки това\".", "date": "2017.09.15", "title": "Тимерманс: Едва ли правителствата искат хората да ни избират пряко"}
{"url": "http://clubz.bg/58354-da_ste_vijdali_policaj", "text": "Вие живеете в малко българско село. Всяка сутрин се ослушвате, за да чуете в кой двор е станала кражба. Такива новини вървят заедно с пояснението, че това е поредното, трето, четвърто или пето ограбване на същата къща. Понякога вестта е по-страшна - убит дядо, изнасилена баба. Вие дори знаете кои са крадците. Цялото село ги знае. Виждате ги по улиците, разминавате се с тях, страхувате се. Но полицай не виждате. Полицай няма. А може би живеете в средно голям български град. С традиционната пешеходна зона, по която надвечер се разхождат много хора. Някои от тях с кучета, нито едно с намордник. Изведнъж чувате страховит кучешки лай. Два питбула, едва удържани от разхождащите ги момчета, се нахвърлят един срещу друг. Майките хващат децата си за ръце и подтичват, за да се отдалечат. Възрастни хора се надигат от близките пейки и влизат да се скрият в съседни магазини. По цялата пешеходна зона преминава някакво чувство за опасност. Оглеждате се за полицай. Няма. Никога не е имало. Давате си сметка, че всъщност никога не сте се разминавали по улицата с полицай. По-рано ги виждахте подпрени на някоя спряна полицейска кола по трима-четирима накуп, чоплят семки, приказват си. Сега и това не виждате. Изчезнали са, отишли са някъде, където вероятно има по-големи проблеми от щъкащи питбули без намордници. Или пък живеете в столичен квартал. Вечер под прозореца ви минават, не, не е подходяща думата минават – прелитат мотори. Звукът е непоносим, застрашителен. Детето ви сега се учи да отива и да се връща от училище само. Искате да обсъдите с участъков полицай какви съвети да му дадете, за какво да внимава по маршрута. Но не сте виждали участъков полицай, има ли ги изобщо? Всъщност кога за последен път видяхте през живота си полицай на живо? Май че беше преди няколко дни, когато някой се беше обадил за шума от съседния ресторант в полунощ. Тогава бяхте на терасата и видяхте как пристигналите по сигнал полицаи си говорят със собствениците пред ресторанта. И се обнадеждихте. Ето, имало значи смисъл да се звъни и да се подава сигнал. Сега полицаите ще санкционират нарушителите и вие най-после ще можете да легнете и да заспите на отворен прозорец. В този момент виждате, че полицаите и собствениците… се прегръщат. Точно така, не ви се привижда, прегръщат се. Разделят се дружески. Полицаите си тръгват, а музиката продължава. И вие отново не можете да заспите. Сега вече ви е ясно защо вие, твърдият демократ, гледахте със симпатия на саморазправата на вицепремиера Валери Симеонов в ресторантите в Слънчев бряг. Защото то си беше своеволие от гледна точка на законността и като всяко своеволие може да има опасни последици. Така става със саморазправите – започват от дребни неща, нарастват и стигат до страшни режими. Това вие на теория много добре го знаете. Но саморазправата на Валери Симеонов ви беше симпатична, защото… Ами защото полицията и собствениците на шумни ресторанти се прегръщат. Или пък работите в бизнес, който трябва да бъде опазван от посегателства. Може би тогава виждате полицаи? Не, виждате бодигардове от частни охранителни фирми, които сте наели да опазват бизнеса ви. Така вие един път с данъците си издържате полицаите и втори път плащате заплата на частни охранители да вършат работата на полицаите. А може би полицаите са заети с тежки престъпления, с опасности, невидими за нас като граждани, с неща сериозни и застрашаващи живота, като… Като отвличания, да речем. Но ето че прословутото отвличане на Адриан Златков приключи, а се оказа, че полицията има за него толкова информация, колкото всеки редови телевизионен зрител. Значи и при отвличанията не са полицаите, къде са тогава? Къде да са – на телевизионния екран са. В една емисия новини ги видяхме на два пъти. В единия случай като верига, която охранява Народното събрание от стотина протестиращи пред Паметника на Цар Освободител. В другия случай като подготвящи самите те протест с искане за увеличаване на работните заплати. Всяка статистика, която идва от Министерството на вътрешните работи, е ненадеждна. Във всяка институция си играят с числата, но никъде толкова, колкото в МВР. Прословутият показател за работата на ведомството например, т.нар. разкриваемост може да бъде изчислена както си наумите и непременно в обратен ред. Първо се решава колко е приемливо да бъде разкриваемостта за съответния период, с колко да се е увеличила спрямо предходния и след това се натъманяват бройката на жалбите от гражданите, престъпленията и т.н. Да не говорим за загадъчната статистика около личния състав. Там винаги ще е енигма колко са хората, които имат право трудът им да се зачита като първа категория. Винаги чиновниците ще бъдат броени, така че част от тях да попадат в по-социално приемливи категории. През 2015 година едно изследване показа, че по брой на полицаи на глава от населението България се нарежда на осмо място в света и на трето в Европейския съюз. Междувременно това изследване, което тогава никой не оспори, вече е забравено и от средите на полицията пак се тръби, че сме на едно от последните места в Европа по брой полицаи на глава от населението. Не, не сме. Но със сигурност сме на последно място по това колко полицаи е виждал през живота си всеки българин. Друго необяснимо съотношение е, че докато бройката на заетите във вътрешното министерство значително намалява, а финансирането й се е увеличава, то недоволството от ниски заплати си стои все същото. Такива парадокси съпровождат МВР през всичките последни години, откакто се заговори за потребност от реформи. През това време има само едно сигурно нещо и то е, че мениджмънтът на МВР е калпав. Това лято Асоциацията на индустриалния капитал в България ни шокира с нова цифра: по нейни изчисления 40 на сто от щатните длъжности в МВР са неоправдаващи съществуването си, дублиращи се длъжности, длъжности с неясни функции, длъжности, които откровено нямат функции. Това е огромен резерв за повишаване броя на хората, които работят на терен, за увеличение на заплатите им и за рязко подобряване на техническата им осигуреност. Дори тези 40 процента да са преувеличение, пак остава чувството, че ние не виждаме полицаи не защото в Министерството на вътрешните работи работят малко хора, а защото те не работят там, където са нашите проблеми. Само че темата за реформите в МВР вече не е актуална. Избутана е встрани, заглушена е от исканията за високи заплати. А и гражданите не са така склонни да настояват за реформи в системата на сигурността, както в системата на здравеопазването и образованието. Но ако полицаите се чудят дали гражданите изпитват симпатия към протестите, които ни обещават, и дали биха се застъпили за техните по-високи заплати, отговорът е – не, не и при това положение, не и при това безхаберие, не и при тази несигурност.", "date": "2017.09.15", "title": "Да сте виждали полицай?"}
{"url": "http://clubz.bg/58380-promenqt_pravilata_na_shengen_za_da_prodylji_granichniqt_kontrol_v_nego", "text": "Европейската комисия потвърди днес, че ще предложи промени в правилата на европейската зона за свободно пътуване, известна като Шенген, за да продължи извънредният вътрешен граничен контрол вътре в нея отвъд позволения досега срок от две години. Комисарят по миграцията и вътрешните работи Димитрис Аврамопулос съобщи вчера след среща на министрите на вътрешните работи на ЕС в Брюксел, че подготвя такова предложение по искане на няколко държави членки заради последната серия терористични актове в Германия, Швеция, Финландия и Испания.  В момента пет държави членки на Шенгенското споразумение извършват извънредни проверки на границите си, които въведоха по време на миграционната криза през 2015 г. Това са Австрия, Германия, Дания, Швеция и Норвегия, която не е членка на ЕС, но е част от Европейското икономическо пространство и от Шенген. Срокът, до който те могат да поддържат този контрол, изтича на 12 ноември. Берто поясни, че промените, които евентуално биха им позволили да го продължат, трябва да минат през нормалната законодателна процедура, т.е. да бъдат одобрени от Съвета на министрите и от Европейския парламент. Не е ясно дали това ще стане до посочената дата.", "date": "2017.09.15", "title": "Променят правилата на Шенген, за да продължи граничният контрол в него"}
