{"url": "http://clubz.bg/77211-sylzotvoren_gaz_stud_i_dyjd_ne_sprqha_poredniq_protest_na_jyltite_jiletki", "text": "Полицията използва сълзотворен газ и водни оръдия за разпръсване на протестиращите от движението на \"жълтите жилетки\" на булевард \"Шан-з-Елизе\" в Париж, предадоха Асошиейтед прес и ТАСС, съобщава БТА. Днес беше петият пореден уикенд от демонстрациите. Сегашните, предимно мирни протести, бяха значително по-малки от предходните демонстрации, при някои от които имаше вандализъм и плячкосване. Няколко хиляди души протестираха през деня на \"Шан-з-Елизе\" в студеното и дъждовно време. Следобед се стигна до ограничени сблъсъци между демонстрантите и полицията. Органите на реда задържаха 120 човека, от които 86 бяха пратени за постоянно в ареста. Близки срещи с \"жълти жилетки\" Протестиращите дадоха да се разбере, че искат да поддържат натиска, въпреки че броят им беше доста по-малък, отколкото предишните седмици. Демонстрациите срещу високата цена на живота започнаха в средата на ноември. Макрон предлага \"нов договор с нацията\" и €100 към минималната заплата (ВИДЕО) Тази седмица френският президент Еманюел Макрон направи отстъпки за удовлетворяване на исканията на протестиращите. Но някои от демонстрантите по улиците на Париж заявиха, че президентът продължава да не ги разбира. Между 400 и 500 представители на белгийското движение на \"жълтите жилетки\" протестираха днес в Брюксел при строг полицейски надзор, предаде Франс прес.  \n\tПротестът протече спокойно, няма нанесени щети. Демонстрацията се е състояла в квартала с европейските институции, пояснява говорителка на местната полиция. Около 60 души са задържани заради носене на потенциално опасни предмети или смущаване на обществения ред, но поетапно те са били освободени. \n\tМиналата събота около 400 души бяха задържани по време на протест на белгийските \"жълти жилетки\" в Брюксел. Протестиращите тогава започнаха да хвърлят различни предмети по полицаите и един полицай беше ранен в лицето. Макрон предлага \"нов договор с нацията\" и €100 към минималната заплата (ВИДЕО)", "date": "2018.12.15", "title": "Сълзотворен газ, студ и дъжд не спряха поредния протест на \"жълтите жилетки\""}
{"url": "http://clubz.bg/77205-nqma_strashno_tova_e_prosto_lyubov_fejsbuk_variacii", "text": "Билбордове с хомосексуални двойки, поставени в София, Пловдив, Варна и Бургас с послание \"Няма страшно. Това е просто любов\" станаха повод за нови вълнения и за гнева на будната общественост. В долния край на билбордовете е изписано мотото на ЛГБТИ общността \"Различни хора, равни права\" и знакът на ЕК. \"Кампанията е в рамките на проект, финансиран от ЕК от програма \"Права, равенство и гражданство\", в който участват шест неправителствени организации от България. Това е двугодишен проект. Не е планирано да бъде в рамките на коледните празници - в която и да е част на годината, гражданските права, са граждански права, а една група от българското общество няма равни такива. Това е факт и ние трябва да намерим време и сили да говорим за това спокойно\", обясни Лили Драгоева, координатор на \"София прайд\" пред Bulgaria ON AIR. По нейни думи Наказателният кодекс не третира престъпления от омраза на основа сексуална ориентация и това е друг проблем. Според нея тази кампания е доказателство за това, че този тип реч на омразата не пречи на никого. Подобни билбордове точно преди Коледните празници е провокация, бяха сред най-често чуваните реакции на провниците на кампанията. Както и че примерът, който се дава е опасен и заразен - за младите. От ВМРО написаха специална позиция. Във Варна билбордовете бяха заляти с червена боя. По-късно те бяха свалени след бурни протести на граждани. От общината обясниха в писмен отговор, че съдържанието не е нарушавало общинската наредба и поради тази причина те не са предприемали действия по свалянето им, а единствено са уведомили фирмата собственик на рекламните съоръжения за множеството сигнали, постъпили срещу билбордовете – над 70 за един ден. Според Димитрина Иванова от сдружение „Нов живот”, която инициира кампания да се подават сигнали срещу билбордовете, те склоняват към разврат и блудствени действия и са в нарушение на Наказателния кодекс. „Какво ще си помислят 2 малки деца? Детската психика е изключително уязвима”, аргументира се тя пред бТВ „Не е допустимо да имаме откровена пропаганда на хомосексуални отношения, и то да се прави по начин, чрез който постепенно това да ни бъде налагано като някаква норма”, включи се и общинският съветник във Варна Костадин  Костадинов.. Българите най не харесват бежанците. Следват гейове и роми Социалните мрежи освен бурни дискусии, възмущение и крайни аргументи предложи и малко по-различни и по-иронични интерпретации на темата: \"Няма страшно. Всичко е любов\":", "date": "2018.12.15", "title": "\"Няма страшно. Това е просто любов\": фейсбук вариации"}
{"url": "http://clubz.bg/77208-mark_jirardeli_iska_sreshta_s_borisov_za_bansko", "text": "Величието в ските Марк Жирардели за поредна година откри ски сезона в Банско. И в изявлението си пред медиите поиска спешна среща с премиера Бойко Борисов и негови министри за изграждането на прословутата втора кабинка. Организаторите се бяха подготвили с много игри и изненади за присъстващите. Имаше състезание между два отбора, начело на единият бе 5-кратният носител на Световната купа в алпийските ски, а на другия - националката ни Мария Киркова. Скиорите и зяпачите бяха забавлявани от Гери Никол. Шоуто започна на пистата и завърши вечерта в центъра на зимния курорт. Там се включи Ути Бъчваров, имаше музика, танци и вкусни гозби.", "date": "2018.12.15", "title": "Марк Жирардели иска среща с Борисов за Банско"}
{"url": "http://clubz.bg/77209-stoqh_vytre_i_bqh_ni_jiva_ni_umrqla", "text": "Десислава Радева представи съвсем различна версия за първия инцидент с кола на НСО, в която се возеше и тя. Тогава служители на жандармерията спряха за проверка автомобила. От пресцентъра на вътрешното министерство тогава съобщиха, че \"в хода на полицейска операция, в района на НДК \"е извършена проверка на автомобил на НСО, обслужвал охранявано лице\". Според първоначалните информации, появили се в някои медии, съпругата на президента Румен Радев - Десислава Радева, е била спряна от полицейски патрул в квартал \"Бояна\" в София. Причината била несъобразена скорост и отказ да се спре по сигнал на полицаите, заради който последвала гонка.  „Имаше спиране на светофар, зад нас беше бус на жандармерията, от който слязоха тежко въоръжени шест момчета с бронежилетки и автомати. Обиколиха колата, аз стоях вътре и не знаех какво се случва. Тогава излезе момичето от НСО, за да се легитимира. Те отвориха вратата на шофьора и започнаха едва ли не да го хващат за ревера. Той се легитимира с карта. Аз стоях вътре и бях – ни жива, ни умряла”, спомни си съпругата на президента в интервю пред Мартин Карбовски по бТВ. Десислава Радева: Дали имам политически амбиции? Не, ...по дяволите Радева беше категорична, че не се е случвало да шофира сама автомобил на НСО. По думите на президентската съпруга, случаят е бил представен провокативно в медиите.  \"Не знам дали беше недоразумение\", каза тя на въпрос как си обяснява случилото се. Отново НСО, отново Десислава Радева И добави: \"Но нямаше нищо общо с изнесено в медиите\". Отново НСО, отново Десислава Радева", "date": "2018.12.15", "title": "\"Стоях вътре и бях ни жива, ни умряла\""}
{"url": "http://clubz.bg/77206-desislava_radeva_dali_imam_politicheski_ambicii_ne_po_dqvolite", "text": "Съпругата на президента Десислава Радева избра предаването на Мартин Карбовски за своето първо тв интервю. То беше озаглавено като \"Проект:Жената до президента\". \"Защо се съгласихте на това интервю\", започна с \"неочакван\" въпрос разговора Карбовски. \"Може би защото предаването се казва \"Втори план+, а аз съм нещо като втори план на президента\", отговори добре премислено Радева. След което стана ясно, че двамата се познават от доста време, от епохата на \"Каналето\", а съпругата на президента даже му показа и неговата първа стихосбирка, озаглавена \"Дефлорация\". Лайфстайл интервюто протече в най-добрите образци на жанра си като Карбовски показа, че има данни да застраши кариерата на водещата на \"На кафе\" Гала. Ето и акцентите: Ето и как се представи тя: Обикновена жена, майка, съпруга, родена и израсла в Бургас. С всичките си плюсове и неуспехи. След което доста подробно разказа за младежките си години: Дошла в София през 1989 г., искала да кандидатства журналистика, но нямала публикации. Майка ѝ никога не била партиен член, нямало как да се случи тази публикация. \"Аз няма да кандидатствам, защото не съм намерила себе си\", заявила Радева на майка си и започнала да лепи етикети в рибната фабрика \"Сляванска\". \"Всичко ми миришеше на риба\", но се справяла добре, получила дори оферта да завърши ПУЦ и да стане началник смяна. \"Беше интересно, циганките ме научиха как да играя кючек, но ми казаха тука нямаш, тука няма, няма да стане\", продължи с носталгичните припомняния Радева. След това решила все пак да следва - в Лесотехническия, но \"разбрах в трети курс, че това не е моето\". После завършила финанси и кредит в УНСС. Била и сервитьорка, докато била студентка. Радева познава Слави Трифонов, неин критик напоследък, още от студентските си години, обясни тя. Карбовски: Помня те от \"Каналето\". Деси: Да, а Със Слави се познаваме от Студентски град. В нашата стая. Доведе го моята приятелка, прибираха се от един купон. Тъкмо вечеряхме, на масата имаше един буркан мас и една щафета салам. Сега с тази филия мас да не заприличам на някой друг (Бойко Борисов - б.р.). Слави Трифонов vs Десислава Радева: като еколог ли е пътувала в Катовице През цялото интервю Десислава Радева говореше за своя съпруг и български президент като \"Румен\". Историята датира още \"от 1987 г., беше 8 декември на едно мое ревю\". Радева обясни, че известно време се подвизавала като манекенка, била от семейство на разведени родители и имали нужда от пари. Радев искал да танцува с нея, но това така и не се случило. \"Но съм го впечатлила. Отишъл в агенцията, в която работех да ме търси, чакаше ме пред училище, каза ми: Дължиш ми един танц. Станахме приятели, помагаше ми за кандидатстването по математика, стана приятел и с майка ми\", спомня си тя. \"По-скоро ми хареса като човек\", добавя тя. И продължи със спомените: \"Влияе ли на Радев?\" \"Трудно мога да си представя как командвам един генерал\", отрича Радева, че има силно влияние и върху съпруга си. Тя направи и разбор на предимствата и недостатъците на това да си президентска съпруга. Радева отрече и че живее в лукс във вила \"Калина\" в Бояна. Радева е чест обект на коментари - негативни - за своите тоалети, пътувания, дрехите ѝ са обсъждани детайлно. Тя твърди, че всичко си плаща сама. Обясни, че е станала по-тъжна след двете години в президентството, но иска да я приемат като Деси Радева. Десислава Радева: за изгревите, залезите, бръчките и ботокса Десислава Радева разказа една коренно различна версия за първия инцидент от февруари с жандармерия и кола на НСО, в която се возеше тя: Отново НСО, отново Десислава Радева (Интервюто е правено преди втория инцидент с Радева и НСО.) \"Това не е от твоите пари като данъкоплатец. Всичко е от семейния бюджет, а той е единствено от заплатата на Румен. Много се спекулира с пенсията му  ),но той не е подал документи. Имах пътуване до Милано сама, с мои средства, платих си всичко\", обясни тя. Затова отказвала и други покани, не можела навсякъде да плаща. \"Да, пътувам с президента, като съпруга на президента\", добави още Радева. Тя обясни още че и се налагало да има самочувствие, \"срещам се с нормални жени, можем да разговаряме равностойно с другите съпруги\". Радева се похвали с инициативите си като съпруга на президента, а накрая сподели, че имала мечта \"да сме повече обединени\". Най-страшната криза била кризата на ценностите, каза още тя. Има и друга кауза, която е важна за Радева, продължи още тя - \"за щастие, която разбрах, че ми е открадната от министър Кирил Ананиев - за строителство на национална детска болница\". (Нещо, което я сплотява със сестрата на премиера. Правителството имаше идея такава болница да стане правителствената \"Лозенец\", но в петък от Брюксел премиерът Борисов обяви, че се отказва от това преструктуриране). \"Искрено вярвам, че този път нещата ще почнат да се случват\", каза Радева, но засега проектът всъщност май отново е замразен. Интервюто, голяма част, от което беше изпълнено с въпроси за мечтите на Радева и за нейните пожелания, завърши с разкритието как Деси Радев ще празнува Коледа - \"с Румен и децата ни\". Освен това стана ясно, че мечтае \"да не си загубя чувството за хумор и да не забравя коя съм\". На въпрос какво ще пожелае на Румен Радев, тя отговори: Да се бори за правда и свобода? За това се е борил 30 години, няма да спре, продължи тя на забележка, че е било много лично. Дали иска втори мандат на Радев? Дали има политически амбиции?       Десислава Радева: за изгревите, залезите, бръчките и ботокса Отново НСО, отново Десислава Радева", "date": "2018.12.15", "title": "Десислава Радева: Дали имам политически амбиции? Не, ...по дяволите"}
{"url": "http://clubz.bg/77194-sram_me_e_zadeto_izobshto_ne_me_e_sram", "text": "Антон Страшимиров не знаел как да им разкаже на младежите от ямболския Народен университет, че някъде в края на май месец при него дошъл Лалю Маринов, тая луда глава от Калейца, и му признал, че Маркъм довел англичаните и при него, но че и той ги отпратил да си вървят с празни ръце. Антон Страшимиров мълчал и чакал да чуе какво иска да му каже Лалю, а той отчаяно настоял да му обясни кое как станало... \n\t„Трябва да ти разкажа! – викал – Иначе ще полудея!...” \n\t„Е слушам те де!...” – подканил го Антон Страшимиров. \n\tИ Лалю Маринов изпъшкал лошо. \n\t„Идват, значи, бай Страшимиров – казал, сякаш останал без дъх, – питат ме какво зная, какво съм видял и какво съм чул... И тъкмо да си отворя голямата уста, виждам с тях и една фамозна личност, дето съм я срещал хем между нас, хем в Дирекцията на полицията!...” \n\t„Аха...” – промърморил Антон Страшимиров. \n\t„Именно! – възкликнал още по-отчаяно Лалю Маринов – Именно аха!... Нисък един такъв, набит, ръцете му къси, и въобще същински борец по панаирите, обаче иначе много изискан, избаран... Гледа ме тоя катил втренчено, пуши си цигарата и дори ми се хили весело! И както весело ме гледа, на мен ми настръхва косата, ти казвам!” \n\t„И ти какво?” – въздъхнал Антон Страшимиров. \n\t„И аз какво... – казал онзи – Извинете, викам, господа, но не съм чувал за никакви зверства, не разбирам, викам, за какво говорите!... Ония тяхната си знаят. Ама вие, викат, сам сте писал стихове за тия неща! Моля ви се, им викам, какво говорите?! Това моето, викам, е поезия, метафори, викам, метафори и фантазии... Аз, викам, понеже това одите, това дитирамбите изобщо не ги владея, та затова я карам с метафори и фантазии, им викам. Сблъсък, им викам, на стария свят и новия, образи, железни икони, това-онова... Дрънкам, та дрънкам, бай Страшимиров, само и само да ги разкарам по-бързо, Маркъм превежда, а на оня зад тях очите му като свредели! И ми кима едно такова одобрително, ако ме разбираш какво ти казвам...” \n\tАнтон Страшимиров го попитал какво станало след това, а Лалю Маринов отвърнал, че нищо не е станало след това. Комисията си заминала, а заедно с комисията и оня! \n\tИ като си тръгнали англичаните, като си излязъл и Маркъм, той останал последен: обърнал се от вратата, пак се ухилил и най-вежливо му изкозирувал. И чак тогава си излязъл! \n\t„Целият в черно, черно палто, черна широкопола шапка, изискан, направо свети... – преглъщал Лалю Маринов – И ми козирува! Както си беше с цигарата между двата пръста ми козирува и димът от цигарата изписва отвратителна дъга... Чист пратеник на Смъртта, бай Страшимиров!” \n\tКазал го тъй, че сякаш наистина смъртта била с голямо „С”... \n\t„И какво стана после?” – попитал Антон Страшимиров. \n\t„Уплаших се! – възкликнал Лалю Маринов – Това стана!” \n\t„Страх, а?” – измърморил Антон Страшимиров. \n\t„Страх, бай Страшимиров! – отвърнал съкрушено Лалю Маринов – Голям страх, ти казвам!” \n\t„И кой беше тоя човек?” – попитал Антон Страшимиров, макар да се досещал какво ще му отговори Лалю Маринов. \n\tИ познал! \n\tЛалю Маринов го изгледал ужасéно и почти изпищял: \n\t„Да не съм луд?! Докато съм жив – казал – от устата ми няма да излезе името му! Този човек убива за нищо! Аз лично го видях да убива – казал. – Нà, атеист съм, но ти сторвам честен кръст, че го видях!” – казал и наистина се прекръстил. \n\tАнтон Страшимиров го изгледал недоверчиво, казал му, че чак пък да е видял някого да убива..., обаче Лалю Маринов снишил глас и му разказал как една вечер през март се прибирал посреднощ от кръчмата и налетял на полицейска блокада. Изкарал си ангелите – уплашил се да не би да е за него тая работа! – но не било за него: стражарите въобще не му обърнали внимание. Даже един му махнал с ръка да стои настрана. И Лалю Маринов се спрял на ъгъла да гледа какво става. Уличният фенер светел, тъй че всичко се виждало като посред бял ден. И тъй видял как трима униформени измъкнали от някаква къща един уплашен младеж. Младежът дори не се дърпал, толкова бил вцепенен, а ония го влачели към полицейската камионетка... Защото имало и полицейска камионетка, разбира се. \n\t„И точно тогава, бай Страшимиров – казал, – един човек слезе от някакъв черен автомобил, отиде при тях, вдигна пистолета и просто му пръсна главата на момчето! Просто му пръсна главата! Ей така, все едно че нищо!...” \n\t„Стига бе!” – свъсил вежди Антон Страшимиров. \n\t„Няма стига! – отвърнал Лалю Маринов – И чакай да ти кажа какво стана после! Оня си прибра пистолета в джоба, обърна се и ме погледна! И като ме погледна, видя, че и аз съм видял!... Аз че няма да го забравя, то ясно, ама и той няма да ме забрави, бай Страшимиров...” \n\t„И викаш, че е бил същият, това ли ми казваш? – продължавал да се въси Антон Страшимиров – Дето след туй е бил с англичаните?...” \n\t„Точно това ти казвам! – охнал Лалю Маринов – Не ми е за първи път да го виждам бе, човек! И в „Копривщица” съм го виждал като сме се събирали там, и в участъка съм го виждал... Тъй че идеално го познавам, ама и той мене ме познава... И докато съм жив от моята уста името му няма да излезе!” \n\tАнтон Страшимиров го попитал да не би да е дошъл да му каже, че се срамува от себе си, а Лалю Маринов отвърнал, че нищо подобно. \n\t„Дошъл съм да ти кажа – рекъл, – че ме е срам, задето изобщо не ме е срам...” \n\tКазал така, станал и хукнал да се крие при другарите си в Троян.  ", "date": "2018.12.15", "title": "\"Срам ме е, задето изобщо не ме е срам..."}
{"url": "http://clubz.bg/77210-beroe_bi_levski_v_mygla_tyjna_koleda_za_sinite", "text": "Коледа няма да е много щастлива за \"Левски\" - \"сините\" загубиха от \"Берое\" с 1:2 в Стара Загора в последния за годината кръг (20-и) от Първа лига. Те са на 7 точки от лидера \"Лудогорец\" и ако в неделя \"орлите\" спечелят в Русе, разликата ще стане 10 т. Така се очертава нещо добре познато на \"Герена\" в последните години - пролет с мисъл за следващия сезон. \"Берое\" ще зимува с 36 точки в актива - с една повече от четвъртия до днес \"Ботев\" (Пловдив), който утре гостува на ЦСКА-София. Беройци имаха доста проблеми напоследък. Ветеранът Мартин Камбуров откри в 39-ата минута - това бе неговият гол №16 във вратата на \"Левски\" и първи с екипа на \"Берое\". \"Деветката\" беше кошмар за \"сините\", когато играеше в пловдивския и в софийския \"Локомотив\". В 77-ата минута Габриел Обертан изравни с топовен удар отдалеч и лоша намеса на вратаря Душан Перниш. Почти от центъра обаче домакините направиха атака и Александър Василев засече топката с тялото си, като успя да я прокара между краката на стража Мартин Полачек. Двубоят се игра при мъгла, която попречи и на футболистите, и на малкото публика на стадион \"Берое\". Началото на срещата беше сковано в тон с времето.  В 30-ата минута топката попадна в Паулиньо след ъглов удар, той шутира отблизо, но кълбото мина над напречната греда. Домакините моментално отвърнаха и Камбуров беше близо да открие още тогава, но Полачек спаси.  Попадението падна малко след това. Впечатляващо е, че ветеранът прояви хъс, отне топката и направи двойно подаване с юношата на \"сините\" Борислав Цонев, който го изведе зад защитата на гостите - 1:0. \"Левски\" заигра много по-активно през втората част. Така и обаче не успя да установи траен натиск. Удари отправиха Жерсон Кабрал и Станислав Костов. В 71-ата Серджиу Буш бе близо до изравняването при изстрел с глава. Все пак малко по-късно Обертан изравни и \"Левски\" повярва в пълен обрат. Много скоро обаче беше охладен - колективна грешка и липса на концентрация доведе до 2:1. До края не се случи почти нищо интересно. Личеше, че \"Левски\" няма сили, а и вяра. \"Зелено-белите\" контролираха ситуацията. Изравнителен гол можеше да падне в последните секунди на добавеното време, но победата на \"Берое\" е напълно заслужена. След края на срещата треньорът на \"Левски\" Славиша Стоянович намекна, че може да си тръгне от клуба, ако не намери подкрепи от шефовете си. Словенецът заяви, че поема отговорност за лошото класиране (три загуби в последните шест мача извадиха \"сините\" от битката за титлата), не иска да прави революции, но на предстояща среща ще настоява да чуе какви са целите на собственика Спас Русев и идеите му за селекцията и развитието на отбора.  В неделя са мачовете \"Дунав\" - \"Лудогорец\" (12:30 ч), \"Етър\" - \"Септември\" (15:00) и ЦСКА-София - \"Ботев\" (Пловдив) от 17:30 ч.", "date": "2018.12.15", "title": "\"Берое\" би \"Левски\" в мъгла, тъжна Коледа за \"сините\""}
{"url": "http://clubz.bg/77200-da_blagodarqt_na_lenin_ili_na_bylgariq", "text": "Управляващата в Берлин коалиция от социалдемократи, леви и Зелени прие 8 март за официален празник. Така Международният ден на жената става десетият официален празник за берлинчани, които по този начин скъсяват дистанцията с жителите на двете водещи в това отношение федерални провинции Бавария и Баден-Вюртемберг - съответно с 13 и 12 официални празника в годината. На последното за годината заседание на местния парламент законът мина на първо четене, а до края на януари 2019 се очаква да бъде приет и окончателно, след което Осми март вече и официално ще стане официален празник. Постигането на съгласие за това обаче не беше никак лесно: Левицата настояваше за официален празник да бъде обявен 8 май, на който отбелязваме края на Втората световна война, но предложението не успя да се наложи. Известна утеха за Лявата партия все пак е решението Осми май да бъде празнуван официално еднократно - през 2020 година, когато се навършват 75 години от Освобождението. Берлин вече има опит с еднократни празници - 31 октомври 2017 беше обявен за официален празник послучай 500-годишнината от Реформацията. Берлинската Лява партия не пожела да последва примера на други германски провинции и да обяви Деня на Реформацията за постоянен официален празник. Кметът на Берлин, социалдемократът Михаел Мюлер, искаше 18 март за официален празник - на него се отбелязва демократичната Мартенска революция от 1848 година. Берлинските Зелени пък се изхвърлиха с цели 9 предложения за официални празници - от Деня в памет на жертвите на Холокоста 27 януари, до 9 ноември. Така накрая депутатите приеха компромисно Осми март за новия официален празник.  Консерваторите от ХДС определиха 8 март като \"социалистически празник\", който не означава нищо за берлинчани. Същата критика чухме и от представителите на \"Алтернатива за Германия\".  Социалистическата история на този празник, разбира се, не може да бъде отречена. На 8 март 1917 година работнички и селянки излизат на протести по улиците на Петроград и дават своя принос за избухването на Февруарската революция. В тяхна чест на конференция на жените- комунистки в Москва през 1921 година денят е обявен за възпоменателен празник - по предложение на присъстващата на събитието българска делегация. Според друга интерпретация, комунистическите защитнички на правата на жените убедили съветския водач Ленин да обяви деня за официален празник. Без значение кое от двете е вярно, берлинчани попадат в добра компания: 8 март е официален празник в Казахстан, Куба, Северна Корея, Русия, Туркменистан, Узбекистан и Беларус. Има и други, разбира се, но тук споменаваме само най-ярките примери...", "date": "2018.12.15", "title": "Да благодарят на Ленин или на България"}
{"url": "http://clubz.bg/77202-vyrnete_mi_bagera_toj_mi_e_mechtata", "text": "Багер, собственост на музиканта от група „Те” Ясен Велчев, е бил откраднат от двора на Александровска болница. Кражбата е станала на 2 декември. Мястото, откъдето е задигнат багерът, е оградено, има бариера, пълно е с камери, каза Преслава.   Машината, която тежи над 8 тона, е била подготвена да чисти сняг. Много хора взеха присърце това и го търсят къде ли не и как ли не, добави той. По думите му полицията работи усилено по случая. Музикантът съобщи за кражбата с емоционален пост във фейсбук на 12 декември. \n\t", "date": "2018.12.15", "title": "\"Върнете ми багера, той ми е мечтата\""}
{"url": "http://clubz.bg/77199-zam_dyrjaven_sekretar_na_sasht_govori_za_energetika_i_sigurnost_s_borisov_i_radev", "text": "Това заяви премиерът Бойко Борисов на заместник държавния секретар на САЩ Джон Съливан, съобщиха от правителствена инфромационна служба. Борисов посочил, че работим активно за енергийна диверсификация и по проектите за газови връзки със съседните страни. Във фокуса на разговорите са били сигурността, енергетиката, инвестициите и двустранните отношения. България напълно изпълнява поетите ангажименти към НАТО и препотвърди повишаването на разходите за отбрана на 2% от БВП до 2024 г., както и за отделяне на повече инвестиции във въоръжение и оборудване, уверил премиерът.  Заместник държавният секретар на САЩ подчертал, че България е стабилен и предвидим партньор в рамките на Алианса и на двустранна основа. Съливан предал на премиера Борисов послание от американския президент Доналд Тръмп за значимостта за САЩ на приятелските и партньорски двустранни отношения с България, и високата оценка за тях. Акцент в срещата между Борисов и Джон Съливан са били още енергийната сигурност и сътрудничеството между двете страни в тази област, става ясно от съобщението на пресцентъра на МС. Борисов запознал Съливан с напредъка по интерконектора между България и Гърция, \"с амбициите на страната ни да съхрани ролята си в преноса и търговията с газ, както и с проекта „Белене“. Джон Съливан се срещна и с президента Румен Радев на \"Дондуков\"2.  Във фокуса на разговорите са били стратегическото партньорство между България и САЩ, както и развитието на двустранното сътрудничество. Президентът посочил, че страната ни има амбицията да се развива като регионален енергиен център в Югоизточна Европа, съобщават от прессекретариата на държавния глава. Обсъдена била и възможността за разширяването на двустранното сътрудничество в разработването на перспективни енергийни източници. Джон Съливан дал висока оценка на двустранното сътрудничество в сферата на отбраната и сигурността и на приноса на българските военнослужещи в НАТО. Президентът отбелязал значителния международен интерес към процеса на модернизация на Българската армия, в който участват и САЩ. Той подчертал, че страната ни се стреми към стратегическо партньорство с бъдещия доставчик, обмен на програми за обучение и търси най-изгодното предложение на основата на равнопоставеност, конкурентност и прозрачност, при спазване на критериите, определени от Министерството на отбраната и Народното събрание", "date": "2018.12.15", "title": "Зам. държавен секретар на САЩ говори за енергетика и сигурност с Борисов и Радев"}
{"url": "http://clubz.bg/77198-romi_pravqt_enp_bylgariq", "text": "В началото на следващата година в България ще се появи нова ромска партия. Тя ще се казва „Европейска народна партия – България”. Съобщението за новата политическа формация дойде преди няколко дни от Сливен. Неин лидер е бившият треньор по бокс Пламен Александров. От партията обещават и 10 нови линейки от Италия, които да бъдат предоставени на населените места с нужда от такива. Лидерът на „Европейска народна партия – България” подчерта, че със собствения си пример ще насърчи ромите да плащат данъци и сметки. „Те искат да плащат, но нямат собственост”, добави Александров. От формацията все още не са водели разговори, нито с представените в парламента партии, нито с представители на политическото движение на Цветелин Кънчев „Евророма”.", "date": "2018.12.15", "title": "Роми правят ЕНП-България"}
{"url": "http://clubz.bg/77204-v_lovniq_park_v_sofiq_fazani_svobodni_no_myrtvi", "text": "Сигнал за поне 10 мъртви фазана в столичния Ловен парк разтревожи в петък социалните мрежи. Това се случва по-малко от 24 часа след като 120 птици бяха пуснати там по инициатива на Столичната община, съвместно с Националното ловно-рибарско сдружение. На 13 декември кметът Йорданка Фандъкова, експертът от Националното-ловно рибарско сдружение Стилиян Герасков и група деца пуснаха птиците в Ловния парк в столицата. Мястото било избрано от ловците като най-подходящо за птиците. 24 часа по-късно обаче в петък, в социалната мрежа бяха публикувани снимки и граждани сигнализираха, че поне 10 от фазаните са открити мъртви. \"Птиците са напълно дезориентирани\", \"Защо пускат питомни фазани на свобода\", бяха някои от въпросите на потребителите във фейсбук. Във ветеринарна клиника вече се грижат за една от птиците, която била открита в безпомощно състояние. Голяма част от фазаните в парка са дезориентирани и е въпрос на време още от тях да загинат, съобщиха от фондация „Дивите животни”. \n\t От Ловно-рибарското сдружение твърдят, че проблем с птиците няма и фазаните имат нужда от адаптация. Засега мерки за спасяване на птиците не се налагат и те ще останат в Ловния парк. Оттам успокояват софиянци, след като 10 от пуснатите в Ловния парк птици бяха намерени мъртви. Днес експерти ще направят проверка по случая. \n\t\"Сезонът и подбраното местообитание са подходящи за разселването на вида. Фазаните са отгледани във ферми, но по технология, която не ги прави пряко зависими от човека. Те могат да се адаптират успешно в градска паркова среда и естественото отсяване на част от заселените птици е естествен процес. Представители на софийските ловни сдружения са направили хранилки, а в Ловен парк има достатъчно естествени водоизточници за птиците, така че те не само да оцелеят, но и да се размножат. В Ловен парк живеят, макар и все още малко на брой, лисици и зайци, което е още едно доказателство за оцеляването на популациите от диви животни в този район\", посочват от Съюза на ловците и риболовците, цитирани от Дарик. \"По повод сигналите за дезориентирани птици, които навлизат в градската среда, можем да ви уверим, че още в събота колеги от НЛРС – експерти по птиците, ще направят проверка. Апелираме към всички загрижени столичани в случаите, когато видят неподвижен фазан, да запазят дистанция, за да бъде оставена птицата в покой. Трябва да се има предвид, че фазанът е кокошева птица и той не се движи през тъмната част на денонощието, както и става бавно подвижен, когато е мокър.Молим за проява на търпение, за да бъде предоставена възможност за адаптация на птиците в новата среда\", апелират от сдружението. \n\tВ случай, че бъдат регистрирани случаи на дезориентирани птици или такива в безпомощно състояние, гражданите се умоляват да сигнализират своевременно, за да се изясни причината, довела до това състояние: \"Надяваме се не само да установим дали поведението на птиците е нормално, но и каква е причината за смъртта на тези от тях, за които алармират от Фондация „Дивите животни”.  ", "date": "2018.12.15", "title": "В Ловния парк в София фазани - свободни, но мъртви"}
{"url": "http://clubz.bg/77207-razgovoryt_sys_sylivan_e_vklyuchval_trudni_za_otgovor_vyprosi", "text": "Зам. държавен секретар на САЩ говори за енергетика и сигурност с Борисов и Радев Лошото е, че политиката в тази сфера се прави в Конгреса и в Белия дом, и неотдавшната декларация на Камарата на представителите по темата Северен поток - 2 не остава много място за съмнение кому да вярваме. Няма нито думичка за това, че \"американската страна\" е поканила Борисов на посещение в САЩ, камо ли обещания за среща с Тръмп. А сега си спомнете за времената, в които американски президенти, вицепрезиденти и държавни секретари ни посещаваха. Тогава значехме много. Днес сме хроника - фотосесии, скучни и стерилни прес релийзи.", "date": "2018.12.15", "title": "Разговорът със Съливан е включвал трудни за отговор въпроси"}
{"url": "http://clubz.bg/77203-treta_transplantaciq_na_cheren_drob_vyv_vma_za_dve_sedmici", "text": "Трета трансплантация на черен дроб в рамките на две седмици e извършена от специалистите във Военномедицинска академия. Реципиентът е 31-годишен мъж, а донорът - жена на 54 години, съобщиха от ВМА. Сложната интервенция на черния дроб бе извършена в късния следобед на 14 декември, съобщиха от ВМА. По-рано през деня, въпреки сложните метеорологични условия, екипи на ВМА и на УМБАЛ „Александровска“ бяха транспортирани със самолет C-27J „Spartan“ от транспортна авиогрупа Враждебна на Военновъздушните сили до УМБАЛ „Света Марина“ – Варна, където бе извършена експлантацията на органите. Пациентът е в добро състояние, заяви проф. д-р Никола Владов, ръководител на Клиника по чернодробно-панкреатична и трансплантационна хирургия. Ръководството на болницата изказва своята изключителна благодарност към близките на донора, които въпреки трудния за тях момент, са разрешили експлантацията на органите. Екипът на ВМА благодари и на колегите си от варненската болница за доброто сътрудничество, както и на екипите на Военновъздушните сили за бързата и своевременна реакция във всяка донорска ситуация.", "date": "2018.12.15", "title": "Трета трансплантация на черен дроб във ВМА за две седмици"}
{"url": "http://clubz.bg/77201-30_g_sled_%E2%80%9Epolet_nad_kukuviche_gnezdo%E2%80%9C_otkys", "text": "30 години след като създава шедьовъра си „Полет над кукувиче гнездо”, американският писател Кен Киси пише още един достоен по размах роман – който ще се окаже и последният му самостоятелен. „Песента на моряка” излиза в ново луксозно издание с твърди корици и в познатия превод на Йолина Миланова ( “). Антиутопията, която Киси разполага в десетилетията, в които самите ние живеем, пренася читателя в Куинак, Аляска – последното недокоснато от покварата на цивилизацията и екологичната криза кътче на Земята. Животът в Куинак е прост и ясен: хората си вадят хляба с усилен труд, имат своите малки радости, следят отдалеч какво се случва по света, но не желаят да бъдат част от всеобщата лудост. Сурова земя за истински хора. Спокойните води на ежедневието се разместват, когато на кея акостира богаташката яхта „Сребърната лисица“, собственост на Герхард Стюбинс – най-популярният режисьор на планетата. Той и неговият екип са избрали Куинак за мястото, където ще заснемат мащабна холивудска екранизация на легендата за инуитската принцеса Шуула. За тази цел обаче им трябва съгласието на обитателите на градчето. А на борда на яхтата има човек, който търси отмъщение за събития от миналото. Мащабна и безкомпромисна история, „Песента на моряка” е населена с рибари, моряци, холивудски звезди, бохеми, измамници, грешници и най-вече с хора с необичайна съдба и лъжи, прояждащи света.", "date": "2018.12.15", "title": "30 г. след „Полет над кукувиче гнездо“ (ОТКЪС)"}
{"url": "http://clubz.bg/77137-teroristyt_e_likvidiran_no_problemite_ostavat", "text": "В продължение на два дни жителите на южния квартал на Страсбург Нойдорф виждаха тежко въоръжени членове на силите за сигурност да кръстосват улиците, пише френският в. \"Паризиен\", цитиран от БТА. Отдъхнаха си, едва след като Шериф Шекат, заподозрян за атентата срещу Коледния базар в Страсбург, беше застрелян от полицията, подчертава изданието. Вестникът цитира 56-годишната Розлин, жителка на квартала. Убитият от полицията Шекат е напуснал училище на 16 години и е с 27 присъди, пише френският в. \"Фигаро\". Прекарал е четири от 29-те си години в затвора, от които 2,5 години във френски затвори и година и половина в швейцарски, за серия от грабежи, нападение с оръжие срещу непълнолетен, и грабежи в Швейцария. Затворническата администрация в Мюлуз сигнализира, че той е радикализиран.  Френската полиция уби заподозрения за атаката в Страсбург Френските власти отдавна обещават да направят промени в затворите, за да се борят с екстремизма сред затворниците. Значителен брой от извършителите на нападения във Франция са се радикализирали в затворите на страната, пише в. \"Вашингтон пост\".  Отделен проблем е, че според анализаторите, занимаващи се със сигурността, не може да се направи много за възпиране на индивиди, които могат да извършат малки, нискобюджетни нападения, подобни на това в Страсбург, подчертава в. \"Вашингтон пост\" и отбелязва, че според мнозина случилото се във вторник е било неизбежно. Стрелецът от Страсбург викал: \"Аллах е велик!” Френската крайна десница използва нападението в Страсбург, за да всява разделение в момент, когато страната се нуждае от единство повече от всякога предвид продължаващите социални вълнения и поляризация, демонстрирани от движението на \"жълтите жилетки\", пише британският в. \"Гардиън\". Атаката обаче се оказа от полза за крайнодесните и за поддръжниците на теории на конспирацията, които се възползваха от нея, за да пропагандират идеите си. От 2015 г. насам Франция претърпя множество терористични нападения и реакцията към тях следва аналогичен сценарий. Докато властите издирват нападателя или нападателите, опозиционните партии призовават за по-строги мерки за сигурност срещу тероризма, като понякога обявяват нападението за терористичен акт, преди да бъдат изяснени фактите - също както стана и след нападението в Страсбург. Трима убити и 12 ранени при стрелба в Страсбург. Шестима се борят за живота си (ВИДЕО) Въпреки призива на френското правителство за сдържаност, лидерката на партията \"Национален сбор\" Марин Льо Пен само три часа след нападението го определи като \"ислямистко клане\" и призова за радикална промяна на реакцията на страната на терористични нападения. Няколко обществени фигури подновиха дебата за по-строги мерки срещу лицата, смятани за потенциално опасни от френските сили за сигурност, преди още да е ясно, че заподозреният е бил в този списък. Появи се и теория, че нападението в Страсбург е било подготвено от правителството, за да отвлече вниманието от протестите на \"жълтите жилетки\", и тя се разпространи дори и извън платформите на крайнодесните.  Всички тези теории и манипулации подсилват вредния коктейл от дезинформация и недоверие към големите медии, подхранван от събитията през последните няколко седмици. Мнозина вече правят преки или непреки връзки между атаката в Страсбург и подписването на Пакта за миграцията на ООН, отбелязва в. \"Гардиън\". Мнозина в социалните медии заклеймиха тези теории на конспирацията заради липсата на уважение към жертвите, но щетите вече са нанесени. Стрелецът от Страсбург викал: \"Аллах е велик!” Трима убити и 12 ранени при стрелба в Страсбург. Шестима се борят за живота си (ВИДЕО)", "date": "2018.12.15", "title": "Терористът е ликвидиран, но проблемите остават"}
{"url": "http://clubz.bg/77168-trevata_sled_banevi", "text": "Познавам човека, който държеше този плакат през 1996 година. Беше майстор в един от цеховете на текстилния комбинат „Декотекс“ в Сливен. Трибуквеният консорциум на Николай Банев вече беше погълнал друго голямо сливенско предприятие – „Динамо“. Работниците разказваха, че разрухата в машиностроителния завод е започнала. Някои цехове вече изглеждали като да ги подготвят за снимане на финалната схватка между Терминатора и злодея – капани от разхвърляни машинарии и железа. Работниците от „Декотекс“ бяха чували страховитите истории и твърдо бяха решени да не допуснат кракът на Банев да стъпи в тяхната фабрика. За нагласено общо събрание, което уж бе гласувало някакво решение, с което собствеността на „Декотекс“ преминаваше от ръцете на един американски инвеститор в ръцете на „АКБ Форес“ на Николай Банев. Ама как е възможно, ще попитате и не мога да ви отговоря по-точно от това, че в онези мътни времена така се ловяха големи риби. Работниците обаче не налапаха въдицата. Блокираха портала с верига, барикадираха го с камиони, написаха плакати и допускаха вътре само колегите си. Производството си вървеше, американецът бе намерил пазар за продукцията в Мексико, получаваха си заплатите и никак не се връзваха на приказките, че при българския консорциум те стават едва ли не стопани. Николай Банев даваше нервни пресконференции, в които убеждаваше нас, журналистите, че ръководи компетентен екип „в който имаме млади хора с по 4-5 езика, ей тия две момичета, например.“ Битката се пренесе в сливенския окръжен съд. Там трябваше да се отсъди какво решение е взело събранието, има ли право на такова решение и имало ли е събрание изобщо. За чадър над Баневи бе нарочен Иван Димов – съдия, депутат, син общественик по онова време, около когото се въртеше целият нов политически и икономически живот в града. Работниците се разделиха – една част пазеха портала на „Декотекс“, друга, по-голямата част, крещеше под прозорците на окръжния съд. Теоретиците на демокрацията обясняваха, че е недопустимо да се оказва натиск върху независимата съдебна система, но работниците викаха: Е, върху независима не може, но върху зависимата… Продължи седмица, втора. В един момент проблемът стана международен. Намеси се Ейвис Боулън, тогава посланик на САЩ у нас. Американският гражданин собственик на „Декотекс“ получи подкрепата на държавата си. И въпросът изведнъж стана лесен и бърз за решаване. Процедурните подробности съм забравила, но резултатът беше, че кракът на Банев наистина не стъпи в „Декотекс“. И оня цехов майстор сгъна плаката „След Банев трева не никне“. Това, което той беше написал и знаеше тогава, сега, кажи-речи четвърт век по-късно,  го научава нашата независима съдебна система. Какво обаче остана в главата и душата на цеховия майстор след тази случка? Не само че нямаше вяра в българския съд, но и беше сигурен, че съдът работи за „АКБ Форес“. Не получи защита от българската държава. Дори синдикатите тогава не си изиграха ролята си, защото половината предприятие членуваше в КНСБ, другата половина в „Подкрепа“, а по онова време двата синдиката повече си пречеха, отколкото си помагаха. Остана му чувството, че никой нищо няма да направи за него, затова трябва да крещи, да пищи, да си пази портала и да си разнася плаката, докато го чуе някой голям отвън. Защото нашите големи нямат началници тук, те се стряскат само от поклащане на пръст отвън. И си му стана мечта на цеховия майстор нашите големи да имат едни още по-големи началници отвън. По онова време тази мечта на текстилния майстор се осъществяваше от Европейския съюз. Само да ви припомня, че става дума за времена, в които наричахме България „тази страна“, а страните на запад от Любляна „бели държави“. И колкото и да изглеждаше невъзможно по онова време, мечтаеше си текстилецът да бъдем на едно място с белите държави. Не толкова да им ходи на гости без виза, не. Своята мечта той свързваше с представата, че тогава няма как нещата у нас да не се сложат в ред. Защото този ред вече е установен и пробван в белите държави, нали така? Значи по техен пример ние ще го направим същия ред тук и няма никакъв начин да не го направим, защото те ще ни наблюдават, помагат и даже наказват. Ето това с наказанието най-много му харесваше. Друго си е нашите началници да си имат началници. За наблюдаване, наблюдаваха ни. Даже още продължават да ни наблюдават. Пишеха мониторингови доклади, посочваха ни грешките точно както цеховият майстор си мечтаеше. Само че нашите началници се оказваха храбри, изобщо не се стряскаха. Банев стана Баневи, придобивките им също се умножиха, обаче нашият майстор продължаваше да чака справедливост и да се интересува какво казват началниците на нашите началници. Мисля, че отписа мечтата си, когато видя на една снимка Баневи, целите в бяло, наредени в една българска делегация някъде в Близкия изток, май Катар беше. Да, тъкмо Катар беше, защото след него гръмна Трайчо Трайков и се шегуваха, че се е тръшнал болен от катар на горните дихателни пътища. Разбра тогава майсторът, че дори министрите са временни, а само Баневи вечни и мечтата му погина. Тая работа, дето чаках да я свършат началниците на нашите началници, май се отлага за след тоя живот – каза ми по онова време, защото междувременно беше разбрал, че нашият началник вика началник само на Оня горе. Предстоеше му да излезе в пенсия на майстора и той изчисляваше съвсем други стойности и ценности, най-общо казано какво ще може да купува с пенсията си. Сметката не се връзваше заради пустите болести, които гълтат толкова много лекарства, ей ми ги за месеца, цяла торбичка – показа я, защото излизаше от аптеката. Не бях го виждала от доста време, много се надявах да е жив и да е дочакал. Жив е, срещнах го оня ден, пак с торбичка с лекарства. Виждаш ли, викам – какво става, твоите хора ги закопчаха, нали видя? „Видях, видях какво стана, даже и какво ще стане виждам“, рече той. Какво? „Каквото стана днес с Христо Бисеров – вика, – няма да го дочакам, ще отнеме време, ама вече знам. ", "date": "2018.12.15", "title": "Тревата след Баневи"}
{"url": "http://clubz.bg/77196-karakachanov_moje_da_glasuvam_i_protiv_chlenstvoto_na_makedoniq_v_nato_ti_go_kryshtavash_to_pyrdi", "text": "Корупция в армията няма, ВМРО няма нищо общо с нарушенията в агенцията за българите в чужбина, а ако Каракачанов е взел и една стотинка неправомерно, ще се гръмне публично. Изборът на самолети не е предопределен, а военният министър може да не подкрепи членството на Македония в НАТО Това са част от акцентите от интервюто на вицепремиера, министър на отбраната и лидер на ВМРО Красимир Каракачанов пред Нова тв. Министърът отново оправда реакцията си срещу Македония. За последните му изказвания, свързани с Македония, вицепремиерът обясни, че „чашата му е преляла”. Каракачанов по-рано беше казал, че комисията, която се събира да реши спорните въпроси в общата история на двете държави няма никакъв напредък, а от македонска страна има нахалството да се спори и шикалкави.  \"Когато една държава иска подкрепата на България, сядаме и се разбираме, че няма да има претенции и фалшификации на българската история, а то продължава да се прави. Как да си замълча. Нали трябва да се погледна сутринта в огледалото\", обясни вицепремиерът. Добави, че бил провокиран от начина, по който в Битоля наскоро отбелязали паметта на загиналите във Втората световна война войници. Доста далеч сме от подписването на договор за нови самолети, стана ясно от думите на военния министър. Така той коментира изказване на премиера Бойко Борисов, че предлаганите от САЩ и \"Локхийд Мартин\" машини F-16 \"са значително по-добри от всички останали, които се предлагат - от старите Eurofighter, а и от Gripen“. Изказването изглежда, че до голяма степен предопределя избора, който макар и формално да се прави от комисии към воентото министерство, в крайна сметка ще е политически. \"Аз не знам какъв въпрос му е зададен на премиера“, каза още за изказването на Борисов Каракачанов. Военният министър обаче също обясни, че крайното решение ще е политическо, тъй като купуването на военна техника винаги е било и въпрос на геополитическа ориентация. На въпрос, че България е държава от НАТО и това свежда избора до американските самолети, Каракачанов отговори, че и другите две оферти са подадени от натовски държави. Военният министър защити отпускането на допълнителни средства от бюджетния излишък за ремонт на военна техника. Според него армията заслужава финансиране, след 28 години на нея било гледано като \"брашнен чувал и е отупвана\". 28 години някой е гледал на армията като на брашнян чувал, сега правителството отпусна 117 милиона за ремонт и оборудване, каза още Каракачанов. На критиките, че хем ще се купуват нови самолети, хем ще се харчат пари за ремонт, военният министър обясни, че доставката на един самолет не става за 24 часа, още повече на 8. Ако днес сключим договор, те ще бъдат доставени за 2 години, а пилотите ще се качат да летят с тях на третата година, обясни военният министър.  Каракачанов коментира и сагата с храната за армията. Като обяви: \"Корупция няма\". Заради сагата с храната за армията - Каракачанов слага край на вечното обжалване Според обясненията на военния министър от три години и половина армията няма доставчик на храна заради проточена процедура. Внушения са, че едни 31 млн. лева са си отишли без конкурс. \"Целият скандал тръгна от фирмата, която си е въобразила, че трябва да спечели. Процедурата е от август 2015 г. От 2016 г. започват обжалвания. Министерството на отбраната няма никаква вина, но процедурата се стопира. През това време армията не може да стои гладна. Затова се процедира по следния начин: на военните се дава левовата равностойност на един храноден. Поделенията организират храненето, те си имат кухни. И военните си плащат на ръка с парите, получени от министерството. Корупция няма. Няма как на 30 000 човека да се дадат 2-3 лева, вместо 5.\" Така Каракачанов коментира обвиненията за корупция в армията заради липсата на доставчик на храна за военните. Министърът обясни, че подопечното му ведомство решило да прекрати процедурата. Експертите смятали, че най-добрият вариант при така създалата се ситуация е да се проведе нова обществена поръчка, която да бъде разбита на лотове, за да няма война между фирмите. Каракачанов за пореден път отхвърли твърденията, че ВМРО има нещо общо с нарушенията и корупцията в Държавната агенция за българите в чужбина. Той обясни, че очаква новосъздадената специална парламентарна комисия по въпроса да отхвърли \"всички опити за оклеветяване, които прави една чиновничка\" и \"да се установи, че крадецът е викал: \"Дръжте крадеца\". Каракачанов отново се разграничи от арестувания шеф на ДАБЧ Петър Харалампиев, който се счита за негово назначение. Той добави, че покрай този скандал за момент \"ми идеше да хвърля оставка и да си ходя\". Не го направил обаче, защото \"основните плювачи бяха едни политически негодници, които сме ги дондуркали във ВМРО\". Каракачанов каза още че бил предупреждавал Харизанов. За инцидента със самолета на \"България ер\", който кацна аварийно във Виена, вицепремиерът обясни, че подходил философски.", "date": "2018.12.15", "title": "Каракачанов: Може да гласувам и против членството на Македония в НАТО. Ти го кръщаваш, то пърди"}
{"url": "http://clubz.bg/77140-gerb_i_dps_se_dyrjat_kato_fashisti_ot_bsp_sa_im_qtaci", "text": "Когато се каже \"фашисти\" в България, обикновено се сещаме за \"Обединени патриоти\". Техни представители твърде често си позволяват непремерени изказвания, насочени към едно или друго малцинство, най-често етническо. Фактите обаче се оказаха по-различни. \"Обединени патриоти\" са жалки палячовци в сравнение с това, което имаме като управляващи и опозиция. Не че и досега не е имало поводи да се съмняваме в демократичната същност на ГЕРБ, ДПС и БСП. Но с приемането на последните промени в антикорупционния закон маските окончателно паднаха. Текстът, според който могат да ти отнемат имущество дори ако се окаже, че си невинен, бе приет с ужасяваща тишина в пленарната зала. И ако има нещо фашизоидно в парламента, това са ГЕРБ и ДПС. А БСП са техни ятаци, защото си мълчаха като комунист на разпит. Изказването по темата беше едно-единствено. И в него можеше да се чуе следното: Кратко изявление, но колко много проблеми създава.   - това изказване звучи като на депутат от управлението. Но всъщност е на Хамид Хамид от ДПС, партия, която твърди че има \"ценностни различия\" с настоящата управленска коалиция.   - когато някой започне да говори от името на \"народа си\" и да го отъждествява с \"правителството си\" и \"парламента си\", това е чиста проба авторитаризъм. В демократична държава всеки може да излиза и срещу правителството \"си\", и срещу парламента \"си\" и дори срещу народа \"си\", ако не е съгласен с мнението на мнозинството.  - когато един политик започне да казва какво е допустимо и какво не... трудно се намират точни думи, с които може да се характеризира подобно поведение. Много българи например излязоха срещу \"правителството си\", и дори \"народа си\" в средата на 80-те години, когато тогавашното правителство, с мълчаливото одобрение на голяма част от народа, сменяше имената на българските турци. Тогава подобно \"излизане\" беше недопустимо и водеше до репресии, но въпреки това мнозина не се уплашиха. Очевидно Хамид иска да се върнат същите онези мрачни времена. Само че този път неговата партия да организира \"Възродителен процес\" над българската демокрация. Но ето и още малко от забележителното изказване на Хамид. Омразата на настоящия парламент към Лозан Панов, единствения останал по върховете на държавата, който дръзва да се противопостави на пълното завладяване на същата тази държава, не е новина. Този път обаче Хамид отрече изцяло ролята на съда като коректив на властта. А в демократичните държави тази роля е много важна, когато трябва да се обуздава един или друг политически клоун, който говори от името на \"народа си\" и го отъждествява с \"правителството си\" и с \"парламента си\". Справка - случващото се в САЩ, след като Доналд Тръмп стана президент. А защо фашизъм? Много се знае за крайните резултати от фашизма, но твърде малко хора са наясно как той е започнал. Милионите жертви са на финала. На старта е било точно замитането на върховенството на закона под черджето, чрез създаване на възможности за саморазправа с политически неудобните. Докато накрая не е имало кой да протестира, когато властта е дошла и за онези, които в началото не са се противопоставяли и дори са одобрявали действията на същата тази власт. Само за последните дни парламентът прие два много спорни закона, засягащи съдебната ни система. Единият е този, че могат да ти отнемат имущество, дори ако си невинен. А другият, че можеш да бъдеш арестуван и 48 часа никой, освен органите на реда, да не знае за това. И двата закона, независимо от афишираните най-добри намерения, създават възможност за необуздана държавна репресия. Особено като се има предвид, че у нас те ще бъдат прилагани от Сотир Цацаров и сие. В истински демократичните държави необузданата държавна репресия е възприета като най-голямата възможна опасност. Много по-страшна от възможността някой да се измъкне, възползвайки се от съдебните процедури, гарантиращи възпиране на същата тази репресия. Факт е, че у нас много престъпници се измъкнаха безнаказани. Основната причина за това обаче са недостатъчно кадърните и предостатъчно корумпираните държавни органи, които трябваше да накажат същите тези престъпници. И сега вместо да работим за това тези органи да станат по-кадърни и по-малко корумпирани ние им даваме в ръцете още по-голяма власт, унищожавайки процедурите, които гарантират, че същите тези органи не могат безконтролно да \"страхуват\" и репресират когото си поискат. Това е като да гасиш пожар с бензин. Изказванията на \"Обединените патриоти\" срещу малцинствата срещат сериозна обществена съпротива. Докато подмолното установяване на фашизоидни практики от страна на ГЕРБ и ДПС с любезното съдействие на БСП минава почти незабелязано. И малцината, дръзващи да се противопоставят, веднага биват обявени за \"соросоиди\", \"джендъри\" и т.н. В крайна сметка и Хитлер е строил магистрали. Предсрочните избори са по-необходими от всякога. В парламента би трябвало да има поне една партия, която да се противопоставя на пълзящия фашизъм. В момента ЕС си има други проблеми, много по-сериозни и на него не можем да разчитаме. Този път ще трябва да се оправяме сами.", "date": "2018.12.15", "title": "ГЕРБ и ДПС се държат като фашисти. От БСП са им ятаци"}
{"url": "http://clubz.bg/76846-obedineni_patrioti_maj_vse_pak_shte_sa_obedineni_za_evrovota", "text": "Обединени патриоти вероятно все пак ще се явят заедно на европейските избори догодина. Колкото и невероятно да звучи това на мнозина - на фона на доскоро всекидневните им крамоли.  От ВМРО били \"за\" съвместно явяване на вота, такова е мнението и на \"Атака\", а оказа се - това смятат и от НФСБ на Валери Симеонов, научи Клуб Z от източници от малката коалиция. Планирало се тримата лидери - Красимир Каракачанов, Волен Сидеров и Симеонов да се съберат преди края на годината извън София, за да решат окончателно този въпрос. Очаква се да обяват общото си явяване веднага след Нова година. А до вота за Европейски парламент на практика остава по-малко от половин година. За нови предствители в ЕП трябва да гласуваме на 25 май 2019-а. Сидеров към партньорите \"патриоти\": Инфантилни са като 2-годишния ми син Не малка роля за \"обединението\" изигра и \"заигравката\" на Волен Сидеров с евродепутата и лидер на \"България без цензура\", преименувана на \"Презареди България\" - Николай Бареков. Бареков, който е в групата на консерваторите в ЕП анонсира съюз с лидера на \"Атака\", като \"Атака\" реши да става член на Алианса на консерваторите и реформистите в Европа (АКРЕ). В АКРЕ пълноправно членство вероятно от февруари следващата година трябва да има и ВМРО, чийто представител в ЕП - зам.-председателят на \"воеводите\" Ангел Джамбазки също е в групата на консерваторите. \"Едни малко по-помъдрели момчета\" стават консерватори. Начело със Сидеров Идеята на Сидеров и Бареков бе сформирането на широк консервативен алианс, в който да влезе цялата коалиция \"Обединени патриоти\" и така да вкара поне трима-четирима евродепутати. Нито ВМРО, нито НФСБ обаче дадоха съгласие да си партнират с Бареков - въпреки първоначалните заявки на бившия тв водещ и изпълнителен директор на ТВ7 от времето, в което Делян Пеевски и Цветан Василев бяха съратници, че той сам се оттегля от политиката и няма да се номинира за нов мандат в ЕП. Спор \"патриотите\" имаха и по отношение на това кой ще води листата за евродепутати - Джамбазки - с мотива, че е разпознаваем и вече има опит в ЕП, или Сидеров. По този повод зам.-председателят на ВМРО предложи вътрешни избори - но не само сред членовете на трите партии в малката управленска коалиция, а и сред симпатизантите. Каракачанов против Сидеров за оставки в МВР. Но иска да са заедно на евровота По непотвърдена информация, Джамбазки и Сидеров са изгладили и личните си отношения, породени от предупредителното писмо, написано от Джамбазки до колегите му в групата на ЕКР. Преди няколко седмици стана ясно, че Джамбазки, предупреждавайки групата, че всякакви срещи, съвместни публични прояви и дори снимки с Бареков може да компрометират членовете ѝ и самия АКРЕ, включи и Сидеров. По това време лидерът на \"Атака\" се готвеше заедно с Бареков да провежда срещи с представители на консервативния алианс в ЕП. А мотивът Сидеров да попадне в писмото - \"Атака\" приветства анексията на Крим, срещу която АКРЕ се противопоставя. В крайна сметка Джамбазки призна, че е допуснал грешка като е споменал името на лидера на \"Атака\", срещи в ЕП имаше, а Сидеров и Бареков се снимаха в сградата. След което Бареков остана сам на организирано от него мероприятие. Сидеров не бе до Бареков и тази седмица в София - когато евродепутатът пак организира разговор за консервативното. А междувременно от лагера на \"патриотите\", откакто Симеонов от вицепремиер се върна като депутат, не са се чували скандали и взаимни обвинения. \"Едни малко по-помъдрели момчета\" стават консерватори. Начело със Сидеров Каракачанов против Сидеров за оставки в МВР. Но иска да са заедно на евровота", "date": "2018.12.15", "title": "\"Обединени патриоти\" май все пак ще са обединени за евровота"}
{"url": "http://clubz.bg/77174-devet_tochki_za_tereza_mej", "text": "1. Най-вероятно Тереза Мей ще изведе британците от Европейския съюз – организирано или неорганизирано. След като спечели вота на доверие вътре в партията си, нямат право да искат смяната й следващите 12 месеца. Датата на “Брекзит” е след три месеца и половина. 2. (Следва от 1): Мей ще поеме всички преки политически последствия от процеса, независимо кой го започна, кой  и как участва в него и кой как гласува на референдума на 23 юни 2016 г. 3. Това, че остана министър-председателка и водачка на торите, не означава, че ще може да прокара сделката за “Брекзит” през Камарата на общините на 21 януари 2019 г. и че непременно ще се задържи на власт. 4. (Следва от 3): Не бива да се учудваме, ако пак отложи гласуването. Или ако дори поиска удължаване на двегодишния срок на преговорите по чл. 50. За това би й трябвало единодушното съгласие на оставащите 27 държави-членки. За да спечели нужната й подкрепа в Камарата на общините Мей трябва да докаже, че   няма да държи за неопроделено време страната й заложник на европейските правила, в чието правене тя няма да участва след края на идния март. 5. За да спаси постовете си, Мей сама обяви, че ще се оттегли преди редовните парламентарни избори през 2022 година. Ако дотогава не ме свалите, обещавам сама да си ида, им каза тя в очевидно усилие да укроти интригите и борбите за власт в партията. 6. Не обеща обаче да се откаже от лидерството, ако по-рано вътрешната опозиция сред консерваторите помогне на лейбъристите да свалят правителството й и да предизвикат предсрочни избори. 7. (Следва от 6): Щом лидерството й не може да бъде оспорвано и ако не реши сама да го отстъпи на друг, в случай на предсрочни избори Мей ще може да влияе на подбора на кандидатите и евентуално да разчисти противниците си сред консерваторите. В кампанията за предсрочните избори през 2017 година  , а и преди това Щабът на кампаниите на консерваторите (Conservative Campaign Headquarters – CCHQ) играеше важна роля в него. 8. След 21 януари 2019 г. са възможни поне три сценария: подреден Брекзит с преходен период и договаряне на бъдещите отношения с ЕС; хаотичен Брекзит без споразумение, много вероятно – с падане на консервативното правителство и нови избори; отлагане на “Брекзит” с продължаване на преговорите или нов референдум за британското членство в ЕС. Съдът на ЕС постанови на 10 декември 2018 г., че Обединеното кралство може едностранно да спре “Брекзит”, оттегляйки молбата си по член 50 от Лисабонския договор. За това не му е нужно съгласието нито на останалите държави членки, нито на европейските институции,  , т.е. в рамките на двете години от подаването й. 9. Най-предвидимо бъдещето изглежда при първия сценарий. Миналото обаче ни казва, че това не е достатъчно той да бъде избран.", "date": "2018.12.15", "title": "Девет точки за Тереза Мей"}
{"url": "http://clubz.bg/77147-ruski_policejski_bos_si_otiva_zaradi_imot_v_bylgariq_i_lyubovnica", "text": "Преди дни руски медии съобщиха, като се позоваха на свои източници, че оставка е подал един от шефовете на най-опасните силови служби в Русия, Главното управление за противодействие на екстремизма, част от Министерството на вътрешните работи, по-известно като Центъра \"Е\". Служителите на тази структура освен всичко друго търсят престъпници на акциите на опозицията, внедряват агресивни групи от прокремълски активисти, арестуват хора за споделяне на постове в социалните мрежи, проверяват за екстремизъм песните на популярни изпълнители, бият задържаните. Структурата има лошата слава ва съвременния аналог на руската тайна полиция от началото на 19-и век. Шефът на Центъра обаче си тръгва, както изглежда, не заради общественото недоволство от дейността на ведомството, а заради любовта му към луксозния живот и заради любовна афера с колежка, съобщава радио \"Свобода\". Генерал-майор Тимур Валиулин оглавява структурата през септември 2012 г. Преди това е бил шеф на московското управление на Центъра, а до създаването му - московското управление за борба с организираната престъпност, в което записва сериозни успехи в акции срещу криминалния контингент в руската столица. Десет години по-късно обаче той вече се занимава със съвсем различни неща - вместо да преследва престъпници трябва да търси отговорност от родители и учители за участието на децата им в протестни акции. През април 2018 г. той е вкаран в списъка със санкции на САЩ срещу Русия. Информацията за готвената оставка на Валиулин за първи път се появи в понеделнвик в агенция \"Интерфакс\", а два часа по-късно - в ТАСС. Източниците и на двете агенции не уточняват причините за оставката, Валиулин сам дал оставката си на президента и тя била приета.  По-късно Lenta.ru уточни, че оставката не е била подадена доброволно. Според версия, изложена от медията, която се позава на високопоставен източник в руските правоохранителни органи, шефът на Центъра е \"загубил доверие\", а причината била разкриването на извънслужебни отношения с подчинена, жена-офицер. Интересен момент в историята е, че разобличителят на генерала се оказала неговата съпруга, която била бивш полковник от полицията - Галина Михеева. Михеева, пише Lenta.ru, постоянно ходела в службата на мъжа си, проверявала с какво се занимава той и най-накрая все пак го хванала в изневяра. Това се случило в началото на декември.  Ядосаната Галина Михеева написала разобличително писмо до \"ръководството на страната\", в което посочвала тежки нарушения на закона от страна на съпруга ѝ и разкривала, че той има имоти в Италия и България. В \"Коммерсант\" се уточнява, че причина за оставката на генерала е задгранична негова собственост. Притежаването на такива имоти станало известно на началниците му на бракоразводния процес и последвалата делба на имуществото на Валиулин и Михеева (според версията на \"Коммерсант\" граждански съд дал развод на двамата още през пролетта на т. г.). Според изданието Валиулин купил имоти в България през 2010 г. и ги продал през 2012 г. като в имотната си дакларация не посочил нито че е притежавал такава собственост, нито че по-късно е я продал. На 11 декември  публикува собствено разследване, извършено съвместно с руския филиал на Transparency International. \"Биволъ\" публикува копия на документи за купуването от Валиулин на българските му жилища, които са придобити през 2006-а и 2011 г. В разследването има и документи за продажбата им, която се е състояла през 2017 г. (въпреки данните на Коммерсант, че това е станало още през 2012 г.) \"За българските стандарти това е доста приличен жилищен комплекс\", казва в интервю за радио \"Свобода\" ръководителят на руския   Иля Шуманов. \"Той е владеел тези имоти между 2006-а и 2017-а. През 2017 г. ги е продал, но в декларациите за доходите на Валиулин това не е отразено, въпреки че става въпрос за 180 хил. евро. Доколкото разбирам, фактът, че той не е посочил апартаментите в декларациите, може да е една от причините той да бъде принуден да подаде оставка. По закон той може да владее тези имоти, но сега в Русия, ако имаш задгранични имоти, не е добре те да са на територията на страна - противник, член на НАТО, каквото е България, а в някакви други държави. Да, той е можел да има такива имоти, но със сигурност е бил длъжен да ги декларира\", казва още Шуманов.", "date": "2018.12.15", "title": "Руски полицейски бос си отива заради имот в България и любовница"}
{"url": "http://clubz.bg/77195-do_trupa_na_myrtviq_shef_na_kat_kazanlyk_imalo_pari_tefterche_i_revolver", "text": "След две денонощия в неизвестност шефът на КАТ- Казанлък бе открит мъртъв. Тодор Николов беше намерен прострелян в колата си в петък, близо до казанлъшкото село Бузовград, където е живеел заедно със сестра си. Изчезналият шеф на КАТ-Казанлък открит мъртъв В близост до трупа са открити пари, тефтерче и пистолет. Основната версия, по която разследващите работят, е самоубийство, съобщи по Нова тв районният прокурор Таня Димитрова. Проверява се и склоняване към самоубийство. Според нея откритите вещи биха могли да са индикации за някакви корупционни практики. Дали е имало такива, кой е бил замесен в тях и какво е пишело в откритото тефтерче, тепърва ще става ясно. Информацията за изчезването на Николов беше разпространена в четвъртък. Последният му телефонен разговор бил около 16 ч. и оттогава телефонът му бил изключен. За последно той бил видян от журналисти на станалата катастрофа на пътя Мъглиж - Казанлък около 10 часа в сряда. Тодор Николов е бил началник на КАТ-Казанлък от няколко години. Той е син на покойната кметица на Бузовград - Елена Николова. Разведен, 44-годишен. Мъжът живеел със сестра си в Бузовград.  ", "date": "2018.12.15", "title": "До трупа на мъртвия шеф на КАТ-Казанлък имало пари, тефтерче и револвер"}
{"url": "http://clubz.bg/77197-bylgarska_sleda_v_otkradnati_rykopisi_na_nad_1000_godini", "text": "Лидери на Православната църква, сред които Вселенският патриарх Вартоломей, съдят Принстънския университет да им върне хилядолетни византийски ръкописи, откраднати от българска чета по време на Първата световна война, пише в. \"Ню Йорк таймс\", информира БТА. Трите ръкописа с цветни рисунки са на повече от 1000 години. Едновременно свещени текстове и произведения на изкуството, те били дарени на Принстън през 1942 г. от член на настоятелството и бивш възпитаник на учебното заведение, който ги купил от германска аукционна къща 20 години по-рано. Във федерален съдебен иск, заведен в четвъртък в американския щат Ню Джърси, ищците, сред които Вселенският патриарх Вартоломей, твърдят, че ръкописите са били откраднати, и настояват за тяхното връщане.  През 1917 г. български отряд щурмувала манастира \"Света Богородица Икосифиниса\" в село Кормища, Северна Гърция, и отнесла редица древни текстове. \n\tМанастирът, основан през 5-и век, е един от най-старите в гръцката област Македония. В съдебния иск пише, че преди да бъде плячкосан, той е имал \"забележителна колекция от книги, реликви и ценни византийски ръкописи\". Представител на местните власти описал нападението срещу манастира в писмо до гръцката делегация в София четири дни по-късно. В текста, който е на френски език, пише, че \"банда от 60 престъпници\" е влязла с насилие в манастира и е пребила безмилостно двама мъже, за да ги принуди да издадат къде са държани скъпоценните предмети на Светата обител. След това българите натоварили своята плячка на 24 мулета и си тръгнали необезпокоявани. Откраднатите ръкописи били отнесени в София, където се озовали у търговци, продавачи на книги и аукционни къщи от цяла Централна Европа.", "date": "2018.12.15", "title": "Българска следа в откраднати ръкописи на над 1000 години"}
{"url": "http://clubz.bg/77189-tajms_brekzit_na_mej_e_myrtyv", "text": "Повечето от водещите британски министри смятат плана на премиера Тереза Мей за Брекзита за мъртъв и обсъждат различни варианти, включително нов референдум по въпроса, пише в. \"Таймс\", цитиран от Ройтерс. \n\tВчера Мей изрази надежда да получи допълнителни гаранции за своя план от европейските лидери, въпреки че посещението й в Брюксел не даде резултат.  Борисов не е оптимист за плана за \"Брекзит\" По всяка вероятност британският премиер ще получи противоположни искания от министри другата седмица, отбелязва \"Таймс\".  \n\tЕдна група, в която влизат министрите на труда и на финансите, Амбър Ръд и Филип Хамънд, е склонна да подкрепи, макар и с неохота, организирането на нов референдум, ако всички други опции бъдат изчерпани.  \n\tДруг лагер, част от който са министрите на околната среда и на вътрешните работи, Майкъл Гоув и Саджид Джавид, е против второ допитване. Гоув по-конкретно се обявява за по-близки отношения с Европейския съюз в стил Норвегия след Брекзита. Юнкер обяснява разправия с Мей: \"Не танцувахме... После тя ме целуна\" Други министри, включително този на външните работи Джереми Хънт, искат Великобритания да поеме риска да напусне ЕС без споразумение. \n\tПланът, който Тереза Мей договори с лидерите на съюза миналия месец, среща съпротивата на много депутати от Консервативната партия на премиера, които се опасяват, че той може да остави страната в орбитата на ЕС. Мей казва, че отхвърлянето на нейния план ще предизвика риск от развод без споразумение или изобщо от пропадане на Брекзита, съобщава БТА. Юнкер обяснява разправия с Мей: \"Не танцувахме... После тя ме целуна\"", "date": "2018.12.15", "title": "\"Таймс\": \"Брекзит\" на Мей е мъртъв"}
{"url": "http://clubz.bg/77192-vremeto_ti_izticha_velikobritaniq", "text": "Тереза Мей оцеля във вота на недоверие. Но времето изтича и \"твърдият\" Брекзит става все по-вероятен. Изглежда обаче, че Лондон не иска да го проумее, предупреждава   от английската редакция на  . \" , ти сериозно ли? Имаш ли толкова време? Както изглежда, след няколко седмици ще излезеш неподготвена от ЕС - без споразумение. Което ще бъде истинска катастрофа за теб, каквото и да твърдят хардлайнерите на Брекзита. Ако депутатите не приемат нужния закон за \"развода\" с ЕС, или пък отменят параграф 50-и, тогава ти предстои един \"твърд\" \"Брекзит\". Защо тогава пилееш ценно време за вътрешнопартийни битки? Ако Тереза Мей беше загубила вота на недоверие, щеше да изгубиш до шест седмици до излъчването на ново правителство. А ти имаш само още някакви си 14 седмици, преди да напуснеш ЕС на 29 март. Тогава за теб ще настъпи денят \"Х\" - денят на Брекзита. Неслучайно използвам такъв език - той е и единственият, който изглежда разбират някои англичани. На тях ще им кажа следното:  И всичко това заради една гротескна заблуда - \"Брекзит\" По повод на вота на недоверие, британският депутат и горещ привърженик на Брекзита Бърнард Дженкин написа в Туитър: Но сега не сме в 1940 година, нито се намираме във Втората световна война. Вече повече от 70 години живеем в мир - благодарение и на европейското единство. И още: Вие сами си надробихте тази попара. Защо тогава искате точно сега да се отървете от Тереза Мей и да разедините още повече и без това силно разединената страна? А сега към Великобритания: ти изглежда се опитваш само да протакаш нещата, което всъщност правеше и през последните две години. За което голяма вина има също и Тереза Мей. Абсолютно ненужните спешни избори от 2017 година костваха ценни месеци, които можеха да бъдат използвани за усилена работа за изработване на споразумение, вместо да се прахосват за предизборни кампании. Тези избори излъчиха едно още по-нестабилно правителство. После Тереза Мей представи първия си проект, т.нар. план \"Chequers\", който стана фундамент за напускането на ЕС. Но много време беше пропиляно - цяла вечност бих казал - за постигането на някакъв напредък и за последвалото отлагане на гласуването. \"Таймс\": \"Брекзит\" на Мей е мъртъв Чак непосредствено преди вота на недоверие Тереза Мей изглежда налучка верния тон: в една много остра своя реч тя предупреди, че една смяна на управлението сега \"ще заложи на карта бъдещето на нашата страна и ще породи несигурност, каквато ние в този момент не можем да си позволим\". И тя има право - само след 6 дни парламентът излиза в коледна ваканция.  Нека обаче помислим какво би могъл да постигне един нов премиер преди Брекзита. Нито съотношението на силите в парламента щеше да се промени, нито правителството би се сдобило с мнозинство, а броят на депутатите, които са за оставане в ЕС, щеше да си остане същият. Нямаше да настъпят и никакви промени по отношение на предпазния механизъм за Ирландия (срещу връщането на физическата граница между Ирландия и Северна Ирландия), т.нар. Backstop, ако начело на правителството бе застанал един страстен привърженик на Брекзита. Споразумението от Белфаст не предвижда, нито пък ЕС иска такава твърда граница на острова и, ако имаше време, този въпрос трябваше отдавна да е решен вече.  Но да видим и какви са реалистичните ти други възможности? Нови парламентарни избори? За тях няма време. Нов Брекзит-референдум? И за него нямаш време. Сделка с ЕС по подобие на модела Канада-Норвегия-Швейцария? Знаеш ли обаче колко време трябва за договарянето на такава сделка? И точно в това е проблемът: дори да разполагаше с всичкото време на света, всичко това пак нямаше да е постижимо. Онези над 48 бунтовници, които искаха да свалят Тереза Мей, се заблуждават, че един нов премиер би постигнал по-различна сделка за Брекзита. Не, друг резултат няма да има. А Европа казва: стига, достатъчно, дотук. Времето изтича, а ти изглежда не искаш да го проумееш. Има някаква тъжна символика в това, че и прочутият Биг Бен тези дни е замлъкнал - стрелките на часовника му бяха отстранени през април за ремонт, който ще отнеме три години. За ремонта на страната обаче ще трябва повече време.\" \"Таймс\": \"Брекзит\" на Мей е мъртъв", "date": "2018.12.15", "title": "Времето ти изтича, Великобритания!"}
{"url": "http://clubz.bg/77193-trymp_ne_byrzam_za_pregovorite_s_kim", "text": "Президентът на САЩ Доналд Тръмп увери снощи, че \"няма защо да се бърза\" в преговорите за денуклеаризацията на Северна Корея, предаде Франс прес. И допълни: \"Всичко е наред!\", заключи президентът, без обаче да съобщава конкретни детайли за евентуалните разговори, които са в ход. \n\tТръмп и Ким се срещнаха през юни в Сингапур, припомня агенцията. \n\tТръмп често споменава за нова среща с Ким, но преговорите за пълна денуклеаризация на Корейския полуостров, според неясната формулировка, договорена в Сингапур, както изглежда са в задънена улица, отбелязва Франс прес.", "date": "2018.12.15", "title": "Тръмп: Не бързам за преговорите с Ким"}
{"url": "http://clubz.bg/77190-rojters_ot_johnson_johnson_znaeli_che_bebeshkata_im_pudra_sydyrja_azbest", "text": "Американската компания \"Джонсън и Джонсън\" (Johnson & Johnson) e знаела от десетилетия за наличието на следи от азбест в нейна бебешка пудра, сочи разследване на Ройтерс, цитирано от БТА. Агенцията цитира документи, разпространени във връзка със съдебен процес. Според ищците опасната пудра може да причинява рак на яйчниците. \n\tОт \"Джонсън и Джонсън\" оспорват тези твърдения в съда. В изявление компанията нарече обвиненията срещу нея  . $4,7 млрд. обезщетение за азбест в пудра Johnson & Johnson плащат $72 млн. заради бебешка пудра Заради обвиненията акциите на \"Джонсън и Джонсън\" се сринаха, преживявайки най-големия си спад за един ден от 2002 г. Вчера те загубиха 14, 84 долара, или 10 процента от стойността си, за да паднат до 133 долара в края на работния ден. Johnson & Johnson плащат $72 млн. заради бебешка пудра", "date": "2018.12.15", "title": "Ройтерс: От Johnson & Johnson знаели, че бебешката им пудра съдържа азбест"}
{"url": "http://clubz.bg/77183-speshno_se_tyrsi_dqdo_koleda", "text": "Дядо Коледа идва в Германия на Бъдни вечер. Стотици хиляди семейства поръчват на специализирани фирми да им изпратят добрия старец, за да раздаде подаръци на децата им. Разбира се срещу заплащане. Тази година обаче за пръв път има дефицит на кандидати да влязат в ролята на дядо Коледа. На тази тема посвещава своя публикация в \"  Кристин Хауг. Всъщност дядо Коледа би следвало да пристигне на шейна, но вече ползва автомобил или автобус. В някои региони тази година дори няма да пристигне. Според публикациите в източните части на Германия става все по-трудно да ангажираш добрия старец. Не става въпрос за шкембелии и брадясали дядовци и чичовци в семейството, а за дядо Коледа под наем. Причината може и да е в това, че източногерманците (от бившата ГДР – б. р.) не са особено религиозни или пък, че семействата предявяват големи претенции, се посочва в публикациите. Може би обаче основната причина е в липсата на желаещи да влязат в подобна роля. Берлинското студентско сдружение тази година не предлага подобна услуга. Самият той е изключително изненадан от сегашната ситуация. Като студент е надявал червеното наметало, за да припечелва по нещо. За причините можел само да спекулира. От други студентски движения в страната го уверявали, че днешните студенти изобщо нямали интерес да работят като дядо Коледа. Секси Дядо Коледа завладя интернет И бюрата по заетостта почти се отказали да поемат подобни ангажименти. Не си струвало, казва Паул Ебзен, говорител на Федералната агенция по заетостта. Твърде малко мъже били готови да влязат в ролята на дядо Коледа. Така според Ебзен можело да се говори за дефицит на «специалисти». Някои смятали, че заплащането не е достойно, други били прекалено възрастни, липсвало ново поколение в бранша. Федералната агенция по заетостта не смята, че е длъжна да ангажира хора за ролята на дядо Коледа, камо ли да ги обучава. Сега тази дейност е предоставена на социални и благотворителни организации, казва Ебзен. Според в. \"Нордкурир\" обаче в Шверин и Рощок агенциите по заетостта все още извършват подобна дейност. Там за 20-минути посещение при семейства и раздаване на подаръци се заплаща хонорар между 30 и 35 евро. Дали причината е в парите? Според организаторката Петра Хенкерт на Бъдни вечер могат да се заработят 500 евро. Сумата е по-висока, ако дядо Коледа свири на китара или пее. Хенкерт има своя фирма и от 18 години с огромна радост ангажира желаещи да влязат в ролята на добрия старец. Но и тя е наясно с проблемите: Хенкерт е убедена, че сега студентите са пренатоварени с учене и за тях е по-добре да празнуват Рождество сред семействата си, отколкото да работят в чужд дом. Това за тях било по-важно, отколкото да припечелят известна сума. Къмбърбач пише до Дядо Коледа: Помогни децата ни да останат по-дълго деца Карстен Густ е на 53 години и след 30 години вече не иска да работи като дядо Коледа. Втърснало му от консуматорството, пише «Дрезднер моргенпост». Петра Хенкерт обаче вярва, че все още има хора, които се интересуват от ролята на добрия старец. Наскоро попитала 16-годишен тийнейджър дали би станал дядо Коледа. Отговорът бил положителен. Хенкерт не наема непълнолетни, но според нея това момче е пример как надеждата не бива да умира. Къмбърбач пише до Дядо Коледа: Помогни децата ни да останат по-дълго деца", "date": "2018.12.15", "title": "Спешно се търси дядо Коледа"}
{"url": "http://clubz.bg/77191-rekord_1702_jurnalisti_na_preskonferenciq_na_putin", "text": "Обявената за 20 декември голяма пресконференция на руския президент Владимир Путин бие рекорда по броя на акредитираните за нея журналисти - 1702-ма души, предаде ТАСС.  \n\tСписъкът на представителите на медиите бе публикуван на сайта на Кремъл. \n\tНа тази традиционна за края на годината среща на руския държавен глава с журналисти, както и досега най-много представители ще имат регионалните руски медии. Голям брой национални и чуждестранни средства за масово осведомяване обаче също ще изпратят свои представители.  Путин: Не участвам в нехитрите комбинации на Порошенко На първата такава пресконференция на Путин през 2001 г. имаше над 500 журналисти и оттогава броят на присъстващите се увеличава стабилно. На пресконференциите през третия президентски мандат на Путин броят им не е падал под 1250. Миналата година бе поставен поредният рекорд - 1640 представители на медиите, отбелязва БТА.", "date": "2018.12.15", "title": "Рекорд: 1702 журналисти на пресконференция на Путин"}
{"url": "http://clubz.bg/77188-kamion_izrysi_500_000_na_magistrala", "text": "Над 500 000 долара изпаднали от брониран камион на магистрала в североизточния американски щат Ню Джърси. Близо 300 000 от тях все още не са намерени, предаде Асошиейтед прес, като се позова на местната полиция. Два сака с пари изпаднали от камиона в четвъртък. Единият съдържа 370 000 долара, а другият - 140 000 . Парите изхвърчали през отворена задна врата, която има механичен проблем. Много шофьори спрели и се втурнали да събират долари. В резултат се стигнало до две катастрофи. Хора събрали и върнали 216 000 долара. Останалите 294 000 за момента липсват, пише БТА.", "date": "2018.12.15", "title": "Камион изръси $500 000 на магистрала"}
