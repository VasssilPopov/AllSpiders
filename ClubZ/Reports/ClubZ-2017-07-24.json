{"url": "http://clubz.bg/56541-i_paint_si_otiva_video", "text": "С предстоящия си ъпдейт на Windows 10 тази есен \"Майкрософт\" ще изтрият от операционната система една легенда - графичния редактор MS Paint. Той ще си отиде заедно с Outlook Express, Reader App и Reading List, като част от остарелия софтуер, който хората на Бил Гейтс разчистват от новата операционна система. На негово място ще е представеният през април Paint 3D, който има някои подобни функционалности и базово триизмерно рисуване. Но не е нова версия на оригиналния Paint и не се държи като него. MS Paint е ръка за ръка с Windows от версия 1.0 през далечната 1985 г, и за повечето хора е първият компютърен графичен редактор, който са виждали. През годините остава ключова част от Windows. Той всъщност е леко променена версия на монохромния редактор ZSoft PC Paintbrush. Което ще рече, че първоначално може да рисува само в тонове на сивото и да запазва в тромавите формати BMP и PCX. Цветата му версия идва по-късно, а чак в Windows 98 може да запазва в универсалия днес формат JPEG. Въпреки това някои от най-базовите му функции са служели на хиляди през ранните години на персоналните компютри. Програмата не поддържа прозрачност, нито меки четки, слоеве или десетките екстри, които имат по-късните графични редактори.  Това обаче не пречи на много хора да правят впечатляващи рисунки на него, работейки търпеливо с мишката часове наред. Ето някои от тях:            ", "date": "24.07.2017", "title": "И Paint си отива (ВИДЕО)"}
{"url": "http://clubz.bg/56519-%E2%80%9Csimens%E2%80%9D_%E2%80%93_poukite_ot_aferata_v_krim", "text": "Германският концерн “Сименс” е решен да ограничи щетите след скандала с доставка на газови турбини за Крим при заобикаляне на санкциите на ЕС, наложени на Русия след анексирането на полуострона, пише в. “Ханделсблат”. От централата в Мюнхен оповестиха драстичен контрол по доставките за Русия. Москва заплашва, че новата стратегия на “Сименс” ще му навреди. За ръководството на “Сименс” в момента има една-единствена тема -  , пише “Ханделсблат”, позовавайки се на висш мениджър. Аферата срещу пренасочването на четири газови турбини с марката “Сименс” от Южна Русия към Крим без знанието на германския концерн е заплаха за репутацията му, посочва изданието. Дори “Сименс” да е жертва на престъпни действия, от ръководството му предприемат мерки, включително уволнения на замесени в скандала, макар и неволно. Въпреки санкциите: Крим се е сдобил с две турбини „Сименс” Първата жертва най-вероятно ще е шефът на представителството на концерна в Русия Дитрих Мьолер. Обвиненията към него са, че дълго време след като е бил наясно със случилото се в Крим, е мълчал. Наред с това ръководството на концерна било решено да въведе нов механизъм на контрол върху доставките на оборудване, и то непосредствено на мястото, посочено по силата на договор с руската страна. От “Сименс” са категорични, че е по-добре да претърпят сериозни финансови загуби, отколкото да рискуват репутацията си на международния пазар, посочва изданието. “Сименс” прекратява доставки за руски електростанции По силата на договор с руската компания “Технопромекспорт” концернът “Сименс” доставя четири газови турбини, предназначени за южния руски полуостров Таман. Те обаче се пренасочват към Крим, анексиран през 2014 г. от Русия. Поради тази причина EС наложи на Москва икономически санкции. Заради озовалите се в Крим газови турбини без знанието на германската страна през миналата седмица “Сименс” подаде съдебна жалба в Арбитражния съд в Москва срещу “Технопромекспорт”. На 21 юли концернът обяви също, че прекратява доставките си за руски електростанции. Концернът се оттегли и от участието си в руската компания “Интеравтоматика”, в която държеше 46 на сто от акциите. От “Сименс” обявиха, че се смятат за жертва и в бъдеще ще реализират проекти в Русия единствено чрез съвместната фирма “Технологии за газови турбини” и чрез собствения си филиал в Руската федерация. Наред с това цялата дейност ще е под строгия контрол от страна на концерна. Формирана е и специална работна група, която има за задача да провери всички доставки за партньори в Русия.  \n\tВ официалното си съобщение “Сименс” потвърди, че четирите газови турбини, доставени през тази година за електростанции на полуостров Таман, в Краснодарския регион, незаконно са били модифицирани и изправени в Крим. “Сименс” прекратява доставки за руски електростанции", "date": "24.07.2017", "title": "“Сименс” – поуките от аферата в Крим "}
{"url": "http://clubz.bg/56518-rusiq_strupala_tri_divizii_do_ukrajna", "text": "Русия е засилила военното си присъствие по границата с Украйна, предаде Нюз.ру, като цитира армейския генерален щаб в Киев. Москва е разположила три мотострелкови дивизии, които в случай на необходимост да предприемат бързо настъпление. Доказателство за това било въоръжението им. Още повече че през януари руският военен министър Сергей Шойгу заяви, че оглавяваното от него ведомство ще продължи да укрепва контингента в Южния военен окръг заради ситуацията в Югоизточна Украйна и заплахата от международни терористични организации. Юнкер: Проблемите между ЕС и Русия са ясни - Крим и Украйна През миналата седмица пък проруското ръководство на сепаратистката Донецка народна република (ДНР) обяви създаването на държава Малорусия на мястото на Украйна с нова столица Донецк. В Кремъл побързаха да се разграничат от инициативата, като обявиха, че тя е единствено на лидерите на ДНР. Разграничи се и ръководството на Луганската народна република (ЛНР). Въпреки това в Киев са сериозно разтревожени. Сепаратисти обявиха държава Малорусия със столица Донецк Русия се е възползвала от лоялността към нея на редица украински военни командири в Крим при анексирането на полуострова през 2014 г. Това пише Ройтерс в материал, изготвен след разговори с военни от двете страни на конфликта. Лоялността е въпрос, който особено тревожи НАТО, когато става дума за балтийските републики от бившия СССР. Като пример Ройтерс изтъква кариерата на Сергей Елисеев - първи зам. командващ флота на Украйна, по-голямата част от който тогава е базирана в Крим. Самият Елисеев е роден в Русия. Той започва службата си в армията по времето на СССР и е изпратен в съветска Украйна. Когато руски войници без опознавателни знаци, известни като \"зелени човечета\" и \"учтиви хора\", влизат в Крим преди три години, Елисеев незабавно подава оставка от поста си, въпреки че при обявяването на украинската независимост се е заклел във вярност на новата държава. И малко след анексирането на полуострова е назначен за зам.-шеф на руския Балтийски флот. Като Елисеев постъпили и много други висши военни. Русия не срещнала никаква съпротива. Сега Москва се опитва да вербува за шпиони етнически руснаци от армиите на балтийските държави, заявява пред Ройтерс източник от НАТО. Тези хора ще бъдат използвани в случай на евентуален конфликт със Запада. Сепаратисти обявиха държава Малорусия със столица Донецк", "date": "24.07.2017", "title": "Русия струпала три дивизии до Украйна"}
{"url": "http://clubz.bg/56522-edin_ot_trimata_drugari_padna", "text": "Паметникът „1300 години България“ продължава да се топи. След упорита работа през уикенда вече окончателно липсва една от трите бетонни структури – тази откъм „Фритьоф Нансен“, на която се уповаваше металното скеле с част от бронзовите скулптурни елементи. От нея вече е останала само основата. Работниците по демонтажа вече започнаха къртенето и на централното и най-високо тяло. Очевидно то, както и това до него, ще бъде свалено постепенно, а не с взрив например. В момента вече се разширява вече съществуващата кухина по протежението му. Паметникът почти разглобен, Старчев още иска реставрацията му Бронзовите фигури на Валентин Старчев още преди десетина дни бяха преместени в Националния исторически музей (приблизително по същото време се наложи да бъде извозен и опожарен от все още неизвестни лица демонтажен кран – но той бързо бе заменен от два други).", "date": "24.07.2017", "title": "Един от тримата другари падна"}
{"url": "http://clubz.bg/56520-protestite_v_polsha_pobediha_veto_vyrhu_sporniq_sydeben_zakon", "text": "Президентът на Полша Анджей Дуда обяви, че ще наложи вето върху спорните закони за Върховния съд и Националния съвет по правосъдието, приети от депутатите, които позволяват на парламента да контролира съдебната система, предаде Ройтерс. Полша все още не е загинала Приемането на законопроектите предизвика масови протести в Полша. В събота повече от 50 000 души се събраха в столицата Варшава, за да изразят недоволството си от законите, които на практика поставят съдебната система под политическа зависимост. В протестите в Гданск се включи носителят на нобелова награда за мир Лех Валенса - символ на победата над комунизма в Полша. Трите законопроекта за реформиране на съдебната система обаче са приети от парламена въпреки демонстрациите. Преди да влязат в сила, се изисква одобрението им от президента. Законопроектите, прокарани от управляващата консервативна партия \"Право и справедливост\", поставят съдебната власт под контрола на изпълнителната. Според единия от законите върховните съдии, избрани от магистратите, ще бъдат заменени с такива, избрани от парламента, където мнозинство има \"Право и справедливост\". Всички съдии от Върховния съд с изключение на назначените от министъра на правосъдието Збигнев Жобро ще бъдат пенсионирани, а изискванията към бъдещите върховни съдии ще бъдат намалени, което би позволило на управляващите да назначат лоялни към партията магистрати. Според друг законопроект под контрола на парламентарното мнозинство попада Националния съвет на правосъдието (аналог на българския Висш съдебен съвет), който назначава и уволнява магистратите и Върховния съд на Полша. Депутатите трябва да предложат нови законопроекти, които да получат одобрението на президента. Парламентът може да гласува отмяна на ветото, но за това се изисква мнозинство от 60%, което управляващата партия \"Право и справедливост\" няма. Полша все още не е загинала Полша беше заплашена от най-тежките санкции от страна на ЕС  заради реформите - ограничаване на членските й права в Съюза. Според член 7 на Лисабонския договор членските права на държава от ЕС могат да бъдат ограничени, ако в нея съществува системна заплаха за основополагащи принципи на съюза, какъвто е върховенството на закона. Полският президент отказва да се срещне с Туск Във вторник Дуда коментира, че би подкрепил реформата, ако законът, даващ контрол на парламента върху Националният съвет по правосъдието, бъде отменен. Той предложи членовете на Съвета да бъдат избирани с мнозинство от три пети, а не с обикновено, както предлага партията му. Полша все още не е загинала Полският президент отказва да се срещне с Туск", "date": "24.07.2017", "title": "Протестите в Полша победиха - вето върху спорния съдебен закон"}
{"url": "http://clubz.bg/56521-dohodite_sa_se_uvelichili_s_240_lv_godishno_za_15_godini", "text": "Задълбочават ли се разликите в доходите между областите в България – на този въпрос търсят отговор   и българската геоинформационна компания \"Мапекс\". ИПИ и \"Мапекс\" наскоро стартираха проект за съвместен геоинформационен анализ на икономически данни. Разпределението на доходите през 2016 г. показва ясно покачващата се роля на столицата като областта, където се генерират най-голяма част от доходите в българската икономика. Ефектът от тази концентрация на доходи се вижда и в област Перник вероятно поради интензивната всекидневна трудова миграция на работещи от Перник към София. Други области като Варна, Русе, Плевен, Стара Загора и Пловдив успяват в известна степен да съхранят своята форма и мащаб, макар доходите в тях да остават далеч от нивата в София. \n\tТежестта на редица области от Северна България (Видин, Монтана, Ловеч, Силистра Разград и Търговище), както и на Пазарджик, Кърджали и Сливен в южната част на страната е далеч по-малка от гледна точка на приноса им в общите доходи на домакинствата в страната. В периода 2001-2016 г. средногодишният доход на лице от домакинството в страната се увеличава средно с 240 лв. годишно, или с 20 лв. месечно, достигайки 5167 лв. След известно колебание в годините на кризата делът на доходите от работна заплата нараства чувствително. Това означава, че значителна част от доходите на българските домакинства в някои области се формират на първо място от работна заплата и едва след това от други приходоизточници като пенсии и социални помощи. През 2016 г. най-високи са доходите в столицата – 7349 лв./човек годишно, а най-ниски – във Видин, Кърджали, Сливен, Силистра и Търговище (под 4000 лв./човек годишно). Разликата между областта с най-високи средногодишни доходи и тази с най-ниски такива се увеличава от 1,8 пъти през 2000 г. до 2,1 пъти през 2016 г. Най-висока е била тя през 2013 г., когато е 2,5 пъти най-вече в резултат на сериозната криза на пазара на труда в много от областите на страната за сметка на относителна стабилност в столицата. Бързото нарастване на доходите в столицата започва едва след 2005 г., като преди това (в периода 2001-2005 г.) те се движат около средните за страната. Като цяло за периода 2001-2016 г. най-висок растеж на доходите се наблюдава именно в столицата – 4,4 пъти, следвана от Стара Загора - 4 пъти. Относителен спад на доходите пък се вижда в смесените области, както и в Северозападна България. Съпоставката между доходите на човек от домакинството, местното население и територията показва, че приносът на тези области към общия доход на населението става все по-ограничен. Това се дължи както на тяхното намаляващо население, така и на сравнително неблагоприятната структура на доходите на домакинствата и тежкото състояние на пазара на труда. Все още е видимо изоставането в други области като Пловдив и Бургас. Там обаче повишената инвестиционна активност и възстановяването на трудовите пазари дават надежда за покачване на благосъстоянието на домакинствата през следващите години. Предвид наблюдаваното покачване на тежестта на доходите от работна заплата в общите доходи през последните години можем да очакваме разликата между най-богатите и някои от най-бедните области да продължи да се задълбочава. Причината е, че доходите от пенсии не могат да поддържат същия темп на растеж, какъвто виждаме в трудовите доходи. Това важи с особена сила за области със застаряващо население и недостатъчно добре развит пазар на труда като Видин и Кюстендил. Това са и областите, в които пенсиите формират най-висок относителен дял от общия доход на домакинствата – съответно 48% във Видин и 41% в Кюстендил.", "date": "24.07.2017", "title": "Доходите са се увеличили с 240 лв. годишно за 15 години"}
{"url": "http://clubz.bg/56523-grobyt_na_gen_ivan_kolev_v_bureni_za_vekovniq_yubilej", "text": "Гробът на един от най-изтъкнатите пълководци на нова България, ген. Иван Колев – освободителя на Добруджа от Русия, Румъния и Сърбия – тъне в бурени. Мястото се намира в парцел № 8 на Софийските гробища, докъдето днес, само дни преди 100-годишнината от смъртта на генерала, се стига трудно, през саморасли дървета, треви и храсталаци, пише Васил Василев в сайта „Фактор“. През миналата година бе открит паметник на ген. Колев в Добрич по повод 100-годишнината от Добруджанската епопея. Монументът бе тържествено представен на 7 септември в центъра на града. Автор на статуята бе Александър Хайтов – скулпторът, който извая паметника със светещи очи на Самуил в София. За работата си по ген. Иван Колев Хайтов взе друго ексцентрично решение – той изпълнява стария български химн „Шуми Марица“ чрез фотоклетка, инсталирана в копитото на коня. Бедни, бедни генерал Колев… Генерал Иван Колев е един от най-достойните воини в българската история. Командир на Първа конна дивизия, под негово ръководство тя взема участие в настъплението на Трета армия в Добруджа – в битките при Куртбунар (днес Тервел), Кочмар и Карапелит, Добрич, Мустафа ачи, Азаплар, Топра Хисар, Текиргьол, Кюстенджа, Черна вода и Мачин, пленявайки хиляди неприятелски офицери и войници – румънски, сръбски и руски. Освобождава цялата Добруджа до делтата на река Дунав. Изминал хиляди километри на кон по време на военната епопея, ген. Колев умира от изтощение на 29 юли 1917 г. във Виена. По-късно тленните му останки са пренесени и погребани в Централните софийски гробища, в парцел 8. Постепенно по време на режима и след падането му гробът на генерала потъва в забвение. Открит е чак през 2010 г. от Никола Григоров. По-късно той със собствени средства възстановява паметника на гроба. Но днес обаче, седем години по-късно, той отново е буренясал – мястото е потънало в изгнила шума, която никой не е почистил още от миналата есен. На самия гроб няма свежи цветя, само няколко вехнещи корена здравец. Никой не е палил скоро свещи, нито е преливал изсъхналата пръст.", "date": "24.07.2017", "title": "Гробът на ген. Иван Колев в бурени за вековния юбилей"}
{"url": "http://clubz.bg/56517-qponiq_postroi_105_km_slyncheva_elektrocentrala", "text": "Япония би собствения си рекорд със слънчева електроцентрала, дълга 10,5 км - най-дългата в страната досега. Инсталацията е дело на местната компания Sparx Green Energy & Technology, които до момента са вложили 1,2 милиарда долара за електростанции в страната, 92% от инвестициите пък са именно за соларни панели. Къде е мястото за най-голямата слънчева електроцентрала? Чернобил В този случай те са общо 47 454 и са дело на Toshiba. Пълният им капацитет е 12,8 мегавата, или около 1/30-та от мощността на един блок на АЕЦ \"Козлодуй\". По-рано на мястото на строежа се планираше път за високоскоростен влак-стрела още от далечната 1974 г, който трябваше да свързва Токио с летището Narita International. Проектът обаче бе изоставен и Sparx се възползваха от възможността да заемат терена до старата железопътна линия, който вече бе разчистен и удобен за строеж. По нейно протежение има още три слънчеви централи.", "date": "24.07.2017", "title": "Япония построи 10,5 км слънчева електроцентрала"}
{"url": "http://clubz.bg/56524-borshosh_otricham_obvineniqta_shtqh_da_narusha_zakona_ako_bqh_izpylnil_ukazaniq_na_principala", "text": "Това заявява бившият изпълнителен директор на НДК Мирослав Боршош в писмо до временната парламентарна комисия, която проверява харчовете да ремонт на НДК за Европредседателството. Документът бе предоставен на депутатите, след като Боршош отказа да се яви фзически в комисията с аргументи, че не й вярва заради изяви на нейни членове, както и заради това, че вече е обвиняем и фактите и обстоятелствата ще се изясняват в съда.  В писмото си Боршош отхвърля обвиненията на бившия принципал - министър Лиляна Павлова, че не са й предоставяни документи, поискани от ръководството на НДК. Според бившия директор министърката си е позволила непрозрачно да наеме фирма за външен одит, която е подготвила \"тенденциозен доклад\". В него става дума за нарушения в процедулата по избор на изпълнител на ремонтните дейности.  Боршош твърди още, че при получаването на обвинението си, той не е бир запознат с никакви доказателства, в това число и с доклада на ДАНС, по който започва разследването. Бившият директор на НДК обаче пише, че сигналът до ДАНС е бил подаден от  Името на служителя не се споменава. Тези части от писмото на Боршош бяха прочетени от председателката на комисията Дияна Йорданова (ГЕРБ). Тя предложи документите, предоставени от бившия директор на НДК да бъдат приложени към доклада на самата комисия, чийто предварителен вариант щях да е готов още днес. Велислава Кръстева от ДПС обаче поиска не само писмото да не бъде приложено към доклада, но и да не бъде взимано под внимание, защото Боршош не уважава парламента и комисията като институции, позволява си и обидни квалификации. Идеята предстои да бъде гласувана в края на заседанието. Румен Гечев от БСП обаче се обърна към ГЕРБ: Тома Биков от ГЕРБ на свой ред заяви: Боршош отказа да се яви в комисията около час преди старта на заседанието, като съобщи мотивите си във фейсбук.  Ето какво написа вече обвиняемият Боршош във фейсбук час преди заседанието, на което трябваше да се яви: Въпреки аргументите на Боршош задължение длъжностни лица и граждани да се явяват в парламентарните комисии има и в конституцията, и в Правилника за работата и дейността на Народното събрание, който има статута на закон. В чл. 80 на основния закон пише, че Текстът е буквално пренесен в чл. 117 от правилника на парламента. В чл. 115 от същия нормативен акт пише още: Разбира се, санкции за неявяване няма, тоест текстовете са по-скоро пожелателни.  ", "date": "24.07.2017", "title": "Боршош: Отричам обвиненията. Щях да наруша закона, ако бях изпълнил указания на принципала"}
{"url": "http://clubz.bg/56525-otpechataha_silikonovo_syrce_na_3d_printer_video", "text": "Учените от Швейцарския федерален технологичен институт в Цюрих (ETH Zurich) отпечатаха на 3D принтер сърце от силикон. То е точно толкова меко, колкото истинското човешко сърце и има същата способност да тупти, но за съжаление не за дълго, пише на сайта на института. При създаването на силиконовия орган швейцарските учени са се стремили той максимално да наподобява човешко сърце – и по форма, и по размер. Учени \"отпечатаха\" кръпка за сърце Съществуващите в момента апарати от типа „изкуствено сърце“ имат множество недостатъци. Механичните им части лесно се чупят, а и устройствата бързо се амортизират за разлика от истинското сърце. Учените смятат, че създаването на изкуствен орган, който максимално прилича на естествения, е необходимост. Около 26 млн. души в целия свят страдат от сърдечна недостатъчност  и голяма част от тях умират заради липсата на достатъчно донори. Съществуващите апаратури често помагат на пациентите да доживеят до трансплантация, но това съвсем не се случва винаги. Изкуственото сърце има дясна и лява камера, каквито има и истинският човешки орган, но те не са разделени от преграда, а от допълнителна камера. Под натиск тя се пълни с въздух, след това го изпуска и така помага за преминаването на течността между камерите, т.е. допълнителната камера работи като мускулите, които се съкращават в човешкото сърце.     Разбира се, рано е да се говори за трансплантация на силиконовия вариант – засега той успява да бие около 3000 пъти, което се равнява на 30-45 минути живот. След това материалите, от които е направено сърцето, не успяват да издържат натоварването. Но учените въобще не са си поставяли и такава цел. Основната им задача е била да докажат принципно, че е възможно създаването на подобно устройство и да започнат разработването на ново направление в областта на изкуствените органи. И една безсънна нощ може да увреди сърцето Сега вероятно ще се търси създаването на по-издръжлив материал, подобен на силикона, който може да се справи с продължителното натоварване, което изпитват мускулите на истинското човешко сърце. И една безсънна нощ може да увреди сърцето", "date": "24.07.2017", "title": "Отпечатаха силиконово сърце на 3D принтер (ВИДЕО)"}
{"url": "http://clubz.bg/56529-petima_raneni_pri_ataka_s_rezachka_v_shvejcariq", "text": "Най-малко петима души бяха ранени при нападение с моторна резачка в Швейцария, предаде Би Би Си. Двама от пострадалите са в тежко състояние. Нападателят е избягал и се издирва. Двама убити в кафене в Швейцария Атаката била извършена в центъра на град Шафхаузен, на границата с Германия. Първо по улиците бил забелязан мъж с моторна резачка. Внезапно той започнал да напада с нея хора напосоки, твърди собственик на магазин, цитиран от в. \"Блик\". След това мъжът избягал. Полицията блокирала центъра на Шафхаузен. Въоръжени нападения в Швейцария по принцип са рядкост. Трима ранени при стрелба в ислямски център в Цюрих През март в кафене в град Базел бяха разстреляни двама души. В миналото заведението било често посещавано от хора, свързани с наркотрафика. През декември 2016 г. трима души бяха ранени след стрелба в ислямски център за молитва в Цюрих. Трима ранени при стрелба в ислямски център в Цюрих", "date": "24.07.2017", "title": "Петима ранени при атака с резачка в Швейцария"}
{"url": "http://clubz.bg/56526-zetqt_na_trymp_ne_sym_zagovornichil_s_moskva", "text": "Джаред Къшнър - зет и старши съветник на американския президент Доналд Тръмп, заяви, че не е влязъл в сговор с Русия, нито е търсил контакти с Москва през миналата година, предаде Си Ен Ен. Той разпространи писмено изявление от 11 страници, адресирано до комисиите по разузнаването към Сената и Конгреса. Направи го часове преди да започне да свидетелства при закрити врати в Сената. Зетят на Тръмп се срещал с шефа на руска банка от \"черния списък\" Къшнър твърди, че е имал \"може би 4 контакта с руски представители\" по време на кандидатпрезидентската кампания през 2016 г. и в преходния период между победата на Тръмп и встъпването му в длъжност. Показанията на Къшнър трябва да хвърлят светлина по въпроса дали Русия наистина е повлияла на президентските избори в САЩ. Днес зетят на Тръмп ще говори пред сенатската Комисия по разузнаването, а утре - пред същата комисия, но на Конгреса. В сряда и четвъртък ще бъдат разпитани Доналд Тръмп-младши - един от синовете на Тръмп, и Пол Манафорт - шефът на предизборната му кампания. Към президента постоянно валят обвинения, че хора от щаба му са работили с Русия. Разузнавателните агенции на САЩ твърдят, че има намеса на Кремъл в изборите. Президентът отрича обвиненията. ФБР проверява руската връзка на зетя на Тръмп Джаред Къшнър заявява, че се е срещал два пъти с руския посланик Сергей Кисляк и по веднъж с шефа на руска държавна банка и руска юристка. Той обаче отрича информация на Ройтерс, че на два пъти между април и ноември 2016 г. е говорил по телефона с Кисляк.  Най-интересната и за следователите, и за комисиите е срещата на 16 юни 2016 г. в кулата \"Тръмп\" в Ню Йорк с руската адвокатка Наталия Веселницкая. Тя била уредена от Доналд Тръмп-младши, който получил уверенията, че юристката ще му даде компромат срещу Хилъри Клинтън. Къшнър разкрива някои неизвестни досега подробности за тази среща. Той твърди, че по време на срещата написал имейл до своя помощник с молба да му звънне на мобилния телефон. Зетят на Тръмп се оправдал, че търсел повод да излезе от срещата. Джаред Къшнър дава подробности и за неправилно попълнения формуляр, чрез който да получи достъп до класифицирана информация. В първоначалния вариант той не разкрил контакти с чужденци. Къшнър твърди, че грешката станала при обмяна на информация между офиса му в Ню Йорк и помощника му във Вашингтон. ФБР проверява руската връзка на зетя на Тръмп", "date": "24.07.2017", "title": "Зетят на Тръмп: Не съм заговорничил с Москва"}
{"url": "http://clubz.bg/56530-pochina_aktrisata_vancha_dojcheva", "text": "Актрисата Ванча Дойчева, с над 250 роли в театъра и киното, почина на 75 години, съобщават от Народния театър „Иван Вазов“. Дойчева стъпва на сцената на Народния едва деветгодишна, а веднага след като завършва актьорско майсторство във ВИТИЗ „Кръстьо Сарафов” в класа на проф. Кръстьо Мирски със Сарафовска стипендия за отличен успех през 1966 г., дебютира на първата ни сцена. Ванча Дойчева има над 250 роли в театъра, киното, телевизионния театър, радиотеатъра. Дългогодишен председател е на Съюза на артистите в България. Стотици са участията ѝ в концерти, рецитали, срещи със зрители от цялата страна. Носителка е на Голямата награда на община Карлово на името на Васил Левски за обществената си дейност. По-известните ѝ роли в театъра са на Рада Госпожина в „Под игото”, и Казаларската царица в едноименната пиеса по Вазов, Грушенка в „Братя Карамазови” по Достоевски, Дездемона в „Отело” и Регана в „Крал Лир” на Шекспир, Лизистрата в едноименната комедия на Аристофан, Елена в „Деца на слънцето” на Горки, Адела в „Домът на Бернарда Алба” на Лорка, Инес в „Почивка в Арко Ирис” на Димитър Димов, Мег в „Бившата мис на малкия град” от Мартин Макдона, Савина в „Елегия” на Павловски, Еленка в „Почивен ден” на Камен Донев и др. Поклонението пред актрисата е в сряда, 26 юли от 11:00 часа в Народния театър „Иван Вазов”.", "date": "24.07.2017", "title": "Почина актрисата Ванча Дойчева"}
{"url": "http://clubz.bg/56532-evrokomisiqta_rezervirana_za_vetoto_vyrhu_spornite_polski_zakoni", "text": "Европейската комисия остана резервирана днес към ветото на президента на Полша Анджей Дуда върху два спорни закона за съдебни реформи, които можеха да изправят страната пред процедура за ограничаване на членските й права в ЕС. По време на редовния си обеден брифинг в Брюксел говорителят на Комисията Маргаритис Схинас отклони всички запитвания на репортери дали тя намира ветото за положителна стъпка и дали то би променило намерението й да поиска от държавите-членки да започнат срещу Полша процедура по член 7 от Лисабонския договор. Тя може да доведе до лишаването на Варшава от право на глас в законодателния Съвет на министрите. Миналата седмица първият заместник-председател на Комисията Франс Тимерманс предупреди управляващите консерватори от партията \"Право и справедливост\", че с отказа си за диалог по дискусионното законодателство не му оставят друга възможност освен да потърси квалифицирано мнозинство от четири пети от гласовета на държавите-членки, за да открие процедура по член 7 срещу Полша. Той припомни, че полското правителство досега е отказало да разговаря с него и отправи последен апел за това.  Очаква се комисарите да разгледат отделно предложения за процедури за нарушение на европейското право заради всеки от полските закони, които Тимерманс ще им представи също в сряда. Той предупреди, че решенията в Брюксел ще зависят от развитията във Варшава. Дуда днес върна законите за Националния съвет на правосъдието и за Върховния съд в Сейма, долната камара на полския парламент, за преразглеждане, след като дни наред десетки хиляди поляци протестираха срещу тях. Опозицията в страната и европейските институции твърдят, че те ще поставят правосъдието под контрола на \"Право и справедливост\", защото отнемат от магистратите и дават на управляващото мнозинство правото изцяло да определя кой ще седи в ръководния орган на полското правосъдие (аналог на българския Висш съдебен съвет) и да посочва върховните съдии на мястото на сегашните, чийто мандати се прекратяват предсрочно. Тимерманс каза миналата сряда, че се надява да получи мнозинство в Съвета достатъчно, за да започне процедурата по член 7. На втория си, решаващ етап обаче тя изисква единодушие от държавните и правителствените ръководители на останалите 27 страни-членки и съгласието на Европейския парламент. Унгарският министър-председател Виктор Орбан, който подобно на лидера на \"Право и справедливост\" Ярослав Качински е в обтегнати отношения с Комисията, заяви в телевизионно интервю миналата събота, че е готов да \"използва всички правни възможности\" да подкрепи Полша срещу \"инквизицията\" от Брюксел.", "date": "24.07.2017", "title": "Еврокомисията - резервирана за ветото върху спорните полски закони"}
{"url": "http://clubz.bg/56535-bylgariq_s_treti_naj_nisyk_dylg_v_es", "text": "Задлъжнялостта в ЕС нараства до 84,1% от БВП през първото тримесечие на годината. Това показват последните данни на   Към края на миналата година правителствения дълг е бил 83,6% от БВП на съюза. Най-висока задлъжнялост е отчетена в Гърция (176,2% от БВП), следвана от Италия (134,7%) и Португалия 130,5% България е с третия най-нисък дълг - 28.6%. По-добри са показателните само на Люксембург (23%) и Естония (9.2%).  Ето какво коментира по този повод премиера Бойко Борисов във фейсбук    ", "date": "24.07.2017", "title": "България с трети най-нисък дълг в ЕС"}
{"url": "http://clubz.bg/56531-bageryt_si_trygna_ot_rezovo_dalqna_na_vasko_paqka_ostana_snimki", "text": "Община Царево удържа на думата си и изпрати механизирана техника тази сутрин в рибарското селище на Резово, за да съборят Даляна на прочутия рибар Васко Паяка. Мероприятието бе обявено като „почистване с механизирана техника на поземлен имот с начин на трайно ползване „пасища, мери”. Вчера режисьорът Евгений Михайлов съобщи за готвеното събаряне на рибарския клуб: Проблемът на Черноморието се оказа Васко Паяка (СНИМКИ) Клуб Z и няколко други онлайн медии публикуваха историята. В резултат тази сутрин багерът е бил посрещнат от десетки граждани и от екипи на бТВ, Нова тв и БНР. „На място бяха и работници от общината, които да започнат \"почистването\". Дойде и багер от Царево. След час някой се обади на багериста и машината потегли обратно за Царево. Явно и в общината са разбрали, че не може без заповед, връчена по законния ред, да \"почистят\" двайсетгодишния рибарски далян”, пише Михайлов от мястото на събитието. Граждани от Резово са сезирали омбудсмана Мая Манолова, че планираната акция на община Царево не е била по процедурата за незаконно строителство, а е прикрита зад намерението за почистване на пасища.  ", "date": "24.07.2017", "title": "Багерът си тръгна от Резово. Даляна на Васко Паяка остана (СНИМКИ)"}
{"url": "http://clubz.bg/56528-4_tona_nacistko_zlato_otkriti_kraj_islandiq", "text": "Близо четири тона злато са открити в германски кораб, потънал в началото на Втората световна война, съобщава британското издание \"Сън\". Ценният метал на стойност близо 112 милиона евро е открит от служители на британската компания Advanced Marine Services в съндък в в пощенското помещение на товарния кораб \"Минден\". Смята се, че златото е пренасяно от Южна Америка към Германия през 1939 г. Advanced Marine Services е поискала разрешение от властите в Исландия да извади сандъка от кораба и да го премести във Великобритания, като твърди, че находките принадлежат на откривателя. Очаква се исландските власти да обявят официално кой притежава откритото на 190 километра от брега на страната злато в близките дни. Нацистки влак, пълен със злато, е открит в Полша Корабът \"Минден\" е отплавал от Бразилия на 6 септември 1939 г., пет дни след избухването на Втората световна война. Ценният метал на борда му е бил получен със сътрудничеството на Banco Germanico, дъщерно подразделение на германската Dresdner Bank в Южна Америка.  На 24 септември корабът е забелязан от британските крайцери \"Дънидин\" и \"Калипсо\" близо до бреговете на Исландия. По заповед на Адолф Хитлер капитанът на \"Минден\" го потапя, за да не позволи товарът му да бъде конфискуван.  Екипажът е спасен от кораба \"Дънидин\", който го отвежда в британска военна база. Бюст на Хитлер и зловещи медицински принадлежности открити в Аржентина През 2015 г. двама златотърсачи обявиха, че са открили нацистки влак, пълен със злато и скъпоценни камъни, изчезнал пред Втората Световна война в Полша. Оказа се, че са намерени само следи от влака, за който в областта се носят легенди, а търсенето на товара продължава. След слуховете за откриването на нацисткия влак със злато и бързото развитие на туризма в региона местни производители пуснаха на пазара сувенири и дори шоколад в позлатена опаковка. Споровете около собствеността обаче не позволяват да се изясни къде ще се продават позлатени корабчета... Бюст на Хитлер и зловещи медицински принадлежности открити в Аржентина", "date": "24.07.2017", "title": "4 тона нацистко злато открити край Исландия"}
{"url": "http://clubz.bg/56513-voenni_spasqvat_12_chasa_slonove_kraj_shri_lanka_video", "text": "12 часа продължи операцията по спасяването на два слона от водите край Шри Ланка, разказва в. \"Гардиън\".  Младите животни били отнесени в открития океан, когато патрул ги забелязал на километър от брега. Спасителите отбелязват, че са имали огромен късмет да бъдат видени толкова близо. Вероятно са преминавали през местна лагуна, когато са били повлечени от вълните.  Военноморските сили на Шри Ланка моментално реагират и започват тежката задача да спасят многотонните животни от удавяне. Шри Ланка е домът на един от трите подвида азиатски слонове и те са защитени животни, както и почитани от много от различните религии и етноси на острова. Тежката задача да бъдат опасани стресираните животни с въжета била свършена от водолази, които трябвало да бъдат изключително внимателни - от една страна, за да не наранят животните, и от друга - за да не пострадат и те в паниката им. След това военен катер ги изтегля на брега и ги пуска - живи и здрави. Щастливия край на тежката операция можете да видите тук:  ", "date": "24.07.2017", "title": "Военни спасяват 12 часа слонове край Шри Ланка (ВИДЕО)"}
{"url": "http://clubz.bg/56514-17_jurnalisti_v_turciq_otivat_na_syd_obvineni_sa_v_terorizym", "text": "17 журналисти, ръководители, както и сътрудници на в. \"Джумхуриет\" се изправят пред съда в Турция днес. Те са обвинени в подпомагане на терористични организаци и са заплашени с до 43 години затвор. Сред подсъдимите са някои от най-големите имена в турската журналистика - колумнистът Кадри Гюрсел, разследващият журналист Ахмет Шък, карикатуристът Муса Карт, шефът на вестника Акън Аталай и главният редактор Мурат Сабунджу. Обвиняем е и Джан Дюндар, бивш главен редактор на \"Джумхуриет\". Пред 2014 г. той публикува статия, в която разкри, че Анкара доставя оръжие на ислямистки групировки в Сирия. Дюндар обаче ще бъде съден задочно, тъй като е в Германия. Вестникът има добра репутация в страната, защото често публикува новини, поставящи властта в неудобно положение. Според представители на \"Джумхуриет\" това е политически процес срещу една от последните независими медии в страната.", "date": "24.07.2017", "title": "17 журналисти в Турция отиват на съд, обвинени са в тероризъм"}
{"url": "http://clubz.bg/56515-bryuksel_gotvi_otgovor_na_novi_amerikanski_sankcii_sreshtu_rusiq", "text": "Санкции, които САЩ искат да наложат на Русия, могат да ги скарат с Европа, съобщава \"Политико\". Председателят на Европейската комисия Жан-Клод Юнкер е поискал службите му да подготвят \"до дни\" отговор на евентуалните американски санкции, ако те засегнат европейски компании според вътрешен документ на Комисията, до който изданието е получило достъп. Ограничителните мерки са насочени към руските сектори на енергетиката, финансите, железниците, корабоплаването, металургията и мините. Републиканците и демократите са се споразумели по тях и Камарата на представителите на Конгреса трябва да ги гласува утре. Те упълномощават президента на САЩ Доналд Тръмп да налага санкции на всяка компания (включително европейска), която допринася за развитието или използването на тръбопроводи за износ на енергия в Руската федерация или в Европа или влиза в петролни дружества с руски компании. Комисията се опасява, че най-важният засегнат от санкциите би бил руско-германският проект \"Северен поток-2\", който удвоява капацитета на сега съществуващ пряк газопровод между двете страни по дъното на Балтийско море, коментира \"Политико\". Според негов източник въздействието им би било \"много по-широко\". Мерките \"рискуват да нарушат трансатлантическото единство и единството на Г-7\" по отношение на руската окупация на Крим, пише в документа. Брюксел иска Тръмп както Обама през 2014 година да декларира, че няма да използва правомощията си да налага санкции на европейски фирми. Комисията също възнамерява да прибегне до регламент от 1996 година, според който в ЕС не се прилагат решения, взети въз основа на американско законодателство с извънтериториална сила. Най-сетне Комисията предвижда и ответни мерки в Световната търговска организация.", "date": "24.07.2017", "title": "Брюксел готви отговор на нови американски санкции срещу Русия"}
{"url": "http://clubz.bg/56537-vadene_na_pasport_v_chujbina_drama", "text": "През май се усетих, че ми изтича паспорта. До сега винаги съм го обновявал в България, но този път пропуснах. Изчетох изискванията на сайта на Външно, направих си час във Франкфурт през online системата и зачаках. Беше за след два месеца, но имах време. На 10-ти юни в 8:50 бях пред сградата. Часът ми беше за 9:00, когато отваря и консулството. Вече имаше опашка от към 40-тина души. Поне 5-6 бяха бебета, за които родителите се опитваха да извадят документи. Други чакаха заради загубени паспорти, за заверка на пълномощни и прочие. Тъй като сградата е малка и никога не е била строена за консулство, опашката беше отвън и преливаше на тротоара. Естествено, минаващите на път за работа негодуваха. Пробих си път през тълпата, тъй като бях един от малкото с час и се качих горе. Имаше две гишета. Тогава осъзнах, че съм забравил заявлението попълнено на сайта и го попълних наново за няколко минути. Когато го предадох на консулския служител, последва спор за детайли по заявлението, както защо не си нося стария паспорт. Оказа се, че въпреки практиката в България, написаното на сайта на Външно и на новия консулски портал, МВР изисквали паспортът да се предаде в консулството при подаването на заявлението. Абсурдно е, но „така искали и може да върнат заявлението, вие си знаете“. Като посочих, че в портала пише друго, последва отговор „Ако можеше през интернет, щяха всички да го правят там, нали?“ Отговорих, че по принцип може, ама… Тогава ми светна, че всъщност има един друг портал, за който Външно похарчи стотици хиляди. Бях забравил за него (въобще много забравяне в тази история). Идеята му е да си подадеш заявлението изцяло online и така да се олекоти работата на консулствата. Уловката е, че изисква български електронен подпис, какъвто повечето нямат. Е, аз имам електронен подпис. Вече бях доста изнервен на служителката, събрах си документите и си тръгнах. Вечерта седнах и отворих  . Прие електронния ми подпис и започнах да попълвам детайлите. Любопитно е, че ми показа снимката съхранявана от МВР, но се наложи на ръка да въведа почти всичко останало. Пуснах заявлението и съвсем очаквано сайтът се счупи. Това всъщност е известно отдавана. Пробвах в случай, че имам някакъв късмет. Само един човек е успял да подаде заявление така малко след пускането на проекта. От тогава насам прескъпият портал просто не работи. Опитах се на няколко различни конфигурации, но резултатът беше същия. Върнах се към консулския портал consulatebg.eu, попълних отново електронното заявление и си направих нов час за след месец и половина. Толкова се чака. Ако днес се опитате да си направите час във Франкфурт, най-скорошният е на 14-ти септември. Може да се пробвате в съседните консулства, но и там чакането не е по-малко. След като подадете заявлението, може да се наложи да чакате между един и шест месеца за самия паспорт. Зависи от натоварването и бързината на чиновниците в България. Иронията тук е, че ако подам заявление за немско гражданство, процедурата може да мине дори по-бързо от обновяването на българския. Това, както и лошите консулски услуги са сред   толкова българи да взимат немски паспорт. Аз съм решил, че просто не ми трябва. Същото, впрочем, важи и за   родени в чужбина –  , но трябва да се върнеш в България. Има разписан в закона вариант български акт за раждане да се вади и през консулствата. Според отговора, който получих от Външно, няма данни някой някога да го е правил. Консулите дори имат задължение да вадят служебно български акт за българчета, за които знаят, че са родени в региона им. Нямат обаче капацитета и също не се е случвало. За нищо от това не виня хората работещи в консулството. Колкото и да ме изнерви отношението на служителката тогава, разбирам я напълно предвид наплива пред сградата и ѝ го казах. Истината е, че според данните на Външно консулството във Франкфурт работи с 2-3-ма консулски служители. Още няколко помагат с възспирането на тълпата и организацията, макар да не им е това работата. Консулството отговаря вече за близо 120 хиляди българи в съседните провинции. Това е все едно град като Плевен или Стара Загора да бъде обслужван от кметството на малко родопско село. За проблемите на консулствата ни и недостига на   съм писал вече. Министерството на външните работи отказа да ми предостави данните за финансовите отчети на всяко от тях. Съдих ги, спечелих на първа инстанция, но те обжалваха пред ВАС. Делото е насрочено за средата на февруари. Опърничавостта им ме кара да мисля, че явно има резон в неофициалната информация, която имам от познати във Външно, че от такси и услуги министерството излиза на печалба, а не се инвестира почти нищо. Само данните ще покажат дали емиграцията ни не издържа дипломацията ни. Целият процес е изнервящ за всички участници. Нищо ново за бюрокрацията ни, ще кажете. Интернет платформите, електронната идентичност, електронните услуги и гласуване ще олекотят много нещата, но няма да изместят нуждата от адекватни консулства. Дори да не подаваме ухо на фалшивите бомбастични твърдения за броя на българите в чужбина, емиграцията ни е доста голяма. Всякакви политици говорят как ще бъдат върнати с една или друга мярка, но никой не се сеща, че за емигрантите често допирът до държавата България са именно тези консулства. През тях те виждат, че малко от причините да напуснат да се променили – бюрокрация, неясни изисквания, липса на обучен персонал, изнервени служители и опашки. Ако искаме да подобрим нещо, това е добро място да започнем. Иначе аз паспорт ще си изкарам. Ще ми излезе по-евтино и по-бързо да се вдигна на самолета и да изкарам по бързата процедура в Пловдив. Ще загубя ден-два отпуска, но не ми е проблем. За доста обаче това не е вариант. Особено, когато са с дете.", "date": "24.07.2017", "title": "Вадене на паспорт в чужбина? Драма!"}
{"url": "http://clubz.bg/56516-evromagistrati_sydebniqt_vi_zakon_e_absurden_i_prisysht_na_nedemokratichni_obshtestva", "text": "Новото изискване за деклариране на членство в съсловни организации, при това пред Висшия съдебен съвет - органа, вземащ решения по всички въпроси, свързани с кадровото развитие на съдиите, има сковаващо действие и възпира упражняването на правото на свободно сдружаване. Това пишат в писмо от Европейската асоциация на съдиите (ЕАС) до председателя на парламента Димитър Главчев по повод миналите на първо четене спорни промени в Закона за съдебната власт. Както е известно, въпросните промени бяха внесени от депутати от ГЕРБ и ОП начело с Данаил Кирилов и според мнозина имат за цел конкретно да \"опраскат\" финансирането на непослушния Съюз на съдиите в България от \"Америка за България\". \"Америка за България\": Финансиране не означава зависимост Евромагистратите ясно подчертават, че предлаганата норма - да се казва кой къде членува,  Цацаров похвали новия Закон за съдебната власт Те ясно назовават, че забраната \"не преследва легитимна цел\". А относно силно съмнителните мотиви към закона, който цели да забрани външно финансиране на магистратските сдружения: От ЕАС напомнят защо е нужно магистратски организации да кандидатстват и да се финансират по проекти: организиране на професионални дискусии, обучения, срещи между магистрати, участие на външни лектори, обмен с чуждестранни колеги, издаване на наръчници, справочници и друга правна литература. Те пишат още: \"Правото на съдиите да членуват в професионални сдружения е важно, тъй като цели да укрепи тяхната независимост и се признава съгласно международните принципи на правото.\" Европейска асоциация на съдиите 21 юли 2017 г. Рим ДО Председателя на 44-ото народно събрание на Република България Г-Н ДИМИТЪР ГЛАВЧЕВ Уважаеми г-н председател, На проведената през октомври 2016 г. среща на Европейската асоциация на съдиите (ЕАС) вниманието ни беше насочено към прилагането на член 195а от Закона за съдебната власт на Република България и съдържащото се в него изискване съдиите да декларират пред Висшия съдебен съвет всички свои дейности, включително членството си в професионални организации. Асамблеята на ЕАС взе единодушно решение да отправи до българските власти (правителство, парламент) писмо, с което отправя апел за предприемане на действия за изменение на цитирания закон, изключвайки професионалните сдружения на съдиите от неговия обхват. Както е отбелязано в предходното писмо на Европейската асоциация на съдиите, правото на съдиите да членуват в професионални сдружения е важно, тъй като цели да укрепи тяхната независимост и се признава съгласно международните принципи на правото, включително член 25 на Препоръка CCM/Rec 2012/12 на Комитета на министрите на Съвета на Европа и аналогични препоръки на Организацията на обединените нации. Изискването за деклариране на такова членство пред Висшия съдебен съвет — органа, вземащ решения по всички въпроси, свързани с кадровото развитие на съдиите — има  сковаващо действие и възпира упражняването на правото на свободно сдружаване. Освен това включването на членството в сдружения на съдии в обхвата на Закона за съдебната власт не е продиктувано от видима цел.  Подобно членство е ограничено до съдиите и не влиза в противоречие с тяхна правораздавателна функция по разглеждани дела. Извън предвиденото в проектозакона, съществува общо задължение за деклариране на частен интерес, имащ отношение към решаваните спорове. Включването на задължение за деклариране на членство в професионални организации не преследва легитимна цел, подкопава правото на сдружаване и влиза в разрез със съгласуваната в София политика за укрепване, а не уязвяване, на сдруженията на съдии. Следването на тази съгласувана „политика от София“ е принципен въпрос не на последно място поради приетия от министрите на правосъдието на държавите-членки на Съвета на Европа План за действие за независимост на съдебната власт на срещата им на 21 април 2016 г. в София. Прилагането на приетия от българския парламент на първо четене Закон за съдебната власт ще се превърне в пречка за свободното сдружаване на магистрати в професионални организации, като паралелно с това ще наложи забрана за участието им в управителните органи на организации, учредени съвместно с представители на други правни професии. Проектозаконът за изменение и допълнение на Закона за съдебната власт въвежда и забрана дейностите на професионалните магистратски организации да бъдат финансирани чрез участие в проекти. Държим да отбележим, че участието на съсловните организации в такива проекти е необходимо, за да се обезпечат дейности като организиране на навременни професионални дискусии, обучения, срещи между магистрати, участие на външни лектори, обмен с чуждестранни колеги, издаване на наръчници, справочници и друга правна литература. Абсурдни и нерядко присъщи на недемократични общества са доводите, изложени в мотивите към проекта, че се налага предлаганото ограничение, за да се предотвратят зависимости от „чуждестранно влияние“. В светлината на горното, Европейската асоциация на съдиите повторно отправя апел към българския парламент и правителство за изключване на професионалните сдружения на магистрати от обхвата на Проектозакона за изменение и допълнение на Закона за съдебната власт. Хосе Игреха Матос Президент Европейска асоциация на съдиите (ЕАС) Цацаров похвали новия Закон за съдебната власт", "date": "24.07.2017", "title": "Евромагистрати: Съдебният ви закон е абсурден и присъщ на недемократични общества"}
{"url": "http://clubz.bg/56534-kakvo_se_sluchva_v_ndk_versiqta_na_miroslav_borshosh_pylen_tekst", "text": "Ето какво изпрати бившият изпълнителен директор на НДК  във временната парламентарна комисия за проверка на управлението на Двореца, след като час преди самата сбирка реши да не се яви лично. Боршош: Отричам обвиненията. Щях да наруша закона, ако бях изпълнил указания на принципала В документа обвиняемият вече Боршош отхвърля всички обвинения, отправени му към момента, не само тези от прокуратурата и заявява, че би нарушил закона, ако е бил изпълнил разпореждания на принципала на дружеството - министерството по европейското председателство. Приложени са и разменени писма между бившия изпълнителен директор на НДК и министър Лиляна Павлова. По данни на НДК: 3,5 млн. лв. за Председателството - харчени за друго   Председателката на комисията Дияна Йорданова от ГЕРБ предложи становището на Боршош да бъде прикрепено към доклада на комисията, чийто предварителен вариант щял да е готов утре. Депутатката от ДПС Велислава Кръстева обаче предложи обратното - писмото да не се взима под внимание, тъй като Боршош си позволява да не се явява и да обижда институцията парламент. Другата причина е, че Боршош е представил становище, но не е отговорил на въпроси.     По данни на НДК: 3,5 млн. лв. за Председателството - харчени за друго", "date": "24.07.2017", "title": "Какво се случва в НДК - версията на Мирослав Боршош (ПЪЛЕН ТЕКСТ)"}
{"url": "http://clubz.bg/56538-po_danni_na_ndk_35_mln_lv_za_predsedatelstvoto_harcheni_za_drugo", "text": "Окоро 3,5 милиона лева от отпуснатите целево 17 000 000 лв. за привеждане на НДК във вид, за да домакинства европредседателството, са похарчени \"за други дейности\". Това обяви настоящият изпълнителен директор на НДК Атанас Митев, който бе назначен за наследник на Мирослав Боршош от новия принципал на Двореца - министър Боил Банов. Митев изнесе числата пред временната комисия в парламента, която проверява как се е управлявало дружеството \"НДК - Конгресен център\" АД. Той бе изслушан, заедно с други членове на Съвета за директорите преди и сега. По-рано обяснения пред комисията даде и вицепремиерката в служебния кабинет Деница Златева. На заседанието трябваше да присъства и самия Боршош, но час преди старна на изслушванията той обяви, че няма да се яви и прати становището си в писмен вид до комисията. В писмото си отрече всички обвинения. Боршош: Отричам обвиненията. Щях да наруша закона, ако бях изпълнил указания на принципала Атанас Митев извади всички плащания по договори, направени до момента. Договорът за проектиране, преустройство и адаптация е за 19 859 997 лв., като в аванс са платени 20% от сумата или около 3,9 млн. лв. Сред това има второ плащане за 1,8 млн. лв. Договорът от търга за доставка на техника за нуждите на събитията по време на Европредседателството е на стойност около 3,7 лв, като от него остават да се разплатят 280 000, а самата техника е доставена и се намира в НДК. По два договора за различен вид надзор са останали за плащане още 140 000  от общо около 270 000. От данните стана ясно, че сключените от НДК договори за дейности, свързани с Европредседателството, са на обща стойност от 23 940 000 лв. От отпуснатите 17 000 000 лв. разпратени са около 7,7 млн. лв, а други лизо 5,8 са в банкови сметки на дружеството - една в ОББ и една - в ЦКБ.  Според сметките - около 3,5 млн. лв. са отишли за \"други разплащания\", но \"парите не са изчезнали\", обясни на база на цихрите Митев. Той не каза повече - например има ли данни за какво точно е отишла сумата.  В момента НДК разполага с около 6,7 млн. лв. по сметки. ", "date": "24.07.2017", "title": "По данни на НДК: 3,5 млн. лв. за Председателството - харчени за друго"}
