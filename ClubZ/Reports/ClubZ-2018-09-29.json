{"url": "http://clubz.bg/73805-erdogan_sram_za_germaniq", "text": "Ердоган е терорист, Ердоган е фашист, Ердоган е диктатор\", скандира Хакан Таш на Потсдамер плац в Берлин. От 1980 година той живее в Германия и е депутат от Лявата партия в Берлинския сенат. Той е един от ораторите на голямата демонстрация \"Erdogan Not Welcome\". Германски, кюрдски и турски сдружения призоваха хората да излязат на улицата и да протестират срещу визитата на турския президент. До 17 часа в петък се бяха събрали малко повече от хиляда души. Организаторите се надяваха на по-масово присъствие - бяха информирали полицията, че очакват до 10 хиляди души. Съответно и полицейското присъствие беше засилено. Берлинската полиция беше получила подкрепление и от други федерални провинции. \"Спрете държавния терор в Турция\", гласеше надписът върху един от плакатите, на който Ердоган беше изобразен с хитлерови мустачки. Много други демонстранти също изразяват своето възмущение. \"Подобен тържествен прием е не само излишно признание на режима на Ердоган, а и шамар за всички демократични активисти в Турция, които са затворени, преследвани или измъчвани\", казва един от ораторите под смесицата от бурни аплодисменти и освирквания на множеството. По-късно протестиращите се отправиха към Колоната на победата в близост до замъка Белвю, където снощи германският президент Франк-Валтер Щайнмайер даде официален прием в чест на турския гост. Междувременно протестът беше \"набъбнал\" до няколко хиляди души - полицията предполага, че протестиращите са били над 6 хиляди.  За осигуряването на реда по време на заключителната протестна демонстрация с 14 оратори полицията беше отцепила обширен район около мястото на проявата. Всички протестни демонстрации протекоха мирно. Само в квартал Кройцберг група от около 150 маскирани демонстранти хвърляха шишета и камъни срещу полицаите. В резултат двама служители на реда пострадаха леко. Има и нанесени материални щети на полицейски автомобили и в офиса на една банка. Полицията задържа 8 души и конфискува фойерверки и знамена на забранената Кюрдска работническа партия ПКК. По-рано в петък неправителствената организация \"Репортери без граници\" организира протестна демонстрация пред централната берлинска гара и обърна внимание на многото арестувани журналисти и ограничаването на свободата на пресата в Турция. \"Не може да настъпи нормализиране на отношенията между Германия и Турция, докато продължава потискането на медиите\", заяви председателят на \"Репортери без граници\" Кристиан Мир пред около стотина демонстранти. Той призова канцлерката Ангела Меркел да се застъпи за свободата на пресата в Турция. Според него, диалогът между Германия и Турция не може да бъде самоцел.", "date": "2018.09.29", "title": "Ердоган - срам за Германия"}
{"url": "http://clubz.bg/73803-sblysyci_v_barselona_mejdu_separatistite_i_policiqta_snimki", "text": "Полицията влезе днес в центъра на Барселона в сблъсък с каталунски сепаратисти, събрали се да протестират срещу шествие на испански полицаи, настояващи за по-добро заплащане, съобщи Асошиейтед прес, цитирана от БТА. Испански медии отбелязват, че акцията на полицията е свързана с първата годишнина от референдума за независимост на Каталуния, състоял се на 1 октомври миналата година.  Сепаратистите замеряха полицаите с боя, хвърляха и бомбички. Служителите на реда използваха палки, за да отблъснат множеството.  По-рано през деня местната каталунската полиция се намеси и когато сепаратист хвърли червена боя по един от участниците в шествие в подкрепа на испанската полиция. Полицаите използваха палки, за да отблъснат сепаратистите и да държат далеч една от друга двете групи.  Кметицата на Барселона Ада Колау призова по Каталунското радио за спокойствие и подчерта, че Барселона винаги е била град, защитаващ правото на всеки да изразява мнението си.  Много от сепаратистите прекараха нощта на площада, на който бе обявено, че ще се състои акцията, за да принудят властите да променят маршрута на шествието на привържениците на испанската полиция.  В понеделник се навършва една година от референдума за независимост на испанската област, от самото начало обявен от Мадрид за незаконен, и напрежението в Каталуния се засилва. Плебисцитът бе помрачен от сблъсъци между испанската национална полиция и Гражданската гвардия от една страна и гласуващите. Стотици бяха ранени, припомня Асошиейтед прес.  ", "date": "2018.09.29", "title": "Сблъсъци в Барселона между сепаратистите и полицията (СНИМКИ)"}
{"url": "http://clubz.bg/73806-srybskata_armiq_v_naj_visoka_stepen_na_bojna_gotovnost", "text": "Президентът на Сърбия Александър Вучич нареди сръбската армия в пълен състав да бъде поставена в най-висока степен на бойна готовност, бе съобщено на Танюг в кабинета на президента, който е и върховен командващ сръбската армия. Информацията е цитирана от БТА. Нареждането е предадено на началника на Генералния щаб на сръбската армия. По-рано днес около 60 членове на косовските специални части РОСУ бяха разположени в непосредствена близост до изкуственото езеро Газиводе в северно Косово. Главният говорител на силите на НАТО КейФОР Винченцо Грасо заяви за Танюг, че все още няма информации за навлизане на РОСУ в северно Косово, в непосредствена близост до езерото. Той добави, че се извършва проверка на информацията и ситуацията се следи. Европейският съюз призова Белград и Прищина да действат спокойно и сдържано след изострянето на ситуацията в Косово. Това заяви пред журналисти в Брюксел представител на външнополитическата служба на Евросъюза. Малко по-късно директорът на сръбската правителствена служба Марко Джурич съобщи, че косовските специални части са се изтеглили от северно Косово. Малко преди това президентът на Косово Хашим Тачи, който посети езерото Газиводе, напусна района. Президентът на Сърбия Александър Вучич, който в момента обикаля сръбските воъоръжени сили, ще направи обръщение довечера в 21 часа (22 часа българско време). В момента на цялата територия на Сърбия се провеждат действия на армията и полицията в съответствие с нареждането на президента и с цел подобно поведение на Прищина да бъде прекратено, добави Джурич. Сърбите в северно Косово са започнали да се събират на много места, добави още той. Отново стана ясно, че сръбският народ в Косово не може да разчита на КейФОР и НАТО, смята той. Джурич оцени като лъжа обяснението, че днешните събития са в резултат на вътрешни противоречия между косовските политици и каза на сърбите в Косово да не се тревожат, защото Белград, и държавното ръководство, и целият сръбски народ стои твърдо до тях и няма да допусне терор и насилие над тях. След днешната ситуация \"малко трудно ще видят Вучич в Брюксел\", каза още той. Джурич най-остро осъди изявлението на говорителката на ЕС Мая Коциянчич, която призова и двете страни към въздържаност.", "date": "2018.09.29", "title": "Сръбската армия в най-висока степен на бойна готовност"}
{"url": "http://clubz.bg/73799-kyde_se_izuchava_visshata_parfyumeriq", "text": "Фрагонар, Галимар и Молинар – три от най-реномираните парфюмерийни марки се намират именно в този град, чиято история е наистина неразривно свързана с уханията. Парфюмерийните династии са множество, а опазването на традициите ни най-малко спира интереса към новото и обучаването на  нови специалисти в необятната сфера на ароматите. Марго Хофстед сравнява работата си с тази на композиторите: „Главата ми е библиотека от аромати. И когато работя, създавам симфония от най-различни нотки“. Тя е професор по литература, но преподава и в Института по парфюмерия, разположен в някогашен манастир. В това учебно заведение всеки би могъл да разработи собствен парфюм, а ако се окаже способен, тутакси може да се насочи към работодателите от района – наред с трите споменати марки, пак там наблизо е и фирмата L’Occitane. Университетът за аромати и вкусове е сравнително нов – още не е навършил и десет години, но пък е единствен по рода си център за обучение на фармацевти и парфюмери-професионалисти. По стъпките на Грьонуй, легендарния герой на Патрик Зюскинд от романа „Парфюмът“? Не, всичко се получава без жертви, но пък Грас и Грьонуй са свързани – част от действието в романа се развива именно в този град. Който започва да се превръща в средище на кожарската в средище на ароматната индустрия около 1 600-ната година – когато излиза модата ръкавиците да се парфюмират. Постепенно „страничното“ занимание се превръща в основно, а ако имаме предвид как приблизително се превежда „рar fum“  - „през дима“, етимологията е лесно обяснима в контекста на времето. От началото на 17 век нататък парфюмерите от Грас се специализират в извличането на екстракти от цветове – най-вече портокалови и жасминови. Днес по-голямата част от нужните за производството суровини се внасят – от Мароко, България, Индия или Турция. Годишно в Грас се преработват над 10 000 тона цветове, а работещите в тази индустрия са над 4 000 души. Виолетовите лавандулови вълни на Прованс несъмнено са отличен декор за всякакви свързани с благоуханията начинания, но нищо не се получава от само себе си – за възпитаването на перфектния „нос“ са необходими около 20 години. Една след това той би бил в състояние да различава към 3 500 различни нотки в ароматите. И поне началото би могло спокойно да бъде сложено в училището в Грас, което предлага различни по продължителност и сложност курсове, включително специална програма на руски език. Както посочва Марго Хофстед, добрият парфюм представлява комбинация от естествени и синтетични вещества, чийто брой може да достигне и 200. Важно е съотношението им.", "date": "2018.09.29", "title": "Къде се изучава висшата парфюмерия? "}
{"url": "http://clubz.bg/73798-obvinen_za_izmama_zam_ministyr_redom_do_shefovete_na_mvr", "text": "Обвиняемият от прокуратурата зам.-министър на транспорта Ангел Попов, срещу когото тече в съда и процедура за отстраняване, и когото граждани а-ха да извлекат насила от министерството преди време,... се оказа на една трибуна с всички началници на МВР. Прокуратурата поиска отстраняване на заместник на Московски Попов е сред видните гости на един от най-обичаните празници в полицията \"Пътен полицай на годината\" в Габрово, ставя ясно от съобщението на вътрешното министерство. Той е редом на трибуната до министър Младен Маринов, заместника му Стефан Балабанов, директора на ГД „Национална полиция“ Христо Терзийски, шефове на КАТ, кмета на Габрово Таня Христова, директора на ИААА (бившата ДАИ) Бойко Рановски и др. Заместник на Московски казал: Взех парите, ама не беше баш така Абсурдно е, че на Попов, който се прочу с фразата  му предстои дело   в Софийския районен съд, насрочено за разпоредително заседание. Обвинителите напомнят, че макар деянието, за което е предаден на съд Попов да е извършено  през 2012 г., и в момента на него е възложен контролът по издаването и разпределениета на \"златните\" разрешителни ЕКМТ/СЕМТ. Едва на 12 септември прокуратурата съобщи, че е внесла в СГС искане за отстраняване на Попов от поста. Със сигурност обаче процедурата не е приключила на втора инстанция и така той си е действащ член на кабинета. На 4 септември безпрецедентно група привърженици на дисидента Николай Колев-Босия опита да нахлуе със сила в сградата на Министерството на транспорта и да... арестува (?!) Попов. Той бе обвиняван и от браншови организации още при избора му на поста. Чисто имиджово буди недоумение фактът, че от МТ са избрали точно Попов да ги представлява на официалното събитие. Четирима министри на една маса за \"Полицай на годината\" Иначе в празника на КАТ се състезават общо 26 младши автоконтрольори, сред които и 4 дами. „Пътен полицай на годината“ се провежда за 26-и път. Надпреварата преминава в няколко етапа: вчера участниците преодоляха успешно теоретичен изпит по оказване на първа долекарска помощ и практически по стрелба с пистолет. Днес те мерят сили и показват практически умения по оказване на долекарска помощ и майсторско управление на автомобил и мотоциклет. Съзтезанието се превърна в атракция № 1 за целия град днес, а Младен Маринов специално отбеляза в речта си, че Габрово е родният град на Тодор Бурмов - първия министър на вътрешните работи.     Заместник на Московски казал: Взех парите, ама не беше баш така Четирима министри на една маса за \"Полицай на годината\"", "date": "2018.09.29", "title": "Обвинен за измама зам.-министър - редом до шефовете на МВР"}
{"url": "http://clubz.bg/73800-roman_polanski_s_film_za_deloto_drajfus", "text": "Режисьорът Роман Полански ще прави исторически шпионски трилър за делото \"Драйфус\", предаде Франс прес, цитирана от БТА, като се позова на продуцентите. Филмът ще е на френски и ще се казва \"J'accuse\" (\"Аз обвинявам\") - напомняне за прочутата фраза от отвореното писмо на писателя Емил Зола в подкрепа на капитана от еврейски произход Алфред Драйфус, в което творецът обвинява френското правителство в антисемитизъм. На английски работното заглавие е \"The Dreyfus Affair\" (\"Делото Драйфус\"). Автор на сценария е британският писател Робърт Харис, работил с Полански по филма от 2010 г. \"Писател в сянка\". Актьорският състав включва френската звезда Жан Дюжарден, който ще играе офицера от контраразузнаването, доказал, че Драйфус е бил неправилно обвинен в шпионаж за германците. Ролята на Драйфус ще бъде поверена на Луи Гарел. Компанията \"Леджънд филмс\" потвърди, че снимките ще започнат скоро в района на Париж. Планира се във Франция филмът да бъде пуснат на 4 декември 2019 г.", "date": "2018.09.29", "title": "Роман Полански с филм за делото \"Драйфус\""}
{"url": "http://clubz.bg/73802-britanski_ministyr_rusiq_iska_proval_na_pregovorite_za_brekzit", "text": "Министърът на външните работи на Великобритания Джереми Хънт твърди, че Русия е заинтересована от това преговорите между Лондон и Брюксел за Брекзит да се провалят. Това съобщава   като уточнява, че изявлението на Хънт е пред в. \"Таймс\". Според Хънт подобен подход би оправдал съществуващите съмнения, че Москва има намерения да дестабилизира световния ред. Външният министър, който пое поста през юли, след оставката на Борис Джонсън, вярва, че Русия се движи в грешната посока. Според него демокрацията отстъпва.", "date": "2018.09.29", "title": "Британски министър: Русия иска провал на преговорите за Брекзит"}
{"url": "http://clubz.bg/73811-chelsi_i_livyrpul_zavyrshiha_11", "text": "\"Челси\" и \"Ливърпул\" завършиха 1:1 мача си на \"Стамфорд бридж\" от седмия кръг на Висшата лига. \"Сините\" от Лондон поведоха през първото полувреме с гол на звездата си Еден Азар. В края на второто полувреме влезлият като резерва Даниел Стъридж изравни с прекрасен гол от далечна дистанция. Първата възможност в мача дойде в 5-ата минута на срещата и бе в полза на \"Ливърпул\". Мохамед Салах се озова на стрелкова позиция, след като пресата на \"червените\" даде резултат и гостите отнеха топката дълбоко в половината на своя противник. Салах отне, поведе си коженото кълбо и стреля от около 20 метра, но ударът му бе слаб и не затрудни Кепа на вратата. Малко по-късно от почти същата позиция, Салах отново имаше възможност да стреля, но този път изстрелът му бе крайно неточен. В 18-ата минута от \"Ливърпул\" имаха сериозни претенции за дузпа. След добра атака на гостите и комбинация между Мохамед Салах и Роберто Фирмино, бразилецът пробва удар, който обаче бе блокиран от Давид Луис. Топката обаче отново попадна във Фирмино, а бранителят на домакините видимо го задържа с ръка. Веднага след това Алонсо изчисти топката, а съдията посочи ъглов удар. Няколко минути по-късно Челси също стигна до чиста ситуация. Уилиан бе изведен зад отбраната на гостите с дълъг пас, макар и трудно, успя да овладее и да излезе очи в очи с Алисон, но ударът му бе париран от вратаря на \"мърсисайдци\" В 25-та минута обаче Еден Азар отново показа класата си. Ковачич пусна отличен пас към белгиеца през центъра, който напредна отляво, навлезе в наказателното поле и с удар с левия крак в далечния ъгъл на вратата, откри за лондончани. В 32-ата минута Салах пропиля страхотен шанс да изравни резултата. Египтянина бе изведен много добре от Фирмино, пое топката и преодоля Кепа, но ударът му от много малък ъгъл бе избит от голлинията от Рюдигер. В началние минути на второто полувреме \"Челси\" владееше играта. В 60-тата минута обаче Садио Мане пропиля много добра възможност след пас на Роберто Фирмино, който преди това преодоля двама бранители. Малко след това Азар имаше възможност за втори гол. Той бе изведен сам срещу вратаря, но вратарят на \"Ливърпул\" успя да спаси. Следващият интересен епизод в мача бе пропуска на влезлия като резерва Джердан Шакири, който пропусна сам срещу вратаря на \"Челси\", след като получи пас от ляво. След това и удар с глава на Фирмино бе изчистен от гол-линията на \"Челси\" от Давид Луис. Изравнителнит гол на Стъридж дойде, след като нападателят на \"Ливърпул\" бе оставен сам пред наказателното поле от дясно на вратата на \"Ливърпул\". Стъридж имаше време да се огледа къде е вратаря на \"Челси\" и с майсторски удар успя да вкара топката в левия горен ъгъл. В класирането начело е \"Манчестър сити\" с 19 точки, като толкова има и вторият \"Ливърпул\". \"Челси\" остана трети със 17 точки, а след \"сините\" са \"Тотнъм\" и \"Арсенал\" с по 15 точки.", "date": "2018.09.29", "title": "\"Челси\" и \"Ливърпул\" завършиха 1:1"}
{"url": "http://clubz.bg/73810-te_vkaraha_gol_ot_nishtoto_a_nie_ne_vkarahme_ot_nishtoto", "text": "Наставникът на ЦСКА-София Нестор ел Маестро бе много разочарован от поражението с 0:1 от Левски. Той не критикува Ангел Лясков, който сбърка при гола на \"Левски\". Според него \"Левски\" са изглеждали по-добре през първото полувреме, но през второто ЦСКА-София е бил малко по-добре. Треньорът на Левски Славиша Стоянович похвали своите футболисти след победата с 1:0 над ЦСКА-София. Треньорът заяви, че по време на днешния двубой възпитаниците му са били отговорни, дисциплинирани и концентрирани.", "date": "2018.09.29", "title": "\"Те вкараха гол от нищото, а ние не вкарахме от нищото\""}
{"url": "http://clubz.bg/73762-hapcheta_za_otslabvane_s_ekskrementi", "text": "Хапчета, доста трудни за преглъщане, в състава на които влизат човешки екскременти, ще ни помагат да отслабваме, пише в. \"Дейли мейл\". Разработката е на новозеландска компания под ръководството на Уейн Кътфийлд. Медикаментът е във финалната фаза на изпитанията и ако всичко върви добре, той може да се появи на пазара в края на 2019 година. Тайната на хапчето се състои в това, че екскрементите на здрави хора могат да променят микробиома в червата на хората, страдащи от наднормено тегло, и да ги върнат към една нормална физика. Привнесените бактерии в стомашния тракт на пациента ще изсмукват калориите му и по този начин ще спомогнат за стопяване на излишните килограми. Микроорганизмите, съдържащи се в лекарството, са пречистени от човешките отпадъци, след което се поставят в капсули и нямат никакъв мирис. Приемът само на едно хапче ще има ефект в продължение на шест месеца. В Нова Зеландия една трета от населението на възраст над 15 години страда от наднормено тегло, припомня вестникът.", "date": "2018.09.29", "title": "Хапчета за отслабване с екскременти"}
{"url": "http://clubz.bg/73812-angela_merkel_v_germaniq_ima_dosta_antisemitizym", "text": "Германският канцлер Ангела Меркел изрази недоволство, че в страната има проблем с антисемитизма, предаде ДПА, цитирана от БТА. Тя отбеляза, че \"нито една еврейска институция не може да съществува (в Германия), без да бъде охранявана, и имаме многообразни форми на антисемитизъм, с които се борим еднакво\". Като пример за усилията на правителството по въпроса канцлерът изтъкна, че създаването на нов пост тази година - този на комисаря за антисемитизма - е подобрило живота на евреите в Германия. Германският канцлер използва думата на иврит за Холокоста, отбелязва ДПА. В сряда Меркел отива в Израел с няколко министри. Според официалните данни броят на антисемитските престъпления в Германия е нараснал с над 10 процента през първата половина на тази година в сравнение със същия период на миналата, отбелязва. Огромната част от тези престъпления се приписват на десни екстремисти, отбелязва ДПА. В седмичното си видеообръщение Меркел повтори подкрепата на Германия за решаване на израелско-палестинския конфликт на основата на съвместното съществуване на две държави.", "date": "2018.09.29", "title": "Ангела Меркел: В Германия има доста антисемитизъм"}
{"url": "http://clubz.bg/73791-ot_sadjid_djavid_stavalo_dobyr_premier_na_velikobritaniq", "text": "Саджид Джавид ще бъде \"състрадателен\" и \"компетентен\" министър-председател в случай на отстраняване на Тереза Мей, заяви ръководителят на Консервативната асоциация на общините, пише британското издание \"Хъфингтън пост\". В интервю за вестника лорд Гари Портър подкрепи вътрешния министър за високия пост, като добави, че \"произлязъл от средите на Консервативната партия той бързо е вдигнал акциите си“. Представителят на кметствата на консерваторите, който работи в тясно сътрудничество с Джавид по време на своя мандат като секретар на общностите, заяви, че вътрешният министър има предимство пред Борис Джонсън, друг потенциален кандидат в надпреварата за премиерския стол. Изказването му идва на фона на нарастващото недоволство сред торите за плана „Чекърс“ на Мей и когато партията се готви за годишната си конференция в Бирмингам следващата седмица. Хвалейки Джавид за справянето му с скандала \"Уиндърш\" и последвалата критика срещу подхода на правителството към \"враждебна среда\" към мигрантите, Портър каза: Джонсън: Планът на Мей е морално и интелектуално унижение Борис Джонсън отказва да изключи лидерски амбиции преди конференцията на Консервативната партия, пише лондонският \"Ивнинг стандард\". Бившият външен министър бе попитан дали би могъл да направи това в интервю пред BBC. В предаването той каза, че министър-председателят е \"забележителен човек\" и че ще продължи да управлява \"толкова дълго, колкото смята, че е необходимо\". Борис Джонсън, който се очаква да произнесе реч на конференцията във вторник, беше помолен многократно да каже дали ще се кандидатира срещу нея. Той отбеляза: По-късно обаче добави: Коментарите му идват след като той написа дълга статия в петък, в която направи яростна атака срещу нейната стратегия за Брекзит. След като многократно бе помолен от Би Би Си, Джонсън отказва да изключи гласуване срещу сделка, основана на плана на премиера от „Чекърс\" в парламента, дори ако това означаваш свалянето на правителството.", "date": "2018.09.29", "title": "От Саджид Джавид ставало добър премиер на Великобритания"}
{"url": "http://clubz.bg/73808-levski_bi_cska_sofiq_s_avtogol_i_povede_ednolichno_snimki", "text": "\"Левски\" спечели с 1:0 срещу ЦСКА-София дербито на 10-ия кръг на Първа лига. Автогол на вратаря Витаутас Черниаускас в 30-ата минута реши скучен двубой, в който головите възможности бяха много малко. Съперниците предложиха скука и много слаб футбол пред около 23 хиляди зрители на стадион \"Васил Левски\". Така \"сините\" поведоха еднолично в класирането с 25 точки, ЦСКА-София има 22, а \"Лудогорец\" тази вечер може да изпревари \"червените\" с една, стига да победи \"Черно море\" у дома. Още в първата минута Мауридес пробва вратаря на “Левски” Мартин Полачек, който изби. Нататък символичните домакини осъществиха лек превес. “Левски” може би доброволно отстъпи инициативата. Опасности пред двете врати липсваха. Типично за такъв мач имаше доста единоборства, а темпото на игра бе много ниско. Най-добрата ситуация и пред двате врати беше в 26-ата минута, когато Николай Бодуров не уцели вратата с глава отблизо след центриране от свободен удар. Аналогична ситуация имаше Давид Яблонски за “Левски” в 29-ата, но не толкова чиста. Секунди по-късно обаче “сините” дръпнаха в резултата. Ангел Лясков тръгна да изнася топката през центъра и грешката му бе наказана. Хали Тиам отне топката, Габриел Обертан пробва изненадващ удар, при който топката срещна гредата, оттам гърба на плонжиралия вратар Витаутас Черниаускас и влезе в мрежата - 1:0 за “Левски” с автогол на стража. Малко след това Черниаускас отрази удар на Кабрал. В края на полувремето литовецът трябваше да се намесва отново с удар с глава на Станислав Костов и го направи впечатляващо. В тези минути мачът вървеше по вкуса на “Левски”, а ЦСКА-София видимо изпитваше трудности. Така почивката дойде при логичен резулат - 1:0 за тима на Славиша Стоянович, който от средата на полувремето бе по-добрият тим, макар и с “една идея”. Още в първите секунди на втората част пред “Левски” се откри нов шанс, но Кабрал не успя да изненада Черниаускас, след като открадна топката от Секулич. В 51-ата минута съдията Ивайло Стоянов прецени, че може да не отсъжда дузпа за символичните домакини, след като топката спря в ръката на Иван Горанов при шут на Тиаго Родригес. Малко по-късно Стоянов подмина и съприкосновение между Кристиян Малинов и Кабрал в наказателното поле на ЦСКА-София. В следващите минути играта бе равностойна, “червените” опитваха да вземат превес, ала “сините” печелеха битката в средата на терена и не позволяваха това да се случи. Пълна скука, разсеяна от спречкване на терена в 84-ата минута. Съдията Ивайло Стоянов вдигна по един жълт картон. Ще се започни един удар на Кирил Десподов, при който топката мина край гредата. В крайна сметка \"Левски\" спечели първото дерби срещу ЦСКА-София за сезона. Бе по-малко слабият тим, този който имаше по-ясна идея как може да спечели. \"Червените\" отстъпиха и пред другия си голям конкурент за титлата, след като паднаха и от \"Лудогорец\". Днес играха много слабо и безидейно. Славиша Стоянович спечели персоналния двубой с Нестор Ел Маестро.", "date": "2018.09.29", "title": "\"Левски\" би ЦСКА-София с автогол и поведе еднолично (СНИМКИ)"}
{"url": "http://clubz.bg/73807-kapachki_za_bydeshte_pak_sybra_tonove_stara_plastmasa", "text": "Само за първите 2 часа от кампанията си тази сутрин \"Капачки за бъдеще\" събра над 8 тона стара пластмаса. Защо Лазар Радков, Мартина Йорданова и куп доброволци, които им помагаха днес пред Националния стадион \"Васил Левски\", събират капачки? Защото десетина тона могат да купят нов кувьоз за някоя българска болница. А престой в остарели кувьози, каквито имат много общински лечебни заведения, водят до увреждания на зрението за 1 от 3 бебета. Досега в две други издания на кампанията \"Капачки за бъдеще\" бяха събрани  33 тона пластмаса, или около 11 камиона. С тях се закупи кувьоз за болницата в Червен бряг и втори за болницата в Чирпан.  А ако не успеете да посетите кампанията тази събота, можете да дарите своите капачки в   в страната.  ", "date": "2018.09.29", "title": "\"Капачки за бъдеще\" пак събра тонове стара пластмаса"}
{"url": "http://clubz.bg/73769-sasht_udariha_talibanite_s_naj_noviq_si_iztrebitel_video", "text": "Турция купува първите от общо 100 изтребителя F-35 от САЩ", "date": "2018.09.29", "title": "САЩ удариха талибаните с най-новия си изтребител (ВИДЕО)"}
{"url": "http://clubz.bg/73801-rekordna_pratka_heroin_zadyrjana_na_kapitan_andreevo", "text": "Откритият на ГКПП „Капитан Андреево“ хероин е 712 килограма и е на стойност над 46 милиона лева, предаде БНР. Това е най-голямата пратка хероин, която изобщо е задържана в България досега. Наркотикът е открит в два ТИР-а, превозващи строителни материали от Иран за Австрия. И в двата ТИР-а дрогата е била скрита по идентичен начин - между строителните палети, в скрепени плоскости. Двамата шофьори иранци са задържани за 72 часа. Предстои Окръжната прокуратура в Хасково да поиска постоянна мярка за неотклонение \"задържане под стража\". За пренасяне на хероин или изобщо наркотици в особено големи размери, какъвто е случаят, законът предвижда затвор от 15 до 20 години.", "date": "2018.09.29", "title": "Рекордна пратка хероин задържана на \"Капитан Андреево\""}
{"url": "http://clubz.bg/73797-korneliq_ninova_dps_upravlqva_gerb_a_patriotite_sa_shtastlivi", "text": "В момента ДПС управлява ГЕРБ, а \"Обединени патриоти\" (ОП) са щастливи от това. Това заяви лидерът на БСП Корнелия Нинова пред пленума на партията. Тя припомни, че вчера БСП не са се регистрирали за кворум, а същото са направили и ДПС в началото. В парламента: \"усещане за репресивни машинации и механизми\" Тя припомни, че преди няколко месеца патриотите са твърдели, че най-голямата заплаха за България е връщането на ДПС във властта. Според нея в петък се е видяло, че не само не са ги отстранили, а в името на това патриотите да останат във властта, са легнали на килимчето пред ДПС. Според нея последните два месеца се белязани от нестабилност на управляващата коалиция. Националният съвет реши, че БСП ще иска вот на недоверие към кабинета по темата за здравеопазването. Това ще бъде третия вот на недоверие, като предишните бяха по темите сигурност и корупция. Сред социалистите обаче има недоволство от това, че депутатите от партията отсъстват от парламента. Пленумът избра нов национален предизборен щаб.  Начело лидерът на БСП Корнелия Нинова предложи Георги Свиленски. От щаба бе изваден досегашният зам.-председател Георги Гергов, както и Красимир Янков, който сам подаде оставка. Новите допълнения са Александър Симов, Стоян Мирчев, Антон Кутев, Кристиан Вигенин, Иван Иванов, Николай Цонков, Иван Ченчев, Ия Гурбалова, Деница Златева, Явор Божанков и кметовете - Владимир Москов и Донка Михайлова. Сменен е и секретарят на щаба Асен Димитров с Вяра Емилова.", "date": "2018.09.29", "title": "Корнелия Нинова: ДПС управлява ГЕРБ, а патриотите са щастливи"}
{"url": "http://clubz.bg/73793-jeni_jivkova_bojko_borisov_e_nablyudaval_dobre_dqdo_mi", "text": "Борисов е наблюдавал добре дядо ми като политик навремето. Това каза пред бТВ Жени Живкова, внучка на Тодор Живков. Тя потвърди, че пред 1997-1998 г. е имало идея за среща между Живков и Симеон Сакскобурггорски, но тя не се е състояла. Живкова определи настоящия лидер на БСП Корнелия Нинова като \"борбена жена\", която се опитва \"да се наложи в партията като лидер, смятам, че успява\". Внучката на Живков смята, че целта на Нинова е партията да спечели следващите избори. Според Живкова, която е и моден дизайнер, Нинова се облича в тон с позицията, която заема. Тя разказа, че най-трудни за семейството й са били дните след 10 ноевмри 1989 г., когато Тодор Живков е бил поставен под неофициален домашен арест. Николае Чаушеску и жена му Елена, които ръководеха Румъния по време на комунистическия период, бяха разстреляни през декември 1989 г. 23-годишната й дъщеря Андреа Стефанова заяви, че не се притеснява от това, че е правнучка на Тодор Живков. Според нейните представи прадядо й е бил наранен и предаден от много близки хора.", "date": "2018.09.29", "title": "Жени Живкова: Бойко Борисов е наблюдавал добре дядо ми"}
{"url": "http://clubz.bg/73721-zastrasheni_li_sme_ot_shokokalipsis%C2%A0", "text": "Стойността на световния пазар за шоколад продължава да поставя нови рекорди и може би до 2025 година ще се удвои спрямо равнището от 2015 година. Консумацията е тласкана нагоре основно от ползите за здравето, приписвани на шоколада, като забавяне на стареенето, антиоксидантно действие, намаляване на стреса, регулиране на кръвното налягане и други. И така, къде са най-големите шокохолици?  Традиционно, над половината от всички произвеждани количества шоколад се изяждат в Западна Европа и Северна Америка. Най-лакомата за шоколад страна в света е Швейцария, с над 8 килограма шоколад на човек през 2017 година. \n\tМакар развитите пазари да са на предната линия в шоколадовата страст, бъдещите възможности за растеж може би са другаде.  Едната посока води към Китай и Индия, всяка от които има население от над един милиард души. Бързата урбанизация, нарастващата средна класа и промяната в потребителските вкусове провокираха нарастващ апетит за шоколад. Индия в момента е сред най-бързо растящите пазари на шоколад, като търсенето стабилно расте през последните години. През 2016 година там са били изядени над 228 000 тона, което е увеличение с 50 % спрямо 2011 година. Индийците си падат по всичко сладко и шоколадът стана едно от любимите им изкушения, като мнозина го възприемат като здравословен и не се сдържат да го похапват.  Колкото до Китай, след икономическите реформи в началото на 80-те години шоколадът бе считан за рядък деликатес. Оттогава страната изостава по потребление на шоколад, като средният китайски потребител изяжда средно под 1 килограм годишно.  Това обаче се промяна с навлизането на нови тенденции като \"културата на кафето\", което се отразява на начините, по които шоколадът бива използван и консумиран. Освен това милиони състоятелни китайци пазаруват онлайн висококачествени чуждестранни деликатеси, което кара търговски платформи като Alibaba да преосмислят бизнес моделите си, за да останат начело в играта. \n\tПроизводителите на шоколад обаче са в затруднение. Какаото, деликатното растение, от чиито плодове се прави шоколадът, има нужда от влажен тропически климат и сянката на дъждовните гори, което ограничава районите, където може да бъде отглеждано. Най-подходящите региони са в Западна Африка, като само от Кот д'Ивоар и Гана идват над 50 % от цялото световно производство. \n\tВ резултат от глобалното затопляне обаче производството на какао в тези райони се очаква буквално да тръгне нагоре - да бъде преместено към по-висока надморска височина, за да се запазят оптималните условия за отглеждане на какаовите дървета. \n\tДостъпните земи обаче са ограничени, тъй като земеделието в много от тези райони е забранено или те могат да не са подходящи за културата. \n\tВраговете на какаовите дървета се появяват в различни форми и размери, като двама от тях са болестите и вредителите. Според оценки тези напасти могат годишно да причинят загубата на 30 % до 40 % от общото световно производство на какао. \n\tПрез юни тази година Кот д'Ивоар обяви, че ще трябва да унищожи цяла какаова плантация от 100 000 хектара, заразена с опасен вирус, за да попречи на по-нататъшното му разпространение. Ще бъдат необходими поне пет години преди в района отново да могат да бъдат засадени какаови дървета.  \n\tЗаради природните рискове, съчетани с ценовите колебания, фермерите, отглеждащи какао, обмислят дали да не се пренасочат към алтернативни насаждения, които са по-доходоносни и лесни за отглеждане. \n\tИндонезия, третият по големина производител на какао в света, отбелязва спад в производството на какао от 2010 година заради лошите метеорологични условия и остаряването на какаовите дървета. Поради това някои фермери преминаха към производство на царевица, каучук или палмово масло. \n\tТези общи заплахи и силното търсене от нови пазари изпращат ясен сигнал до големите производители на какао. \n\tГана, вторият по големина доставчик на какао в света, гледа на Азия и най-вече на Китай като следващата \"голяма работа\". За да увеличи годишното си производство на какао, Гана се опитва да си осигури кредит от 1,5 милиарда долара от китайската Eximbank. Сътрудничеството има подкрепата на правителствата от двете страни като взаимният интерес е очевиден, отразен в потенциала на китайския пазар за шоколад. \n\tДруги \"горещи дестинации\" са Близкият изток и Африка.  \n\tОбединените арабски емирства и Саудитска Арабия са лидери в консумацията на шоколад на глава от населението, надминавайки значително средното равнище за региона. Потребителите на тези пазари възприемат шоколада като символ на богатство, което засилва търсенето на луксозни марки. \n\tПроизводителите на шоколад отчитат добро представяне и в Алжир, макар и благодарение на различна причина. Според Euromonitor алжирците гледат на шоколада като на енергиен стимулатор, което води до процъфтяване на индивидуалното потребление, особено сред младите хора, докато правенето на шоколадови подаръци е по-слабо застъпено.  \n\tНай-големите производители на шоколад активно участват в инициативи за устойчивост като Rainforest Alliance, UTZ и Fairtrade.  Американският концерн Mars Wrigley Confectionary, водещият световен производител на сладки изкушения по чисти продажби през 2017 година, отдели 1 милиард долара, за да подпомогне създаването на по-топлоустойчиви какаови насаждения. Освен това през 2009 година Mars бе първият голям производител на шоколадови изделия, който обеща до 2020 година да използва 100 % сертифицирано какао. Примерът му бе последван от неговите конкуренти Hershey's, Ferrero и Lindt. \n\tMondelez International иска цялото какао, което използва, да е произведено по устойчив начин. Milka е последната от марките му, която се присъедини към кампанията Cocoa Life, започната през 2012 година с цел да засили позициите на фермерите, отглеждащи какао. Макар тези инициативи да са страхотен скок напред, основните участници в производствената верига признават, че те не са достатъчни, за да бъдат изведени фермерите от бедността, което е сред основните проблеми. \n\tПример е Кот д'Ивоар, водещата страна производител на какао в света. \n\tФермер, отглеждащ какао с UTZ-сертификат, ще спечели само 84-134 евро (99-158 долара) или само с около 16 % повече годишно от производителите, които нямат сертификат. Появяват се и други проблеми като например ограничения обхват на сертификацията. \n\tЗа да се възползват максимално от процеса, фермерите трябва да са членове на кооперативи. В случая на Кот д'Ивоар в момента само около 30 % от фермерите членуват в кооперативи. Друго затруднение е да се гарантира, че в цялата производствена верига не е използван детски труд - нещо, което е практически невъзможно за контрол. Производителите на какао в Африка имат собствени планове, обявявайки инициатива, подобна на ОПЕК. Те искат да имат по-голямо влияние върху световните цени на какаото чрез по-добро координиране между страните на производствените равнища и политиката на продажби. Това може да защити по-добре малките фермери, които са уязвими от ценовите колебания на световния пазар. Макар твърденията за задаващ се \"шококалипсис\" засега може би да са преувеличени, рисковете са реални и трябва да им обърнем внимание.  Източник на оптимизъм е наблюдението, че основните участници в процеса на производството на шоколад са единодушни за необходимостта на направят собствен принос. Остава да се види дали това ще бъде достатъчно, за да се подсигури бъдещето на шоколада. ", "date": "2018.09.29", "title": "Застрашени ли сме от шококалипсис? "}
{"url": "http://clubz.bg/73784-v_es_shte_se_priznavat_elektronnite_dokumenti_za_samolichnost", "text": "От днес в ЕС влиза в сила възможността за взаимно признаване на електронните документи за самоличност, се казва в изявление на Еврокомисията. Това ще позволи на гражданин на държава от ЕС, който притежава такъв документ, да ползва с него административни електронни услуги онлайн в друга страна от Съюза. Така ще бъде улеснено откриването на банкови сметки, записването в университет, обменът на данни с държавните и местните служби и други дейности. Въвеждат електронни документи за правна помощ Досега само Италия и Германия са завършили съответната процедура, която предвижда подаването на заявление и оценка от ЕК на националните системи за електронни документи за самоличност. Хърватия, Естония, Люксембург и Испания са в последния етап от признаването на документите на техните граждани. Процесът е в начален етап в Белгия, Португалия и Великобритания. За бизнеса въвеждането на взаимното признаване на електронни документи за самоличност би спестило на година по 11 милиарда евро, отбелязват от ЕК. Въвеждането на електронното удостоверяване на самоличността може да бъде полезно и за повече сигурност в интернет. По-лесно би могло да се установи дали е спазено изискването потребителите на социалните мрежи да са навършили определена възраст. Предвижда се електронните документи - лични и банкови карти, шофьорски книжки, да бъдат използвани като средство за достъп и до електронни здравни картони и за подаване на заявления до данъчните служби.", "date": "2018.09.29", "title": "В ЕС ще се признават електронните документи за самоличност"}
{"url": "http://clubz.bg/73767-po_genialni_ili_po_golemi_nesretnici_sa_myjete_ot_jenite", "text": "От 1901 г. 97 на сто от носителите на Нобелова награда в научните сфери са мъже. 99 на сто от най-добрите шахматисти в света - също са от мъжки пол. Както и 99 на сто от кинокомпозиторите. В същото време обаче например в Испания 90 на сто от бездомниците и 92 на сто от затворниците - пак са от мъжки пол, пише \"Ел Паис\". Как точно се връзват всички тези факти? Във времената на Дарвин съществува спорна теория - хипотезата за повишената вариабилност при мъжете. Според нея при много видове животни характеристиките на мъжките са с по-голяма вариабилност от тези на женските. Може би това обяснява, ако следваме това обяснение, защо сред предполагаемите успешни хора и сред предполагаемите най-големи неудачници има повече мъже, отколкото жени, пише изданието.   \"Ел Паис\" съобщава за ново изследване, което иска да провери тази хипотеза. Специалистите по еволюционна теория Синидзи Накагава и Роуз О' Ди са проучили оценките на 1,6 млн. учащи в цял свят. И достигнали до следния извод: При учащите се от мъжки пол вариабилността при обучението е по-висока отколкото при учащите от женски пол. \"Но разликата не е голяма. По естествени науки и математика - е по-ниска, отколкото по други предмети като езици или история\", пояснява  О' Ди от Университета на Нов Южен Уелс (Австралия). Според изводите от изследването им, публикувани в Nature Communications, ако сред хората, които изучават точни и естествени науки, се подберат 10 на сто от най-добрите, количеството на мъжете и жените сред тях ще е еднакво. Т. е. обяснението на дефицита на жени във факултетите по точни и естествени науки, технологии, инженерните специалности и естествените науки, с липсата на съответни способности при дамите, не отговаря на истината, твърдят изследователите. В проучването са разгледани оценките на 820 хил. жени и 827 хил. мъже. Потвърждава се старата истина, че жените средно получават по-високи оценки от мъжете - по-високи с 6,3 на сто. Но сред представителите на т. нар. силен пол оценките варират с 11 на сто повече отколкото при жените.", "date": "2018.09.29", "title": "По-гениални или по-големи несретници са мъжете от жените"}
{"url": "http://clubz.bg/73794-den_na_golemi_derbita_vyv_futbolna_evropa", "text": "Най-малко четири възлови двубоя се играят в шампионати на Стария континент днес.  От 17 часа на стадион \"Васил Левски\" ще спорят ЦСКА-София и \"Левски\". Сблъсъкът противопоставя първия срещу втория във футболния ни елит. \"Червените\" имат по-добра голова разлика. Рано е генерални оценки, но двубоят поне ще даде отговор кой къде се намира в момента, както се изрази треньорът на \"сините\" Славиша Стоянович за неговия тим. Ивайло Стоянов ще съдийства ЦСКА-София - \"Левски\" Според Нестол Ел Маестро, фаворит няма, не само заради равния актив на съперниците. Двамата треньори могат да разчитат на почти всичко най-добро, с което разполагат. Ако искате да отидете на мач и не сте си купили билет, няма да можете да направите това нито на каси, нито по интернет заради решение на полицията в деня на мача да не се продават пропуски. Въпреки това се очаква на трибуните да се стекат поне 25 хиляди зрители. Има и мадридско дерби - между \"Реал\" и \"Атлетико\", от 21:45 часа. Двата тима са съответно втори и трети в Примера. \"Белите\" ще опитат да се реабилитира пред феновете си след поражението с 0:3 от \"Севиля\" преди дни. От 19:30 ч пък се изправят два от фаворитите за титлата на Висшата лига в Англия - \"Челси\" и \"Ливърпул\". Могат ли лондончани за втори път тази седмица да сразят тима на Юрген Клоп? В средата на седмицата \"сините\" обърнаха \"Ливърпул\" с 2:1 за Купата на Лигата, при това на \"Анфийлд\". Феноменалният гол на Еден Азар срещу \"Ливърпул\" (ВИДЕО) За любителите на \"калчото\" има и италианско дерби - между \"Ювентус\" и \"Наполи\", първият и вторият в Серия А. Този двубой е от 19:00 ч. В последните години тимът от юга е най-сериозният съперник на Юве за короната в Италия. Феноменалният гол на Еден Азар срещу \"Ливърпул\" (ВИДЕО)", "date": "2018.09.29", "title": "Ден на големи дербита във футболна Европа"}
{"url": "http://clubz.bg/73795-zaplatite_da_gi_dogovarqt_sys_svoite_pravitelstva", "text": "Мизерно заплащане и експлоатация - такива са условията на работа във фирмите-подизпълнителки на шведския моден концерн H&M в България, Турция, Индия и Камбоджа. До този извод стига изследване, проведено от инициативата \"Кампания за чисто облекло\" (Clean Clothes Campaign - CCC), информират редица немскоезични издания. Твърди се, че заплатите на шивачките във въпросните фирми често са под минималното възнаграждение в съответната страна. Същевременно са установени \"тежки нарушения на трудовото законодателство и на човешките права\", се казва още в изследването, цитирано от изданията. Германският \"Зюдвестпресе\" посочва по този повод, че H&M няма собствени текстилни фабрики. Продукцията на концерна се изработва от 800 фирми-подизпълнители - основно в Югоизточна Азия и Източна Европа - които само формално се водят независими. Активисти от CCC са разговаряли с шивачки от България, Турция, Индия и Камбоджа и са проучили условията на труд. През 2013-та година именно в тези четири страни са работили 60% от всички шивачки, произвеждащи продукция за H&M, посочва \"Зюддойче цайтунг\" (ЗЦ).  По време на изследването станало ясно, че най-тежко е положението не в Далечния Изток, а в България, която е членка на ЕС, подчертава \"Зюдвестпресе\". Български шивачки са разказали, че работят средно по 12 часа на ден, 7 дни в седмицата. В тази връзка \"Билд Цайтунг\" цитира шивачка от българската фирма \"Koush Moda\", която казва: \"Отиваме на работа сутрин в 8 часа и никога не знаем кога ще си тръгнем. Имало е дни, когато сме работили и до 4 часа сутринта\". \"Зюдвестпресе\" посочва, че, според изследването, в българските фирми-подизпълнителки \"средната нетна месечна заплата при редовно работно време е била 98 евро, а същевременно минималното нетно трудово възнаграждение в страната е било в пъти по-високо - 204 евро\". Дори и с извънредните часове труд и добавките анкетираните не са успявали да преминат прага на бедността, който в България е 269 евро. Да не говорим за изисквания от синдикатите минимален месечен доход от 1110 евро, гарантиращ нормално съществуване и покриващ разходите за наем, здравно осигуряване, храна, образование и др., посочва изданието. \"Резултатите са шокиращи\", казва Бетина Музиолек от германската секция на CCC и координаторка на изследването. \"И в четирите страни работниците ни разказаха, че в техните фирми е съвсем нормално да се работи и в неделя\", разказва тя. В някои фабрики редовно имало случаи на припаднали работници - всяка трета шивачка в Индия и две трети от анкетираните работнички в Камбоджа са припадали поне веднъж на работното си място, посочва \"Билд Цайтунг\". На това място изданието припомня, че шведският моден концерн H&M има годишна печалба от 2,6 милиарда евро. Както в България, така и в Турция, Индия и Камбоджа интервюираните шивачки са признали, че се опасяват от \"сериозни негативни последици\" за тях, ако решат да се организират синдикално. \"Особено в Източна Европа беше изключително трудно да открием хора, готови да говорят с нас\", казва Музиолек и добавя, че много работници и служители се страхуват да не бъдат уволнени. През 2013 година, след срутването на текстилна фабрика в Бангладеш, при което загинаха 1100 души, H&M прие т.нар. \"Пътна карта за честно заплащане на труда в текстилната промишленост\". Тогава шведският концерн обяви, че до 2018 година всички \"стратегически доставчици и подизпълнители\" трябва да са подобрили значително условията на труд, а 850-те хиляди работници в тях трябва да започнат да получават нормални заплати, с които да могат да се издържат, припомня \"Зюддойче Цайтунг\". Пет години след трагедията в Бангладеш от H&M радостно отчитат, че в 594 фабрики с общо 840 хиляди работници вече имало демократично избрани синдикални структури, които представляват работниците пред техните работодатели. А в някои от фирмите дори били въведени \"прозрачни схеми на заплащане на труда\", се хвалят от шведския концерн. А обещаните по-високи заплати? \"Зюддойче Цайтунг\" цитира следния отговор на H&M: \"Нашата задача (...) не е да определяме заплатите (...) Работниците трябва да ги договарят със своите правителства.\".", "date": "2018.09.29", "title": "\"Заплатите? Да ги договарят със своите правителства\""}
{"url": "http://clubz.bg/73789-hakerska_ataka_zasegna_90_miliona_dushi_vyv_fejsbuk", "text": "Администраторите на \"Фейсбук\" обявиха, че наскоро е имало пробив в сигурността на социалната мрежа, засегнал пряко близо 50 милиона нейни потребители, съобщиха Асошиейтед прес и Франс прес. Според съобщението на компанията хакери са пробили кода на функцията \"View As\" и са получили възможност да влизат в профили на потребители. Това означава, че хакерите могат да присвоят личните данни на хората и да видят най-секретната им информация, призна компанията. \"View As\" позволява на хората да разберат как техните профили се виждат от други потребители. Пробивът е бил забелязан на 25 септември. Веднага е бил подаден сигнал в полицията.  Потенциално засегнати са били още 40 милиона ползватели. Всички 90 милиона е трябвало да се пререгистрират. А за кратко е била изключена напълно и функцията \"View As\", предава Нюз.ру. \"Фейсбук\" подчертава, че са взети мерки за ликвидиране на проблема, а президентът на компанията Марк Зукърбърг обяви, че още не е установено дали хакерите са се възползвали от пробива за злоумишлени действия. Засега не е известно също кои са нападателите и къде се намират. Зукърбърг каза, че проблемът е бил отстранен в четвъртък вечерта, пише БТА. ", "date": "2018.09.29", "title": "Хакерска атака засегна 90 милиона души във фейсбук"}
{"url": "http://clubz.bg/73796-borisov_kym_radev_dva_konq_po_dobre_teglqt_karucata_video", "text": "Премиерът Бойко Борисов коментира в Ню Йорк изявлението на президента Румен Радев от снощи, в което той призова за национално единение. Президентът с реч за единението, за което го молели и \"група общественици\" И припомни, че неведнъж е молил в парламента по важни теми да има единение. Според премиера именно президентът прави най-голямото разединение.", "date": "2018.09.29", "title": "Борисов към Радев: Два коня по-добре теглят каруцата (ВИДЕО)"}
{"url": "http://clubz.bg/73787-trymp_naredi_razsledvane_na_kandidat_vyrhovniq_sydiq_za_iznasilvane", "text": "Президентът на САЩ Доналд Тръмп нареди на ФБР да разследва обвиненията в сексуално нападение срещу кандидата за върховен съдия Брет Кавано, предадоха Асошиейтед прес и ДПА. Вчера Кавано спечели гласуване в сенатската комисия по правосъдие, което му отваря пътя към финалния вот за утвърждаването му на пленарно заседание на американския Сенат. Сенаторът от Републиканската партия Джеф Флейк обаче заяви, че подкрепата му на гласуването в Сената ще зависи от разследването, принуждавайки републиканското ръководство да отложи гласуването с една седмица. \n\tПо-рано Тръмп заяви, че не е обмислял въпроса за заместник на Кавано, отбелязва Ройтерс. \n\tНеобичайно голям брой зрители, над 11 милиона, са следили изслушването на Кавано по три американски кабелни телевизии - Фокс нюз, Ем Ес Ен Би Си, и Си Ен Ен, показва цитирано от Ройтерс проучване на института Нилсен, който анализира зрителската аудитория. Сред тях не се включват потенциални зрители, наблюдавали заседанието по ефирни телевизии или по интернет.  Тръмп: Стратегията \"открий и унищожи\" е позорна След ден, белязан от тягостните свидетелски показания на психоложка, която обвинява кандидата в сексуална агресия преди 36 години, и пламенната реч на съдията, който изцяло отхвърли обвиненията, 11-те републиканци от комисията гласуваха да се препоръча утвърждаването на Кавано. Десетте демократи се противопоставиха, предаде БТА.", "date": "2018.09.29", "title": "Тръмп нареди разследване на кандидат върховния съдия за изнасилване"}
{"url": "http://clubz.bg/73790-zashto_okazvat_tazi_chest_na_erdogan", "text": "Защо трябваше да се оказва такава чест на един автократ? В Берлин турският президент Реджеп Ердоган беше посрещнат с държавни почести. Едно кратко работно посещение би било много по-подходящо в случая, пише Йенс Турау. Не, това не е обикновено държавно посещение. Очевидно германският президент и германското правителство се надяваха, че блясък и духова музика ще съумеят да закрепят лекото разведряване в двустранните отношения. Да, Ердоган с радост приема военните почести и банкета в своя чест, но посланието, което отправя към своите привърженици в Турция си остава едно и също вече от месеци, ако не и от години: Тъкмо в седмицата, през която Ердоган поема на официално посещение към Германия, Турция връчва на Берлин списък с имена на хора, които Германия, ако нямала нищо против, трябвало да ѝ предаде. В списъка фигурира и известният журналист Джем Дюндар, добре познат критик на турското правителство, който живее в изгнание в Германия. Меркел: С Турция имаме големи различия, нужен е диалог Него Ердоган, естествено, обвинява в шпионаж и пропаганда. Гротескно дебелоочие! Турската страна официално заплашва, че ще отмени пресконференцията на Ердоган с германската канцлерка, ако участва и журналистът Дюндар. И това се случва насред Берлин, в самото канцлерство! В крайна сметка Дюндар доброволно се отказва, за да предотврати ескалацията. Тоест, босфорският автократ решава едва ли не по своя воля кой в Берлин какви въпроси да му задава. Не е за вярване! Германското правителство и Президентството заплануваха това официално посещение в противоречие с еднозначното настроение сред германското население. Във всички допитвания на тема Турция и Ердоган германците изразяват едно ясно мнение: В този смисъл беше неубедителна реакцията на Ангела Меркел в отговор на списъка, изпратен от Турция: тя се опита да се измъкне и да омаловажи ситуацията, както прави често, когато положението е напечено. А тъкмо вечерта, когато се разпространи новината за този списък и нито един представител на турската делегация не я опроверга, Ердоган седеше редом с германския президент на една маса с кристални чаши и ленени салфетки.  А хората отвън, на улицата, са раздразнени от усилията, които се полагат за властника от Анкара: снайперисти на всеки покрив около канцлерството и хотел „Адлон\", изпозатворени улици. Такова се случва само при посещенията на американския президент, на британската кралица и на папата. Като вземем всичко накуп – пресконференцията, официалния банкет и мерките за сигурност – получава се обща картина, която ни кара да се замислим: Чакай сега, не можеше ли и малко по-скромно? Между Ердоган и Меркел, между Германия и Турция има много сериозни теми за обсъждане. В момента, заради хилавата турска икономика, Ердоган има нужда от германците много повече, отколкото те от него. Ако го кажем съвсем ясно и от прагматична гледна точка: в случая много по-подходящо щеше да бъде едно по-кратко, работно посещение.", "date": "2018.09.29", "title": "Защо оказват тази чест на Ердоган?"}
{"url": "http://clubz.bg/73788-tyrjestvena_konferenciq_za_120_godishniq_yubilej_na_jelqznata_cyrkva", "text": "Българската екзархия в Истанбул в събота ще бъде домакин на научна конференция, посветена на 120 годишния юбилей от създаването на уникалната българска църква Свети Стефан на брега на Златния рог. \n\tПроявата се организира от посолството на Република България в Турция, генералното консулство в Истанбул и със съдействието на църковното настоятелство на общността на Цариградските българи. \n\tВ конференцията ще вземат участие известни учени и специалисти по въпросите на Желязната църква и на Цариградските българи като проф. Светлозар Елдъров, проф. Иван Първов, доц. Благовеста Иванова, Боряна Бужашка, а от турска страна проф. Мете Тапан, проф. Хасан Куруязъджъ, главният реставратор на Свети Стефан, архитект г-жа Фикрие Булунмаз и Христо Копано. \n\tА един от най-добрите специалисти по тези проблеми Христо Темелски е изпратил специално изложение на конференцията. \n\tЦелта на научната дискусия е да изтъкне ролята на \"Свети Стефан\" в исторически план и значението му в светлината на днешния ден.  \n\t\"Свети Стефан\" вече 120 години е единствената православна българска желязна църква на брега на Златния рог в Истанбул. Тя е осветена на 8 септември 1898 г. (по стар стил) от Екзарх Йосиф. Една легенда се завърна - Желязната църква отвори врати (СНИМКИ) 120 годишният юбилей на уникалния храм съвпада с възстановяването му след мащабната реконструкция, която бе осъществена с финансовата подкрепа на турската страна (похарчени бяха около 3 млн.евро) и помощта на българската държава.  \n\tРеконструираната Желязна църква отвори отново врати за посетители на 7 януари т.г., след тържественото откриване в присъствието на министър-председателя Бойко Борисов и турския президент Реджеп Тайип Ердоган.  \n\tОт началото на годината досега уникалната българска църква е посетена от над 50 000 души от България и от всички краища на света, държавни и правителствени ръководители, чуждестранни делегации я посещават официално и не скриват възхищението си от нея. \n\t120 годишният юбилей на Свети Стефан ще бъде отбелязан с тържествена литургия, която ще се отслужи в неделя начело с митрополит Киприян. Откриването на Желязната църква в председателството на България - \"много важно съобщение за света\" (СНИМКИ) В двора на църквата тържествено ще бъде открит бюст-паметник на Стефан Богориди, който дарява собствения си терен за построяването на Желязната църква.  \n\tПаметникът е построен по идея и със средства на църковното настоятелство на цариградските българи. \n\tПо думите на председателя на българското църковно настоятелство Васил Лязе, той изразява признателността и благодарността на българската общност в Истанбул към личността и делото на Стефан Богориди. \n\tВ рамките на тържествата по случай 120 годишния юбилей на Желязната църква също в събота ще бъде открита новата, четвърта поредна година на българското неделно училище Св.Св.Кирил и Методий в Истанбул, което се помещава в екзархията, \"Сърцето на България в Истанбул\", както я нарекоха учениците на учебното заведение, което е едно от най-младите зад граница. То е създадено по инициатива на българското генерално консулство в Истанбул и църковното настоятелство на българската общност. \n\tОсвен учениците, чийто брой през изминалите години се е увеличил двойно, функционират и курсове по български език за възрастни. \n\t\"Интересът към българския език нарасна изключително много\"-казва генералният консул на България в Истанбул Ангел Ангелов. \"Екзархията се оказа вече тясна за тях, затова след активни разговори с настоятелството решихме да разширим базата, ще имаме нови класни стаи в българската екзархия. И може би ще преминем към следващата стъпка - да се използва и сградата на реставрирания метох за занятия по български език\". \n\tПо препоръка на турския президент Делегация от Камарата на лордовете посети Св. Стефан, македонският президент и ред други държавни ръководители се възхитиха на това уникално чудо. \n\tМного е важно връщането към историята, ето целият този процес, тържествата, както показват величината на познанието през онзи период, така и вдъхновени от тази идея да продължим да творим. Желязната църква в Истанбул - нов живот след 6 години реставрация Четвърта година се стремим да разширим, да увеличим формите на преподаване. Всяка една тяхна инициатива се приема с особен интерес и от учителите, и от родителския колектив, ще увеличим формите на извъкласна работа, интереса към българския език нарасна изключително много, ще увеличим и групите на курсистите по български език. Екзархията се оказа вече тясна за тях, затова след активни разговори с настоятелството разширяваме базата, ще имаме нови класни стаи в българската екзархия. И за децата, и за курсистите, и както се очертава с един наистина много възходящ брой на желаещите да учат български език може би да се премине към следващата стъпка най-после да се използва и сградата на метоха за курсове по български език. \n\tИнтересът към България е много голям,с всеки изминат ден нараства. Туристите, които посещават България с възхищение говорят за красотите на нашата страна, за вълшебствата на минералните ни извори, курортите, така тръгва и бизнесът и хората, които имат интерес да учат български език стават все повече и повече. \n\tОрганизатори са посолството на Република България начело с посланик Нейнски, българското генерално консулство и църковното настоятелство. \n\tПодготовката започва още след откриването на Св. Стефан, съобщава БТА. Откриването на Желязната църква в председателството на България - \"много важно съобщение за света\" (СНИМКИ) Желязната църква в Истанбул - нов живот след 6 години реставрация", "date": "2018.09.29", "title": "Тържествена конференция за 120 годишния юбилей на Желязната църква"}
