{"url": "https://clubz.bg/85405-omagosaniqt_kryg_na_izbornite_promeni", "text": "Няма никаква изненада в идеята на управляващото мнозинство за частичната отмяна на машинното гласуване. Това е логичен резултат от начина, по който се взе това решение, както и всички останали решения по темата с изборните правила. Те винаги се взимат не за да се реши някакъв проблем с изборите, а за да се поиграе на политика. И това не е изобретение на това мнозинство. Това е практика, която датира поне от 2005 г. Припомнете си всички промени, които се правят от тогава: смяната на вида бюлетини на почти всички избори, абсурдните мажоритарни райони, които БСП въведоха през 2009 с идеята да бият ГЕРБ, абсолютно ненужното пренаписване на Изборния кодекс от Мая Манолова през 2013. Машинното гласуване, както неговото приемане, така и неговата отмяна, е просто поредния епизод от продължаващата вече много дълго политическа и обществена игра. В нея постоянно дискутираме различни решения за изборите. Дали мажоритарна система, дали машинно или интернет гласуване. Но всъщност ние никога не дискутираме проблемите, на които тези идеи трябват да бъдат решение. Какво искаме да поправим или подобрим? Изглежда, че  никой не иска да си зададе този въпрос. Ако гледаме докладите на международните наблюдатели най-сериозният проблем в България е купуването и продаването на гласове. Ако погледнем протоколите от изборите – очевидно е администрацията. Но само ако имаме одит на целия процес, можем да решаваме какво да променяме. Иначе целим на сляпо. В играта на нови изборни правила основна роля играят политическите партии, които периодично намират нужда да отворят Изборния кодекс и да правят промени, без значение дали има смисъл и време за това. Това, което днес се променя, беше гласуване малко по-рано тази година. Това трябва да спре. Една от възможностите, които биха пресекли политическия апетит за непрестанни и много често глупави промени, е всички промени в изборното законодателство да влизат в действие от по-следващите избори или следващ изборен цикъл. Машинното гласуване и неговият провал са резултат и от още нещо: постоянното ни търсене на лесни, много често технологични решения. Политическите партии все по-трудно намират хора за секционните комисии; изборите стават все по-сложни;  очакванията и изискванията на гражданите – по-тежки; обучението на ЦИК е все по-непригодно за тази нова реалност. Как отговаряме на всичко това? Вкарваме машини за гласуване, въпреки, че в много от европейските държави този опит се провали. Няма технилогични панацеи. За всички експерти по света отдавна е ясно, че те могат да бъдат само допълнение. Няма как технически решения да заменят сериозни експертни и политически решения и избори, които трябва да се направят. Цялото залитане по технологични панацеи всъщност доведе до този провал, а най-вероятно и до провала на дистанционното интернет гласуване. Този провал има ясен източник – ЦИК. И тук съвсем не става въпрос за състава на тази комисия, а за постоянния отказ да променим структурата на комисията, която, с малки промени, е тази от 1990 г. Очевидно е, че задачите на този орган през 1990 са били едни, а през 2019 са съвсем  други. Едва ли през 1990 някой е очаквал от членовете на ЦИК да правят обществени поръчки за машини за гласуване с компании от целия свят или да имат капацитета да внедрят технологични решения в рамките на месеци. Времето просто се промени, а начина на работа и рекрутиране на изборната администрация е същият като от 1990. Трябва да потърсим други възможни модели на организация на ЦИК и на по-долните нива на изборна администрация, които да гарантират по-добра и професионална работа. Но това ще стане трудно., защото целта на партиите в момента не е да има честни и добре проведени избори, а просто техният интерес в ЦИК или в секционната комисия да бъде защитен.  Така се озоваваме в омагьосан кръг на политическа безотговорност и тотално пренебрегнат публичен интерес. А бъдещите провали в правенето на честни избори в България изглеждат заложени и почти сигурни. Те не трябва да бъдат изненада, докато ги мислим по модели от миналия век.", "date": "2019.07.14", "title": "Омагьосаният кръг на изборните промени"}
{"url": "https://clubz.bg/85407-amerikanskata_armiq_se_gotvi_da_brani_zona_51", "text": "Това съобщение в социалната мрежа Facebook предизвика американските въздушни сили да пуснат строго предупреждение срещу всеки, който иска да влезе в тежко отбраняваната военна база в пустинята на Невада. Учен: Извънземни има, но не искат да контактуват с нас Причината е, че то е част от събитието \"Да нахлуем в Зона 51, не могат да спрат всички ни\", придобило популярност в социалните мрежи - вече над 860 000 души са отбелязали, че ще се включат. Зона 51 е легендарна сред американските конспиратори. Според тях там американското правителство пази всичката секретна информация за НЛО-та и извънземни посещения на Земята, технологии и дори живи същества. Американското правителство, разбира се, отрича. Събитието в социалните мрежи изглежда шеговито. Многото записали се обаче са притеснили сериозно американските ВВС. Извънземни край летящата чиния на Бузлуджа По всяка вероятност далеч по-малко ще се явят на 20-ти септември, за когато е насрочено влизането в Зона 51. Но дори една стотна от заявилите биха могли да се окажат проблемни. Американската армия едва ли ще открие огън по цивилни, но може да бъде принудена да потърси помощ от местната полиция. Каква точно е функцията на Зона 51 все още е класифицирана информация. Извънземни край летящата чиния на Бузлуджа", "date": "2019.07.14", "title": "Американската армия се готви да брани Зона 51"}
{"url": "https://clubz.bg/85411-mladen_marinov_organiziranata_prestypnost_ne_dejstva_chrez_ubijstva", "text": "Организираната престъпност вече не си решава проблемите с убийства. Това зааяив вътрешният министър Младен Маринов пред Канал 3. Той изтъкна, че разкриваемостта на убийствата през миналата година е 95%, а броят на предварително планираните намалява. Според Маринов в малките населени места ситуацията с битовата престъпност е овладяна и където има престъпления, те се разкриват бързо. Попитан дали държавата трябва да даде пари за общинска полиция, Маринов уточни, че трябва да се направи анализ дали да се насочват средства към една такава нова структура или към частите на националната полиция. Според него жандармерията е много ефективно звено. Маринов каза, че 1 лв. на час за нощен труд е добро начало, тъй като сега е 20 ст. Той обясни, че за това ще трябват 25 млн. лв. и това може да се реши с новия бюджет. Той коментира и разследваният срещу представители на властта.  ", "date": "2019.07.14", "title": "Младен Маринов: Организираната престъпност не действа чрез убийства"}
{"url": "https://clubz.bg/85406-46_po_rihter_v_severna_gyrciq", "text": "Земетресение с магнитуд 4,6 по Рихтер регистрирано в северната част на Гърция, информира гръцкият сеизмологичен институт. Епицентърът е бил на 14 км южно от Кожани, а трусът е усетен в Македония, Сърбия, Албания, Черна гора,  части от България, Косово, Босна и Херцеговина, Италия и Хърватия. Засега няма информация за пострадали лица и причинени материални щети. По данни на Европейския сеизмологичен център трусът е регистриран в 13,50 часа и е със сила 5,1 по Рихтер.", "date": "2019.07.14", "title": "4.6 по Рихтер в Северна Гърция"}
{"url": "https://clubz.bg/85408-korneliq_ninova_modernizaciqta_na_armiqta_da_ne_nadhvyrlq_2_ot_bvp", "text": "БСП е за модернизация на българската армия, но тя не трябва да  надхвърля 2% от БВП. Това заяви лидерът на партията Корнелия Нинова след заседание на изпълнителното бюро в Шумен. Тя допълни, че модернизацията на армията трябва да е обвързана с индустриално сътрудничество, което да дава възможност на българската икономика и предприятия да се развиват и да не е за сметка на други социални, недофинансирани сектори като здравеопазване, образование, социална политика и т.н. БСП ще направи отново своите предложения в Изборния кодекс за изчистването на избирателните списъци. Според нея с премахването на машинното гласуване, се посяга на демократичния и на прозрачния процес на гласуване в България и се отнема правото на хората, дадено им по закон.  ", "date": "2019.07.14", "title": "Корнелия Нинова: Модернизацията на армията да не надхвърля 2% от БВП"}
{"url": "https://clubz.bg/85409-lyuis_hamiltyn_postavi_rekord_v_rodinata_si", "text": "\"Мерцедес\" се върна на победния път във Формула 1 - Люис Хамилтън спечели Гран При на Великобритания, а Валтери Ботас е втори. Третото място зае Шарл Льоклер (\"Ферари\"), следват Пиер Гасли (\"Ред Бул\") и Макс Верстапен (\"Ред Бул\"). Преди две седмици в Австрия Верстапен успя да прекъсне серията на \"сребърните стрели\", но днес те отново бяха недостижими и интригата бе сведена до това кой измежду тях ще пресече финала като №1 на пистата \"Силвърстоун\". Ботас спечели квалификацията вчера. На старта той удържа атаката на съотборника си. В четвъртия тур двамата направиха шоу с последователни изпреварвания, а финландецът остана начело. По-назад страхотна битка водеха Льоклер и Верстапен - отново за удоволствие на публиката. В 17-ата обиколка Ботас влезе в бокса за смяна на гуми и се върна на пистата трети. Малко след това Антонио Джовинаци изхвърча от трасето, което означаваше излизане на кола за сигурност. \"Мерцедес\" реагира моментално, Хамилтън също смени гумите си - с твърди, което означаваше, че до края на състезанието може да остане с тях. Така той вече бе лидер. А след подновяване на състезанието се разиграха интересни дуели от третото място надолу с пилотите на \"Ферари\" и \"Ред Бул\". Фетел получи наказание и финишира извън зоната на точките. Люис Хамилтън за рекорден шести път спечили Гран При на Великобритания. В генералното класиране той води с 39 точки пред Ботас.", "date": "2019.07.14", "title": "Люис Хамилтън постави рекорд в родината си"}
{"url": "https://clubz.bg/85404-plyusovete_sa_qsni_a_minusite_da_se_pouchim_ot_kosta_rika", "text": "Коста Рика е малка, красива страна в Карибския басейн. Това беше последното място, където големите чуждестранни инвеститори биха построили своите заводи. По територия Коста Рика е точно на половината на България. И ако някой беше казал на населението, което е точно на половината на българското, че Intel ще построи високотехнологичен завод за процесори, надали мнозина биха приели това на сериозно. С изключение на 39-годишния президент Хосе Мария Фигерес. Възпитаник на \"Уест Пойнт\" и \"Харвард\", политикът лично поема преговорите с американските инвеститори, създавайки стройна организация, ясна визия за промяна в образователната система и данъчните закони, специално за нуждите на инвестиция от такъв ранг. Промяна не след 5 или след 10 години, а веднага. Още със следващия държавен бюджет цели 6% от Брутния вътрешен продукт били насочени към образованието. Закривали се тежки административни структури, а 28% от територията на страната, която била обявена за защитена, се превърнала в притегателна сила за туристите. Съдебната система била реален стълб в контрола на всички останали власти. Така, накратко, в навечерието на новия век, Коста Рика се превръща в \"Швейцария на Латинска Америка\". След като Intel обявява, че ще строи завод в страната, технологичният свят е изненадан. Това повлича след себе си стотици подизпълнители с влияние в десетки сфери. Започва бурен растеж в транспорта, услугите, жилищното строителство и какво ли още не. Благодарение на единединствен инвеститор и последователната политика по върховете на държавата. Истина е, че автомобилният сектор в България е сред най-бързо развиващите се. Тук вече има над 150 компании, които правят софтуера на някои от най-луксозните марки автомобили, работят по електрониката, климатичните системи и дори батериите за електрическите автомобили. Но с липсата на ясна перспектива – колко технически кадри могат да дадат българските университети след една, две, пет или десет години, няма как да имаш предимство пред конкурент като Турция. Страна, която на своя територия вече има над 17 завода за автомобили и технически университети, чиито учебни програми са синхронизирани с актуалните нужди на бизнеса. Колко е готова да инвестира България в образованието на намаляващото си население? Докато чакаме отговора, ще се случи така, че в автомобилната и IT индустрията компаниите ще започнат да се борят за едни и същи кадри, предлагайки им все поголеми и по-големи заплати, за да ги привличат или задържат. Ще гонят растеж с ограничена трудова сила, което ще означава все по-големи разходи за заплати. До момент, в който те ще се доближат до нивата в държавите на техните компаниимайки. Това би било чудесно за българската икономика, но ако се случи прекалено рязко, някои от тези инвеститори просто ще се преместят другаде. Във всяка сфера у нас в момента се усеща глад за работници. Причините са много и са тема на друг анализ. В цели индустрии работодатели молят служителите си да не се пенсионират, защото няма достатъчно подготвени хора, които да ги заменят. Демографската картина е лоша и отливът на население в трудоспособна възраст се усеща вече доста силно. Но България все пак остава място с голям потенциал. Ако \"Фолксваген\" наистина е избрал разклатената икономически Турция, е време за много сериозен анализ на препятствията пред подобни инвеститори. Плюсовете са ясни – членство в ЕС, плосък данък, географско положение. Да, те са факт. Но в никакъв случай не са уникални предимства, които други страни не притежават. Но минусите? Не е ли време да се замислим върху тях? Корупцията, раздутата администрация, захаросано-грубиянският медиен балон, който властта сама си надува? Време е за отрезвяване. Или както казва онзи президент на Коста Рика: \"Ако сложите термометър на един човек, чиято глава се намира в гореща фурна, а краката в лед, вероятно ще получите нормална температура. Но това не означава, че този човек не умира...\".", "date": "2019.07.14", "title": "Плюсовете са ясни. А минусите? Да се поучим от Коста Рика"}
{"url": "https://clubz.bg/85410-vejdi_rashidov_borisov_e_razumen_kato_dogan_moje_da_se_ottegli", "text": "Шефът на комисията по културата на парламента Вежди Рашидов предположи, че в един момент Бойко Борисов може би ще се оттегли като официален лидер на ГЕРБ, защото е разумен като Ахмед Доган. От няколко години Доган е почетен председател на ДПС. Според Рашидов Доган се е отдръпнал навреме и е оставил едни по-млади хора да въртят колелото, но без да го изпуска, защото все пак то е негово. Рашидов заяви, че \"Бойко е уникален случай и ще остане в историята\". Според него, премиерът има природен талант да работи на една вълна с хората и затова е така обичан. Според него Цветан Цветанов е трябвало малко да спре с апартаментите.", "date": "2019.07.14", "title": "Вежди Рашидов: Борисов е разумен като Доган, може да се оттегли"}
{"url": "https://clubz.bg/85401-proval_na_brekzit_oznachava_vlast_za_naj_opasniq_ultralqv_lider", "text": "Провалът на преговорите за сключване на споразумение по условията за излизане на Великобритания от ЕС ще доведе до предсрочни парламентарни избори в страната. Това заяви в обръщение към съпартийците си, публикувано във в. \"Дейли телеграф\", британският външен министър Джереми Хънт, предаде ТАСС, цитирана от БТА. Хънт участва в надпреварата за председател на Консервативната партия и премиер на страната. По думите на Хънт най-бързият начин за осъществяване на Брекзит е на парламента да се предложи такова споразумение, каквото той ще приеме. Активистката Джина Милър предупреди днес, че всеки опит да се заобиколи британският парламент, за да се прокара Брекзит без споразумение ще бъде незаконен. Тя обяви намеренията си да се обърне към съда при такава ситуация, ако е необходимо, предаде Ройтерс. Борис Джонсън, който е фаворит за следващ премиер на Великобритания, отказва за изключи възможността да прекрати парламентарната сесия, за да изпълни обещанието си, че Великобритания ще напусна ЕС на 31 октомври с или без споразумение.  Парламентът вече неколкократно гласува срещу Брекзит без споразумение, което означава, че ако Джонсън не осигури ново споразумение с ЕС, което депутатите да одобрят, той ще трябва да прибегне до прекратяване на работата на парламента. Тази перспектива разгневи неговите съпартийци депутати, както и активисти, които заявяват, че парламентът не трябва да бъде заобикалян. Милър, която е известна с това, че успешно оспори във Върховния съд правото на правителството да изведе страната от ЕС без гласуване в парламента, заяви, че е събрала същия екип от прависти за нов съдебен иск.  Бившият премиер Джон Мейджър също каза миналата седмица, че ще бъде готов да се обърне към съда, ако е необходимо да се избегне конституционна криза.", "date": "2019.07.14", "title": "Провал на \"Брекзит\" означава власт за \"най-опасния, ултраляв лидер\""}
{"url": "https://clubz.bg/85396-leten_reformistki_metej_v_pravosydieto", "text": "Правителствата в България вечно говорят за реформи, но като наближат изборите всякакъв ентусиазъм изчезва и всичко си остава постарому. За добро или за лошо от 2013 г., включително, избори има през всяка година, освен 2016 г., а тази година има два – за европейски парламент и местни избори. Дори да не се изказва публично, отношението на политиците е повече от ясно – без резки движения в изборни години, за да не се разлюти електоратът. Така например през 2017 г. един уж независим регулатор задържа ръста на цените на природния газ и водата в София до седмицата след изборите, а друг се оправда, че на пазара на горива няма картел. Тази година примерите са още повече. След като в края на миналата година „първият“ зам. министър-председател призовава министерствата сами да предложат мерки за съкращаване на администрацията, а преди месец им даде ултиматум да подобрят обслужването на гражданите и фирмите, до момента не изглежда това да е дало резултат. По данни на НСИ наетите в сектор „Държавно управление“ през декември 2018 г. са 113 397, а по последни данни от март 2019 г. са 113 400 (през март 2018 г. са 113 204). Това не е изненада, тъй като още в началото на годината се оказва, че плановете за съкращения се отлагат, а част от причината е в непрекъснато възлагане на нови функции на администрацията. Т.е. хем правителството говори за съкращения и оптимизация, хем с действията си  ги прави невъзможни. След като в началото на годината стартира изграждането на системата за таксуване на превозни средства над 3,5 тона на база изминатото разстояние, вместо заплащаната досега винетна такса, в средата на тази година стана ясно, че въвеждането на системата се отлага. Основната цел на тази система е постигане на по-справедливо разпределение на приходите за използване на републиканската пътна мрежа извън населените места, като в момента основната част от приходите се дължат на леките автомобили. Притесненията около повишаването на разходите за транспортни услуги създават достатъчно напрежение, което бързо се трансформира в политически отстъпки и стартът на системата се отлага от 16 август 2019 г. до 1 март 2020 г. Още с назначаването на настоящия министър на здравеопазването в началото на ноември 2017 г. той обещава провеждане на цялостна здравна реформа. Около година след това министерството му представя две хрумвания (трудно могат да се нарекат аргументирани предложения) за реформиране на системата, които са посрещнати с множество критики. Министерството на здравеопазването обаче проявява решителност и организира пет работни групи, които да обсъдят възможностите за реформи, така че до края на годината да се постигне съгласие, през 2019 г. да се изготвят необходимите нормативни документи и промените да започнат от началото на 2020 г. Това не само не се случи, но на министерството му отнема около шест месеца само да обобщи, а следващата седмица на 15 юли ще предложи ново хрумване за реформа на системата. От сега е ясно, че обсъждането на конкретни параметри на модела ще бъде отложено за края на годината. С тези темпове на работа е ясно, че промени не само не могат да се очакват до края на годината, но изглежда най-реалистично да се очакват в края на следващата година – точно преди парламентарните избори, което означава, че и тогава ще останат на трупчета. И докато в останалите сектори се констатира отказ от реформи, то в правосъдието кипи летен реформистки метеж. Прави се много, но не това, което трябва. Всичко се извършва бавно, последователно и неправилно за назидание на хората в системата и за разколебаване на международните ни партньори. На първо място, министърът на правосъдието Данаил Кирилов вместо да изработи модел за независимо разследване и отстраняване на главния прокурор, каквато препоръка се отправя към страната над 10 години, предложи обратното. Инициира законови промени, с които да бъдат  подчинени председателите на върховните съдилища на прокуратурата, овластявайки прокурори да ги разследват. Така статусът на главния–прокурор–самодържец остава незасегнат от реформи. Отначало реформата е отложена, по думи на Борисов, за след Цацаров, а последният има пет месеца до края на мандата си. Явно се отлага за неопределено време или поне за след управлението на Борисов. Отново от Министерство на правосъдието се задават ежегодните летни изменения на Закона за съдебната власт, които да отменят и дребните постижения на извършената през 2015 и 2016 г. реформа. В този контекст Висшият съдебен съвет продължава да бъде орган, призван да отстоява независимостта на правосъдието, който няма становище по ключовите за съдебната власт теми и законопроекти. Докато реформите се правят стихийно – когато са удобни за политиците, а не са резултат от стремеж към предоставяне на по-добри публични услуги и създаване на по-добра бизнес и социална среда, причина за отлагането им винаги ще се намери. Един път ще са избори, друг път – икономическа криза, трети – измислени заплахи за националната сигурност и т.н. Единственият печеливш от тази ситуация са политиците.", "date": "2019.07.14", "title": "Летен реформистки метеж в правосъдието"}
{"url": "https://clubz.bg/85403-tehnologii_zavladqha_praznika_na_franciq", "text": "Летящ човек, дронове и роботи грабнаха вниманието днес на традиционния военен парад по случай националния празник на Франция, предадоха Франс прес и ТАСС, цитирани от БТА. Известният френски изобретател Франки Запата прелетя на височина няколко десетки метра над парижкия булевард Шан-з-Елизе. Той демонстрира летяща платформа за войници, която е снабдена с пет малки реактивни двигателя, т.нар. Флайборд еър (Flyboard Air). Друга новост, която бе демонстрирана днес, бе мултифункционалният робот с четири колела Стамина (Stamina), разработен от френско-германския научно-изследователски институт \"Сен Луи\". Роботът може да се насочва без Джи Пи Ес (GPS), да анализира изображения от околната среда и да прави сравнения със заложена в паметта му информация. Показан бе и роботът Колос (Colossus), който тази година бе използван при потушаването на пожара в катедралата \"Нотр Дам\". Той може лесно да преодолява препятствия, а изображенията от неговите телекамери бързо се предават на екрана на оператора. В небето над Шан-з-Елизе прелетя и безпилотният летателен апарат Блек хорнет (Black Hornet). Това е миниатюрно разузнавателно средство. Дълго е едва 16 см и тежи 33 грама. Френските въоръжени сили от 2016 година активно използват тази норвежка разработка при операции на френските сили \"Бархан\" в борбата с ислямските терористи в зоната на страните от района Сахел. Войници от едно от ударните подразделения, представени на парада, бяха екипирани с екзоскелети, които многократно увеличават силата на войника, позволявайки с лекота да се пренасят 100-килограмови товари на големи разстояния.", "date": "2019.07.14", "title": "Технологии завладяха празника на Франция"}
{"url": "https://clubz.bg/85402-50_mln_lv_vs_1_mlrd_dolara_eto_zashto_bylgarskite_universiteti_sa_na_dynoto", "text": "Софийският университет получава 50 млн. лв. на година, докато най-престижните университети в САЩ получават не по-малко от 1 млрд. долара на година. Това заяви ректорът на СУ проф. Анастас Герджиков пред БНР. Така той обясни защо няма нито един български университет на челно място в световните класации През седмицата министърът на образованието Красимир Вълчев призова за обединение и сътрудничество между най-добрите университети у нас, така че един ден България да има университет поне в топ 500 на най-силните образователни институции в света: Според проф. Стати Статев, ректор на УНСС, финансирането на образованието у нас не е пропорционално. Той смята, че отделните университети трябва да имат право да обучават студенти в различни образователни степени.", "date": "2019.07.14", "title": "50 млн. лв. vs 1 млрд. долара. Ето защо българските университети са на дъното"}
{"url": "https://clubz.bg/85394-radan_kynev_zashtitavam_grajdanite_ot_pravitelstvoto", "text": "Евродепутатът от \"Демократична България\" Радан Кънев заяви пред БНТ, че една от политическите му цели е да защитава гражданите на България. включително от българското правителство.  Именно за това според него европейският мониторинг над съдебната система у нас трябва не само да бъде запазен, но дори да се засили. Кънев заяви, че за \"Демократична България\" оснопоплагащ е \"общия европейски правосъден механизъм\". Според него \"мониторингът на съдбените системи където се нарушават правата на гражданите\" трябва \"да бъде запазен и засилен\". Според него не би трябвало да има проблем, че има хора с различно виждане, включително за националния интерес на България. Според него ЕНП трябва да се промени и \"по-малко да прилича на партиите на Борисов, Орбан, Груевски\" и повече да прилича на запдноевропейските примери. Кънев заяви, че \"Демократична България\" ще се регистрира за местните избори на централно ниво, но във всяка община ще има различна стратегия.  И уточни, че това може да стане в червени крепости, в смесени райони и дори в София. Според Кънев управляващите отменят машинното гласуване, защото основните партии се представят зле в този вот, за разлика от \"Демократична България\". Той заяви, че основните партии искат да продължат \"старите мушенгии\" с броенето на бюлеитините в секциите. Кънев коментира и факта, че \"Фолксваген\" предпочете Турция пред България.", "date": "2019.07.14", "title": "Радан Кънев: Защитавам гражданите от правителството"}
{"url": "https://clubz.bg/85395-qhnaha_ni_prostotiqta_alchnostta_korupciqta_arogantnostta", "text": "Ценностите не са всичко. Но са най-важното. Ето защо пиша, че главното поражение, което последните десетина загубени години за България нанасят, е по отношение на ценностите. И това прави тревогата ми за България огромна, разтърсваща. 10 години рушене на ценностите изискват минимум 30 години за тяхното възстановяване. Малко теория (може да се прескочи). Всяка система се характеризира с ценности и блага. Ценностите са това, което \"слепва\" системата. Благата са това, което системата произвежда. Ценност е например солидарността. Благо е например сигурността. Системите, които са жизнени, устойчиви, развиващи се, проспериращи, постигат следното: Те започват да произвеждат своите ценности и така да ги умножават. Те започват да вграждат като \"слепващо\" вещество своите блага и така да ги умножават. Ние сме, да речем, някаква общност от хора (може и семейство). Това, което ни \"слепва\" е солидарността (доверието, уважението, любовта). Това, което произвеждаме е сигурност (просперитет, жизнен стандарт, богатство). \n\tПонеже сме жизнена, устойчива, развиваща се, просперираща общност, ние, освен свързващата ни солидарност, започваме да произвеждаме още и още солидарност. Същевременно сигурността я вграждаме в базисните ценности и тя също става част от \"слеващото\" ни вещество, прави ни още по-сплотени. Така моите родители, например, създават семейство с любов в условия на бедност, помагат си, носят трудностите на живота съвместно, това, от една страна, умножава любовта помежду им, от друга страна бавното и трудно замогване те вграждат като своя ценност, а не го \"изяждат\", така ние, техните деца продължаваме в живота си от по-високо ниво на жизнен стандарт. Ето така работи живата и жизнена система - ценностите тя произвежда като допълнителни блага, благата вгражда в себе си като допълнителни ценности. Солидарността се умножава и освен като ценност, тя става и благо. Сигрността се умножава и освен като благо, тя става и ценност. Тръгва се от едно ниво на солидарност (доверие, уважение, любив) и едно ниво на сигурност (просперитет, жизнен стандарт, богатство) и се стига до по-високо ниво и на едното, и на другото. Така както \"слепването\" е по-силно, така и живеенето е по-успешно. В България особено през последните десетина години тече точно обратният процес. Ние разграждаме, ерозираме \"слепващите\" ни ценности, разобщностяваме се, смразяваме се, разпадаме се, овълчваме се. И заедно с това живеем все по-зле, боледуваме все повече, умираме все повече, бягаме все по-далеч от България. Това наистина е точно обратният, това е убийствен процес. Като разграждаме ценностите, ние разграждаме благата, като разграждаме благата, ние разграждаме ценностите. Колкото по-малко ценности ни \"слепват\", толкова по-малко блага произвеждаме. Колкото по-малко блага произвеждаме, толкова по-малко ценности ни \"слепват\". Отгоре ни яхнаха простотията, алчността, корупцията, човекомразенето, невъзпитанието, безкултурието, арогантността, аморалността, безсърдечието.  Вижте какво става в Бетономорието. То е \"идеалният\" пример в какво сме се превърнали. То е крещящ пример, защото от него има спасение - в чуждите курорти. Така ходим вече в чуждите ресторанти, на чуждите пазари, купуваме чуждите плодове и зеленчуци, учим в чуждите университети, правим наука в чуждите центрове. Скоро ще се лекуваме в чуждите болници. Да, всичкото това в \"чуждите\" ще го прави който може да си го позволи. Останалите - кучета ги яли. В базата на тези процеси е разпадът на ценностите, в надстройката им е абсолютно провалното, некомпетентно, безидейно и без всякаква стратегия управление. Един човек ако живее така - да си разгражда ценностите и да си изяжда благата, е обречен, той рано или късно ще умре като развалина и в мизерия. Едно общество може дълго да я кара така - то не е жизнено, а е в агония. То агонизира. То се влачи в анемия и апатия. То е с изцъклени очи и озлобена душа. При него всеки е спасяващ се поединично индивид. Ако може, търси някъде на друго място това, което не получава тук. Ако не може, потребява все по-малко материални неща и се тъпче все повече с \"духовни\" сурогати. Това, което не може да се спаси навън, то у нас става все по-уродливо. Вземете футболът. Един отбор който не е в състояние да се пребори с властта на мафията и мафията на властта във футбола, не може да отиде да се състезава в Гърция или в Турция, да речем. Той просто се мъчи, изнемогва, профуква сизифови усилия, а привържениците му страдат. От неговите играчи всеки се спасява единично - по-добре резерва на Ботуша, отколкото футболист номер 1 у нас. Така е и така ще бъде, ако не се освестим. Едни ще се спасяват - ако може масово, други - кой както може. Ще бягат, едва взели дипломи, моите талантливи студенти. Ще бягат лекари, учени, инженери, архитекти. Ще бяга който може да избяга.  Ще бягаме в спомени и носталгии, в желания да довършим поне започнатото - дълго строената къща или дълго писаната книга. България е болна от лошо управление и влошаващо се общество. Заради лошото управление произвеждаме все по-малко блага. Заради влошаващото се общество ни остават все по-малко ценности. Трябва да се освестим. Иначе деструктивните, разграждащи тенденции в България окончателно ще светят маслото й. И тук няма да остане нищо свято и нищо свястно...    ", "date": "2019.07.14", "title": "Яхнаха ни простотията, алчността, корупцията, арогантността"}
{"url": "https://clubz.bg/85397-novite_privilegirovani_klienti_na_tok", "text": "Либерализирането на пазара на електрическа енергия в България започва през 2004 г. със създаването на т.нар. привилегировани потребители, които имат право да сменят традиционния си доставчик – НЕК. Със задълбочаване на този процес терминът придобива ново значение и вече обхваща регулирания сегмент от пазар – домакинства и небитови потребители, присъединени към мрежата на ниско напрежение, в който попадат защитените от пазара потребители. И докато през последните години все повече се говори за премахване на регулирания сегмент, то 15 г. след първата стъпка за либерализиране на пазара, Министерството на енергетиката предлага да се създаде нов сегмент, на който да осигуряват енергията си индустриалните потребители. Това е решението на министерството на зачестилите протести от страна на бизнеса, последният – от началото на този месец, срещу резките изменения и ценовите нива на електрическата енергия, която се търгува на борсата. Най-общо, свободният пазар на електрическа енергия е разделен на четири сегмента: Първите три сегмента се организират от Българска независима енергийна борса, докато четвъртият се организира от Електроенергийният системен оператор. Към тях се прибавя и регулираният сегмент, на който цените се определят от Комисията за енергийно и водно регулиране, вместо на база пазарни взаимоотношения. Вместо процесът на либерализиране на пазара да продължи, министерството предлага да се създаде нов сегмент, т.е. нова група привилегировани потребители. Дори и да оставим настрана, че по чисто технически причини подобна стъпка би била предизвикателство, тя по никакъв начин не решава проблема на пазара. Единствената ѝ роля, ако въобще постигне нещо, би била да намали напрежението сред големите индустриални потребители. Това обаче не означава, че проблемът за всички останали потребители на свободния пазар ще изчезне, напротив. Една група потребители ще бъде „имунизирана“ от тези проблеми, докато всички останали ще продължат да страдат от тях. Основният проблем на пазара продължава да бъде силната му концентрация. Трите държавни дружества – АЕЦ „Козлодуй“, НЕК и ТЕЦ „Марица изток 2“ в състава на Българския енергиен холдинг доставят около 85% от електрическата енергия, търгувана по свободно договорени цени. Единственият вариант за намаляване на тази концентрация е чрез увеличаване на конкуренцията – нови генериращи мощности и/или внос на електрическа енергия. За целта обаче е необходимо интегриране на местния пазар на електрическа енергия в регионалните пазарни обединения, за което се говори от години, но не се вижда на хоризонта. Това заключение е потвърдено в доклада на Световната банка от 2017 г. с допълнението, че „обединението с електроенергийния пазар на ЕС е единственият устойчив вариант за избягване на потенциален риск от нарушаване на конкуренцията на пазара, поради факта, че България е сравнително малък пазар с малък брой производители”. Според Проекта на Интегриран план в областта на енергетиката и климата правителството планира България да се присъедини към европейското Мулти-регионалното обединение на пазарите (Multy Regional Coupling – MRC) евентуално през 2022 г. Това ще стане едва след като регионалното обединение 4MMC (4M Market Coupling) се обедини с европейското MRC. При наличие на борсова търговия в България от началото на 2016 г. не става ясно защо не са предприети стъпки за обединение първо с обединението 4MMC. Още по-неясно е защо, след като дефектите на борсовата търговия в България стават очевидни, защо липсва политическа воля за ускоряване на този процес, вместо да се чака до 2022 г. Прекият резултат от напрежението на свободния пазар е, че това блокира всякакви желание и усилия за пълна либерализация на регулирания сегмент. Първият политик, който предложи подобна стъпка в условия на борсови цени, имитиращи траекторията на влакче на ужасите, реално ще извърши политическо самоубийство. Достатъчно е да си припомним колко напрежение има около издаване на две месечни фактури (или заради периода на отчитане, или заради промяна на регулираните цени в рамките на периода на отчитане) и може да си представим какво ще стане, ако се окаже, че средната цена за домакинствата за декември 2018 г. е около 111,99 лв./МВтч, а за януари 2019 г. е 131,79 лв./МВтч. А ако се окаже, че средната цена за последната седмица на юни 2019 г. е 89,27 лв./МВтч, а за първата седмица на юли е 124,92 лв./МВтч? Подобни идеи за създаване на изкуствени непазарни сегменти не само че не решават настоящия проблем на концентрация на пазара, но и практически блокират либерализирането му. Тъй като скоро не се очакват нови инвестиции в генериращи мощности, единственият вариант за стабилизиране на борсовите цени е пазарното обединение – първо с регионалния 4MMC пазар, а после – и с европейския. След като се стабилизират цените, в резултат на повишената пазарна конкуренция, може да се премине и към премахване на регулирания пазар. Ако пък се окаже, че новите цени са непосилни за някои домакинства, то това не е пазарен проблем, а социален и следва да се реши с инструментите на социалната политика. ", "date": "2019.07.14", "title": " Новите привилегировани клиенти на ток"}
{"url": "https://clubz.bg/85398-trymp_veche_e_vzel_reshenie_za_sankcii_sreshtu_turciq", "text": "Президентът на САЩ Доналд Тръмп е взел решение за пакета от санкции, които да обяви срещу Турция. Повод за тях е попукпката и доставката на руски зенинтни ракетни системи C-400. Това съобщава \"Блумбърг\". Санкциите ще бъдат обявени следващата седмица.  САЩ твърдят, че руските системи са проектирани, за да сваля самолети на НАТО и могат да събират критична разузнавателна информация, която да компрометира стелт способностите на изтребителите пето поколение. Доставките на С-400 в Турция започнаха в петък. Министърът на отбраната на Турция Хулуси Акар заяви, че разполагането на ракетните комплекси ще започне през октомври тази година. С-400 „Триумф“ е зенитна ракетна система с голям и среден радиус на действие, предназначена за поразяване на различни средства за въздушни нападения и разузнаване, както и всякакви други въздушни цели в условия на интензивно огнево и радиоелектронно противодействие. Доставките на ракетите започнаха въпреки многократните предупрежедния на Вашингтон към Анкара срещу получаването на тези системи. Става дума за икономически санцкции, както и за изключване от програмата за производство на изтребителите F-35. Турция отхвърли предупрежденията за възможни санкции и заяви, че няма да се откаже от сделката, която е на стойност 2,5 милиарда долара. САЩ твърдят, че системите С-400 ще изложат на риск техните изтребители F-35, в чието производство Турция участва и каквито планира да купи. Вашингтон започна официално отстраняването на Турция от програмата Ф-35, прекратявайки обучението на турски пилоти в САЩ, и заплаши, че ще отмени продажбата на Турция на такива самолети.. Срокът на ултиматума изтича в края на юли.", "date": "2019.07.14", "title": "Тръмп вече е взел решение за санкции срещу Турция"}
{"url": "https://clubz.bg/85339-geroite_na_novoto_vreme_nagajdachi_podmazvachi_specialisti_po_dalaverite", "text": "Кои налагат това право? Тези които могат да бият, имат умения, оръжие, както и организация, за да налага своите желания и воля. У нас с подобни възможности разполагат тези които са на власт или са близки до властта. На всички беше ясно, че някогашният соц не е Аркадия за морала. Все пак бяхме свикнали със скучното му и сравнително безопасно за приведените глави всекидневие. В продължение на десет-двайсет-трийсет години мутрите осъществиха и продължават да осъществяват преразпределението на митичната „общонародна собственост“. Напоследък се намесиха в разпределението и на общоевропейската. В същината си са подобие на човешки същества или чудовища, изпълзели от утробата на така нареченият социализъм. Комсомолски и партийни активисти, заедно с охраната им от ченгета и друг обслужващ персонал. Посочени за политици, милионери, банкери, бизнесмени или бандити. Те за кратко време разпердушиниха всекидневната логика и относителната справедливост на обикновените човешки отношения. С времето дори приятелствата загубиха смисъл. Убийствата, рекета, кражбите, силовото овладяване на нови територии станаха всекидневие. И задушиха всеки опит за самоинициатива и независимост, и в обикновения живот, и в бизнеса. Бащите ударници и герои на труда, например, които в началото на „прехода“още търкаляха ладичките си, изглеждаха смешни на синовете рекетьори с „мерцедеси“, „поршета“ и „лендроувъри“. Трансформацията продължи безкрайно дълго. Сега навсякъде на властови позиции са някогашните тъпи мутри, не по-малко тъпите ченгета или гравитиращи около тях създания, които налагат  печелившата за тях от онова време житейска стратегия, взаимоотношения и морал.    У нас отдавна думите нямат значението, с което съществуват в речника. Говори се, обещава се, а се върши съвсем друго. И отново се говори. Правят го едни и същи постоянно разменящи местата си фигури. У нас онова, което другаде нормално се остракира, изобличава, или се преследва от закона, демонстративно лесно става публично достояние. И е доказателство за привилегировано или, да го наречем, особено положение. Различен си от простосмъртните. Общественото отдавна се разслои на добралите се до властта, ламтящи за повече и повече, активно участващи в узаконявания от държавните институции грабеж, и критично настроена масовка. Постепенно се разбра, че ни управляват синовете и внуците на някогашните властници. Бившите активисти на Комсомола и Партията, сега отново са организирани. В банди, бригади, нови партии, парламенти, министерства и всевъзможни одържавени структури. У нас от доста години едни и същи хора вършат престъпленията и създават законите. Някога са го правили със сериозни физиономии, съответстващи на пролятата кръв и невинните жертви. Сега, след не по-малко кърваво ръфане помежду си, приличат на лекомислени хлапаци. Превърнали грабежите и престъпленията в забавна игра. Оправдават заграбването, например, на значителна част от цял промишлен отрасъл, като приемат закон, който узаконява грабежа. Фокус-мокус и така нататък. Преглъщането на поредният „гейт“ ни подготвя за още по-корави залъци несправедливост, беззаконие, престъпления. За някои „преглъщането“ изглежда сравнително безопасна реакция на абсурда, в който живеем. Но не е!      Героите от разказите в „Боксьори и случайни минувачи“ обикновено са житейски крушенци. Докоснали се до славата и тържеството, с които е свързана всяка победа, и по-късно усетили смразяващата студенина на забравата. Спортна радост е кратка. Героите, които постигат победите си с упорити усилия и себеотричане, отдавна нямат притегателна сила. Съществуват, както продължава да съществува естественото желание за усъвършенстване. Надявам се все още част от човешката същност. Но героите на новото време са други. Нагаждачи, квалифицирани подмазвачи, специалисти по далаверите и верноподаническото челобитие. Винаги готовите да сменят настоящият партиен мундири с по-актуален.   За сега не виждам такава сила. Крепи ни самият живот с чудото, че продължава. Процесът на атомизиране, на разпадане на обществото, се осъществява с потресаваща скорост. Някога истината се казваше в кухнята, но и тогава се оглеждахме и правехме предупредителни знаци да не повишаваме глас, защото тези отгоре подслушваха и можеха да ни натопят. На квартално равнище недоверието се поддържаше с доноси, сега на същото ниво завижда, възмущават се, и се присмиват. Все още се прави почти без последствия. Едва ли ще е за дълго, и със сигурност подобни реакции не обединяват недоволните. Предоставиха се огромни финансови и властови възможности на посредствени хора. Посредствеността се превърна нужно качество, за да попаднеш в кръга на избраните. Понякога положението е толкова безнадеждно, че обикновения човек разчита на равновесното положение осигурявано му от същата тази посредствеността. Защото посредствеността не работи, не произвежда, не създава. Надява се само на печелившо място около общата за подобните на тях трапеза. Ако си се отчаял, загубил вяра във възможността за промяна, си взимаш шапката и заминаваш. Някъде другаде, само не тук. Надявам се, че в страната има достатъчно млади хора, за които подобно състояние на обществения морал е нетърпимо.  \n\t   „Клинч“ е позиция в близкият бой, в която се сковава ръцете на противника. Има „клинч“, в който партньорите са толкова уморени, дори отчаяни от развитието на схватката, че са благодарни на тези няколко секунди почивка. Освобождаването зависи от арбитъра, той дава команда „брек“, или направо ги разделя. Има и техники за самостоятелно освобождаване, но доста трудни за прилагане. В живота се наблюдават подобни на боксовите ситуации. Не винаги срещу съперник или противник. В повечето сами си пречим. Не правя изключение. Както мнозинството не съм особено умел в преодоляването на обичайните житейски баталии. Сигурно затова има виц, че българина не живее, а се бори с живота.  Всеки боксьор участва в драматичен спектакъл, без предварително определен сценарии. Талантливите винаги са спонтанни, тоест създават неочаквани за противника и за себе си ситуации на ринга. Разрешават ги успешно, и продължават боя в границите на контролирани от рефера и страничните съди правила. На ринга боксьорът често нанася и понася жестоки удари. Става герой или губи ореола си на непобедим. От него се очаква извън ринга да е „случаен минувач“. Тази трансформация не е лесна, а понякога е и невъзможна. Спонтанността е функция на моментно състояние. Правиш каквото искаш и чувстваш. Например ако някой настоява за интервю, когато боксьорът едва се движи от изтощение, а и още не е излязъл от ролята си, естествено ще бъде той да му отговори, да речем, с десен прав. Или да го отмине. Случва се и спонтанно да го разцелува като отговор.    Поезията е същината, семката на важното в живота. Тя е движеща и творяща сила. Има отношение към земните дела, не е чужда и на небесните. В случая сигурно е, че сушито на Суши се оказа по-отровно от целувката на Кобрата. Иначе епиграмата и сатиричните куплети ще са най-подходящи за ситуацията с двамата.  \n\t ", "date": "2019.07.14", "title": "Героите на новото време: нагаждачи,  подмазвачи, специалисти по далаверите"}
{"url": "https://clubz.bg/85391-spipaha_chinovnika_izdal_britanskite_grami_sreshtu_trymp", "text": "Заподозреният за изтичането на поверителни документи на британския посланик във Вашингтон, които породиха голям дипломатически сблъсък със САЩ, е бил идентифицират, пише в. \"Сънди телеграф\", цитиран от Ройтерс. Изданието се позовава на неназовани правителствени източници. \n\tИмето на заподозреният не се съобщава. Изключена е версията, че може да става дума за изтичане в резултат на хакерска атака от чужда държава. Заподозреният е британски чиновник, имал достъп до архивите на министерството на външните работи. \n\tМиналата седмица в. \"Мейл от сънди\" публикува поверителни документи на посланика Ким Дарък, в които той описва администрацията на американския президент Доналд Тръмп като \"неработеща както трябва\" и \"неспособна\". Това породи гневен отговор от страна на Тръмп и доведе до оставката на Дарък. Британски представители започнаха разследване, за да открият кой стои зад изтичането. Британският посланик в САЩ: Екипът на Тръмп е недееспособен \"Мейл он сънди\" публикува още поверителни документи от Дарък, като се противопостави по този начин на полицейско предупреждение, че медиите, които направят подобно нещо, извършват престъпен акт. В новите документи се казва, че през май миналата година Дарък написал, че Тръмп е решил да изтегли САЩ от иранската ядрена сделка \"по лични причини\", защото тя била одобрена от предшественика му Барак Обама, съобщава БТА. ", "date": "2019.07.14", "title": "Спипаха чиновника издал британските грами срещу Тръмп"}
{"url": "https://clubz.bg/85392-bandi_ot_jeni_s_bg_pasporti_pechelqt_po_20_000_liri_na_mesec_vyv_velikobritaniq", "text": "Банди от добре обучени български и румънски жени печелят по 20 000 британски лири на месец от обири по улици и магазини във Великобритания, пише британският в. \"Сън\". \n\tТе действали на оживени улици и в посещавани от много хора вериги или шикозни магазини и имали и екипи от хора, които да забаламосват набелязаните жертви. Бандите, наброяващи до пет души, работели на четириседмичен ротационен принцип. Техни мишени били често пъти японски и арабски туристи. Една от бандите била заснета съвсем случайно в акция, когато тайландска туристка си направила селфи със селфи стик. Точно в този момент бандата й отмъкнала 400 лири. \n\tВ. \"Сън\" се е сдобил и със снимки от мобилни телефони на членове на една от бандите. На една от снимките се вижда голяма камара от банкноти от 20 лири, а на друга коледно дърво украсено с банкноти от 50 лири. \n\tЧастен детектив, работещ на Оксфорд стрийт, казва, че обществеността все още не си дава сметка за мащабите на проблема. Много от магазините, в които действат бандите, използват услугите на частни детективи и се обръщат към полицията, само като заловят крадец с хиляди лири у него, тъй като полицията и без това била претоварена от работа. Иначе детективите задържат крадлите, взимат им данните от личните карти, правят им снимка и им издават забрана за влизане в магазина, разказва детективът. \n\tКрадлите се състезавали една с друга коя ще се представи по-добре и си имали нещо като собствена Шампионска лига. Начело й сега е крадла, известна с прозвището Диана Експрес. Група от крадли, действащи винаги по пет, се наричала Спайс гърлс. Отделно прякорите на петте в групата били Страховитата, Бебчето, Дъртата, Красавицата и Закръглената. На лондонската Оксфорд стрийт \"гастролирали\" само най-добрите крадли. Изявата там била все едно да играеш финал на Шампионска лига на Уембли, разказва частният детектив. Крадлите обикаляли из цялата страна, а когато натрупали достатъчно пари, се прибирали у дома в огромните си къщи, разказва детективът. \n\tТвърди се, че жените са от районите на трите най-големи града в България и от района на Букурещ в Румъния. Те пътували с националните си лични карти, но някои от тях имали и британски шофьорски книжки. За първи път са започнали да идват през 2007 г., когато паднаха ограниченията за работа за българи и румънци.  \n\tЛюбимите магазини за действие в Лондон са Хародс, Селфриджис или чейндж бюрата, но също и магазини от веригите Гап и Топшоп. Работното време на крадлите било от 10 ч. сутринта с обедна почивка около 13 ч. и после подновяване на работа следобед, като пикът е между 16 и 19 ч.  \n\tАко крадлите са две, то става дума за румънки, но по-големи групи са общо взето българки, разказва детективът. Крадлите носели дизайнерски очила и скъпи чанти, но се познавали по маратонките, които им позволявали да се придвижват бързо. В магазините те набелязвали жертвите и ги следвали на улицата. Там някоя от тях разсейвала жертвата, като я молела да я ориентира по карта, защото уж се е загубила, или пък се навежда да си завърже точно пред нея обувките. През това време други взимали парите на жертвата, пише БТА.", "date": "2019.07.14", "title": "Банди от жени с БГ паспорти печелят по 20 000 лири на месец във Великобритания"}
{"url": "https://clubz.bg/85393-zavishena_radiaciq_v_zaliva_vromos", "text": "Установиха радиация три пъти над нормата в залива Вромос край Черноморец. Това съобщи Нова ТВ. Достъпът до плажа не е забранен, рискът за ползването му е отговорност на плажуващите. Въпреки здравния риск и това лято туристи са разпънали палатки на плажната ивица. Ефектът след продължително лежане на пясъка не е непосредствен, но може да се прояви след години, предупреждават здравните власти. При малките деца има опасност и от поглъщане на пясък. Поставена е табела с информация на български и на английски, че ползването на плажната ивица крие риск за здравето. Очаква се от община Созопол да поставят и табела, че плажът е неохраняем. Проблемът с повишената радиация на залива Вромос е от 80-те години на ХХ-ти век, когато заливът е използван за хранилище на отпадъци от медните мини. Там са съхранявани включително и радиоактивни отпадъци. Сега всяка година радиоактивният фон се следи от Регионалната здравна инспекция.", "date": "2019.07.14", "title": "Завишена радиация в залива Вромос"}
{"url": "https://clubz.bg/85390-%C5%A1to_te_nema_hilqdi_chashi_s_nedopito_kafe", "text": "Един необичаен, странстващ паметник напомни тази седмица от Венеция – града на биеналето на съвременното изкуство – за жертвите на най-масовото и жестоко избиване на хора в Европа след Втората световна война – клането в Сребреница, пише  Над 8000 босненци губят живота си по време на геноцида там. Всяка година експерти по съдебна медицина откриват нови тела в масовите гробове като останките се идентифицират чрез ДНК анализ преди да бъдат погребани отново в мемориалния център Поточари, близо до Сребреница, където жертвите за последно са били видени живи. Останките на около 1000 жертви на геноцида все още са разпръснати в гробове в периферията на Сребреница, считат от Института по изчезналите лица от Босна и Херцеговина. Телата им са били погребани, после ексхумирани и прехвърляни с камиони и механични екскаватори до няколко ‘вторични' и дори ‘третични' масови гробове, всеки от тях все по-надалеч от мястото, където първоначално са били погребани.     След като Босна и Херцеговина обявяват независимостта си от Югославия през 1992 г., в страната избухват остри междуетнически конфликти. През лятото на 1995-а хиляди босненски мюсюлмани търсят убежище в град Сребреница, който попада в зоната за сигурност, контролирана от Организацията на обединените нации. През юли босненски сръбски сили и параваенни образувания нахлуват в зоната. Жените и момичета са насилствено изселени от Сребреница, а останалите 8373 мъже и момчета са систематично екзекутирани. През 2006 г. Международният трибунал в Хага официално определи масовите убийство като геноцид. Днес етническите вражди все още разделят региона. Но Сърбия и в Република Сръбска продължават да отричат геноцида в Сребреница. Холандия има вина за клането в Сребреница, потвърди съд в Хага Така например тази година ден преди официалното почитане на паметта на убитите на 11 юли депутат от управляващата в Сърбия Прогресивна партия определи като „освобождение“ клането в Сребреница от 1995 г. и благодари на осъдения за геноцид, военни престъпления и престъпления срещу човечеството Ратко Младич за „брилятно проведената военна операция“. В отговор на този отричане и вдъхновена от признанието на вдовиците на избитите колко много им липсва съвместното пиене на кафе със съпрузите им, босненско-американската художничка Аида Шехович създава  – инсталация, странстващ паметник, посветен на загиналите в геноцида над 8000 босненски мюсюлмани. Шехович събира порцеланови чаши  , традиционно използвани за сервиране на кафе в Босна и Херцеговина, с цел за всяка жертва да има по една чашка кафе. Окончателно: Караджич остава доживот в затвора През последните 13 години, на 11 юли – годишнината от деня, в който в Сребреница са убити най-много хора – Шехович си партнира с общини по цял свят, за да представя паметника ŠTO TE NEMA на централни площади в различни градове. Местните граждани са поканени да пълнят чашите с кафе и да ги оставят недопити в памет на жертвите.     Всяко успешно представяне на паметника е триумф над силите на отхвърлянето, изключването и отричането на зверствата, в който минувачите са поканени да участват, като пълнят чаши с кафе и ги оставят недопити на площада, в памет на жертвите на геноцида в Сребреница - е идеята на проекта  ŠTO TE NEMA. Тази година ŠTO TE NEMA се проведе във Венеция, в района на парниците в Жардини   и съвпадна с Венецианското биенале на съвременното изкуство. ŠTO TE NEMA стартира като еднократен пърформанс с представянето на първите 923 събрани „филджани” през 2006-а. Аида Шехович е родена в Баня Лука, Босна и Херцеговина, и като хиляди други босненски мюсюлмани, през 1992 г. бяга от страната си поради заплахата от системно насилие и преследвания. Живее като бежанец в Турция и Германия, преди да емигрира в САЩ през 1997 г. В момента живее в Ню Йорк. Окончателно: Караджич остава доживот в затвора", "date": "2019.07.14", "title": "ŠTO TE NEMA - хиляди чаши с недопито кафе"}
{"url": "https://clubz.bg/85399-v_kuba_pyrvi_nov_vlak_ot_40_godini_minava_915_km_za_15_chasa", "text": "Първите нови вагони от 40 години в Куба поеха на път от Хавана за Гуантанамо в източната част на острова, предаде Дойче веле. цитирана от БТА. Влаковата композиция ще пропътува 915-те километра между двете точки за 15 часа. С разбити прозорци, липсващи врати и изпочупени седалки влаковете в Куба отчаяно се нуждаят от обновяване. 14-те нови вагона по маршрута включат и четири с климатик, както и вагон-ресторант.  През май Куба получи доставка от 80 сини вагона, произведени в Китай, като част от проекта за модернизация, осъществяван от правителството. Новите вагони са част от общо 250 машини, които трябва да пристигнат от Китай до края на годината. Следващата стъпка ще бъде ремонтът на 4200 километра линии и десетки запуснати жп гари из целия остров. Куба се надява, че железопътна система ще бъде изцяло обновена и функционираща до 2030 г.  \n\tКубинската железопътна система е пусната в действие за първи път през 30-те години на 19 век. Днес тя не е добре поддържана и няма ново оборудване. Кубинските влакове са едно от най-евтините средства за пътуване на дълги разстояния, но системата е много неефективна. Пътуването от Хавана от Сантяго обикновено продължава 24 часа. С кола се стига за половината време, но е по-скъпо. Макар новите влакове да намалят времето за пътуване, те няма да могат да се движат с максимална скорост, докато не бъде модернизиран релсовият път.  Куба подписа споразумение на стойност 1 милиард долара с Русия за модернизиране на железопътната мрежа, информира Ройтерс, като се позовава на агенция Интерфакс. Подробностите обаче все още не са обявени. Билет \"отиване и връщане\" от Хавана до Гуантанамо струва 200 кубински песо (7 евро). Според кубинското транспортно министерство влаковете в страната са превозили 6,7 милиона пътници миналата година. Правителството заяви, че иска броят да се увеличи с един милион пътници през 2019 година по дългите маршрути.", "date": "2019.07.14", "title": "В Куба - първи нов влак от 40 години. Минава 915 км за 15 часа"}
{"url": "https://clubz.bg/85400-sasht_sa_otstypili_ot_cenata_za_f_16_ot_16_mlrd_dolara_na_12_mlrd_dolara", "text": "САЩ са отстъпили от цената за самолетите F-16. Това каза пред БНР заместник-министърът на отбраната ген. Атанас Запрянов, който водеше преговорите със САЩ. Общата стойност на четирите договора, които ще бъдат приети и предложени на Народното събрание за ратификация е 1,256 млрд. долара. Запрянов каза, че е постигнато намаление, тъй като \"от анонсираната цена на конгреса 1,67 млрд. долара за пакета и започнали преговори при цена 1,410 млрд. долара ние имаме 1 млрд. 256 млн.\" Според Запрянов не е вярно, че пакетът с оръжие на самолетите е критичния минимум и дори сме получили предупреждение от американската страна, че ако се отказваме от още неща по сделката от предварителния план, може да се окаже, че си купуваме оръжие, което няма да може да използваме. Така Запрянов отговори на критики от президентството, според които тъй като към момента не купуваме изобщо от управляемото въоръжение въздух-земя т.н. умни ракети - самолетът отива към \"1913 г. и битката при Одрин\", когато сме измисляли да хвърляме ръчни гранати. Българските пилоти ще преминат обучение в САЩ. България няма да доплаща за дооборудване, но се отказва от модерни оръжия, като системите за управляемото въоръжение въздух-земя т.н. умни ракети. Запрянов обясни, че всички системи на самолетите са отворени за добавяне на всякакъв вид оръжия и че с подписването на договора пакетът не е затворен.", "date": "2019.07.14", "title": "САЩ са отстъпили от цената за F-16 - от 1,6 млрд. долара на 1,2 млрд. долара"}
