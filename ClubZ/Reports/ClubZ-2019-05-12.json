{"url": "https://clubz.bg/82836-titla_%E2%84%9633_ot_mastyrs_za_novak_djokovich", "text": "Новак Джокович спечели титлата в Мадрид с победа на финала над Стефанос Циципас - 6:3, 6:4. Това е 33-ия връх за сърбина на турнири от серията \"Мастърс 1000\", с което той се изравни с Рафаел Надал.  Роджър Федерер, който се завърна на клей след близо три години и игра в испанската столица, но отпадна на четвъртфинал, е с 28. Джокович грабна третото си голямо отличие в Мадрид. Той не загуби нито сет. Освен с 1000 точки, които прибавя към актива си на първото място в ATP, Ноле допълва банковата си сметка 1 202 520 евро. Надал преклони глава пред Циципас в спектакъл Освен с класата и по-големия си опит, той имаше и предимство от това, че полуфиналът на Циципас снощи приключи в полунощ и беше доста тежък за 20-годишния талант срещу Рафаел Надал. Все пак гъркът направи отличен турнир, в който би не само Матадора, а и Александър Зверев. Циципас взе 600 точки - така в понеделник вече ще е №7 в света. И с 608 700 евро от наградния фонд. По един пробив в двата сета се оказаха достатъчни за победата на Джокович, който не позволи на далеч по-младия си съперник да играе по начина, по който го направи в предишните дни. Новак записа победа №200 над тенисист от топ 10. Двамата размениха мили думи на награждаването. Сега тенис елитът се мести в Рим - за последния Мастърс преди \"Ролан Гарос\". Джокович, който не беше печелил турнир от \"Аустрелиън оупън\" насам показа, че навлиза в най-добрата си форма точно навреме. При жените титлата в Мадрид спечели Кики Бертенс (Холандия) след 6:4, 6:4 срещу Симона Халеп (Румъния), която пропусна не само да вземе титлата, а и да се завърне като №1 в света.", "date": "2019.05.12", "title": "Титла №33 от \"Мастърс\" за Новак Джокович"}
{"url": "https://clubz.bg/82832-shestima_zastrelqni_v_katolicheska_cyrkva_v_burkina_faso", "text": "Шестима души, сред които един свещеник, са били убити днес сутринта при нападение срещу католическа църква в Дабло, община в провинция Санматенга, в северната част на Буркина Фасо, съобщиха местни източници, цитирани от АФП. \n\t\"Към 9:00 часа, по време на службата, въоръжени нахлули в католическата църква. Започнали да стрелят по хората, които се опитвали да избягат\", съобщи кметът на Дабло Усман Зонго. Нападателите убили петима души, сред които бил и свещеникът, изнасял службата. Би Би Си предаде, че нападателите са изгорили църквата. Според източник от службите за сигурност, нападението е било извършено от група въоръжени мъже, които били между 20 и 30 на брой, предаде БТА. Буркина Фасо е бедна африканска страна, в която зачестиха джихадистките нападения. Подобна атака срещу протестантски храм имаше в края на април. ", "date": "2019.05.12", "title": "Шестима застреляни в католическа църква в Буркина Фасо"}
{"url": "https://clubz.bg/82571-ezikovi_otbivki", "text": "  Този цитат легенда от една от знаковите книги на ХХ век „Параграф 22“ позволява различни нива на интерпретация. В случая той е отправна точка напомняне за нещата, които отказваме да видим, за онези, които виждаме, така както ни е удобно, и за онези, които не виждаме пак както ни е удобно… Какво показва „тестът на двата пръста“, приложен към три езикови тенденции, които все повече се налагат – прекаляването с умалителни, фамилиарниченето на „ти“ и загубата на интереса към минало свършеното време. Педагози и психолози отдавна съветват, че и при малките деца не бива да се прекалява с говоренето с умалителни – водичка, кашичка, чорапки, пишленце…. Вярно, че те са умилителни и будят приятни чувства и склонност към вдетиняване. И ако при общуването с невинно малко същество умалителните изглеждат на място, както и говореното в първо лице мн. ч. – амкаме, пишкаме, акаме, спинкаме, цункаме и т.н., между възрастни хора започват да звучат нелепо. Ако се заслушате, ще установите, че смаляването е повсеместно в държавата ни, „колкото една човешка длан“ (ако се позовем на силно промотираното от Живковия режим стихотворение на Георги Джагаров). Мащабите явно се отразяват и в езика, в който склонността към минимизирането става все по-отчетлива. Някаква идея да направим чрез речта си действителността по-приемлива, нещата в нея да са мънички и сладички като в детски кукленски дом. Затова се говори за важността на ракийката и салатката – край и начало на щастливото битие, хората се виждат на по кафенце или на по биричка, уговарят си срещичка или кинце, купуват си мекичко хлебче или пресни кюфтенца, сочни ягодки или кайсийки от „градината на шефа“ (както сочи надпис в квартален магазин), поръчват си пастички или тортички, говорят си на ушенце, палят по една цигарка, пийват сокче или капучинце, вземат си хапченцата за кръвно, ядосват се на шефчето, подписват договорчето, правят една далаверка, вземат или дават парички, радват се на синчето или дъщеричката (по-известна като кукличката или принцеската – в България няма просто момиченца, има принцеси, които, като пораснат, искат да работят мутреса или поне плеймейтка моделка)... Тази сладникавост в говоренето я има дори и когато се отправят закани – ще ти избия зъбките, ще ти строшим краченцата – като ги прави още по-зловещи. Умалителността беше доведена до крайност в кулинарното предаване на Ути Бъчваров, където този човек с недотам немощна физика говореше за чушчици, пържолки, черно пиперче и т.н. Много хора биха възразили, че това е вторачване в несъществени детайли и всъщност употребата на умалителните е знак за езиково богатство, характерно въобще за славянските езици – изява на широката славянска душа. И това го има. Например руският класик Гогол в някои случаи чак изпада в опиянение от насищането с умалително говорене. Но това е част от подхода му да характеризира героите си. Ето две примерчета от „Мъртви души“: На Гогол пак от „Мъртви души“ принадлежи и убийствената мисъл: За българите, които традиционно са сред първенците по мърморене и черногледство в класациите в световен мащаб, това захласване по мъничките сладички думички започва да звучи като диагноза – опит за бягство в създаването на фалшива хармония и сигурност, в омаловажаване на проблемите – забелязват се по-трудно, като не се решават, а се избягват, игнорират и потискат. Внушаване на неистински позитивизъм и приповдигнатост. Тази щраусова тактика е обаче тревожен симптом за психичното здраве на нацията. Звучи доста невротично. Всеизвестен факт е, че в България всички са роднини или поне съученици, но презрението към учтивата форма на обръщение „Вие“ е все по-масово проявявано. В някакъв натрапващ се тренд на фамилиарничене. В българския език никой не е отменял „Вие“ и няма причина за това – освен криворазбрани тежнения за псевдодемократичност. Примерите са навсякъде: Влизаш в такси и още преди да си затворил вратата, сред облак цигарен дим, някой се обръща на 180 градуса към теб, докато изпреварва, и обещава:  А след още 20 секунди вече гради мрачна конспиративна теория за илюминати и срива на борсата (не е важно коя точно), подкрепена с лични спомени. В магазина девойка, която изглежда на абитуриентска възраст, бодро заявява на жена отвъд 60-те:  Още малко фамилиарничене с висока честота на употреба: Споко, лелче! Какво има, чичка? Бате, дай да видим за какво става въпрос! Майка с дете при лекар е „майче“. Възрастните хора са дядо, дядка, бабо, но не и господине или госпожо – и на „ти“, разбира се. Сервитьор към клиент: „Ще искаш ли още нещо?“ И, разбира се – клиент към обслужващ персонал – винаги на „ти“.  В лекарския кабинет все по-често се практикува на пациента да се говори на „ти“ – явно за да е ясно у кого е ножът. Нерядко отсрещната страна влиза в тон: „Докторе, колко ще искаш да ме оперираш…“ В аудиториите на университетите също залязва академичното общуване – преподавателите, уморени от разясняването на граматически правила и елементарни норми на общуване (като например, че ако влезеш след началото на лекцията, поздравяваш и се извиняваш...), забравят, че пред тях не са ученици в трети клас. Или пък достигат до опити за скъсяване на дистанцията – чрез говорене на малко име и на „ти“ по американски образец, но пречупено през родния маниер на общуване, в който бързо си ставаме близки и започваме да си споделяме… В разни варианти на тв говорилни водещ и гост си общуват неформално дори и никога преди това да не са се виждали, а често и да не са сигурни за името на събеседника си. А един от първите въпроси е: „Може ли да си говорим на „ти“?“ (Един от най-упоритите в употребата на този сакрален въпрос е Слави Трифонов, който обича да фамилиарничи с интелектуално далеч превъзхождащи го гости на шоуто му.) Засега само жената до президента в своето лъснато лайфстайл интервю пред Карбовски реши да бъде мнооого гъвкава и мнооого cool, като му  заговори на „ти“, защото се знаели отдавна. Много трогателно и още по-маниерно е обръщението към драгия зрител на „ти“. Водещи и репортери си говорят на малки имена в ефир, като достигат до крайности – как ви се струва например обръщението „Юки“ (разбирай водещия на новините на бТВ Юксел Кадриев), отправено от един от колегите му по време на емисия... Малките имена са навсякъде – в името на предавания и тв водещи – „Шоуто на Слави“, „На кафе“ с Гала и т.н. До премиера, който е Бойко, а в предишни десетилетия беше Симеон или Сергей. Но най-вече Бойко, а дясната ръка на този Бойко е Цецо. Същият този Бойко има социалистическия маниер да се обръща на правителствени заседания, стенограмите от които са публични, към министрите си на фамилия, но на „ти“ и без намек за учтиво обръщение като „господине“ или „госпожо“. Казусът „Ти–Вие“ отдавна вече е напуснал очертанията на единствено езиково правило, то е културна категория и обществен лакмус. В някои от другите европейски страни вежливата форма отдавна не се употребява (това е наложила се практика в повечето скандинавски езици, но там имат изградени механизми за спазване на социална дистанция и това „ти“ всъщност не е нито „ти“, нито „Вие“, а е израз по-скоро на стремежа към равноправно отношение в тези социални държави). Чехов е казал преди известно време, че „възпитаните хора уважават човешката личност“. И „Вие“ формата е израз точно на това – уважение, зачитане на събеседника, демонстриране на добър тон, засвидетелстване на желанието за установяване на цивилизовани отношения без нахлуване в личното пространство на другия, без прекрачване на граници, без двусмислици (в това отношение „ти“ формата е твърде двусмислена). Разбира се, винаги е много по-лесно да минеш с всички на „ти“ и да няма разнообразие и нюанси на общуването. Говоренето на „ти“ не показва непосредственост, не е непринуденост, не е скъсяване на дистанцията. Най-често е неуважение и даже простащина. Израз е и на тревога, отново неизказвана – говориш на „ти“, за да не се чувстваш изолиран или да оставиш някой да ти демонстрира, че е нещо повече от теб. Но това не е равноправие и признание за ценността на другия, а целенасочен опит тя да бъде смачкана. И е знак за принизяване на нравите, като примерът е от т.нар. елити. Битката и тук (както и при пълния член, за който наближава денят, в който от БАН ще обявяват, че може да се употребява на който както звездите му го прошепнат) изглежда с недобри прогнози, като езиковите аристократи след време ще представляват екзотична немногобройна общност. За разлика от пълния член, в който все пак става дума за граматичен въпрос, „ти–Вие“ е културологичен проблем – доколко сме напуснали патриархалното общество или се блъскаме между комбинация от псевдопатриархално и псевдоградска култура – в начина, по който се отнасяме помежду си. Най-особено обаче изглежда все по-налагащата се подмяна на минало свършено, онова съвсем ясно и недвусмислено глаголно време, с минало неопределено. Ако се заслушате в свидетелските показания на репортерски въпрос какво се е случило – инцидент, криминално събитие и т.н., очевидците, понякога и основните участници в събитието, разказват така: Събудил/а съм се вчера много рано, към 5,30, и тогава съм чул/а един гърмеж. Много съм се уплашил/а…И т. н. Така се говори и в неформални разговори, когато се говори за минали събития и действия: Обадил съм се на… Ходил съм до... Купил съм… Сготвил съм… Когато разни медийно популярно лица споделят спомени от детството например: Била съм приятелка с… Като по-млада много съм обичала да правя… Имала съм само шестици. Доброто старо минало свършено е все по-малко на почит – отидох, видях, купих, поръчах и т.н. Хората описват минали събития, в които са били преки участници, като че ли са били в кома, или поне известно време са били в безсъзнание и после преразказват чутото от някого. Това е като постоянно разграничаване от самия себе си, това, което става, не ми харесва и аз се дистанцирам, слагам преграда, гледам се отстрани, сякаш не ме засяга. Което може да се приеме или като знак за нежеланието да поемеш отговорност за това, което си, и за постъпките си, или желание отново да забравиш, да действаш като щраус с глава в пясъка – животът ми не ме удовлетворява достатъчно, много неща ме правят недоволен и аз търся начин да се отстраня, да не участвам. Да преразкажа като в приказка – и ако може, да стане някакво чудо. * * * Каква картина очертават тези три тенденции – опит за бягство от действителността, неприемане на проблемите, заравяне на главата в пясъка, разграничаване от самите нас и още един признак на ниско самочувствие и несигурност – желанието за фамилиарничене, отказ да уважаваш другия, да се представяш поне в собствените си представи за някой друг. Не звучи добре. Малко като диагноза.", "date": "2019.05.12", "title": "Езикови отбивки"}
{"url": "https://clubz.bg/82830-iranski_general_ako_sasht_napravqt_i_edno_dvijenie_nie_shte_gi_udarim_v_glavata", "text": "Преди дни иранските власти уверено заявяваха, че САЩ няма да посмеят да ги нападнат със сила, днес бригаден генерал от иранския Корпус за охрана на въздушното пространство предупреждава американците. Иран: САЩ няма да посмеят да ни нападнат Причина за реакцията са изпратения самолетоносач с бомбардировачи Б-52 в региона, което САЩ признаха, че е сигнал към режима в Иран. Ескалацията на напрежението между двете страни става на заявленията на властите в Техеран за намерение да прекрати изпълнението на някои задължения в рамкитена споразумението за ядрената програма на Иран. Президентът на Иран Хасан Рохани даде 60 дни на европейските лидери за преговори по проблема и досега реакция има от страна на Великобритания, Франция, Германия, Китай и Русия. Иран плаши да поднови производството на високообогатен уран По-рано през деня началникът на елитното иранско военно подразделение Корпуса на гвардейците на Ислямската революция ген. Хосеин Салами коментира, че САЩ са повели психологическа война в региона. Иран плаши да поднови производството на високообогатен уран", "date": "2019.05.12", "title": "Ирански генерал: Ако САЩ направят и едно движение, ние ще ги ударим в главата"}
{"url": "https://clubz.bg/82833-hamiltyn_i_mercedes_blestqt_i_v_barselona_greshki_na_ferari", "text": "Люис Хамилтън се върна начело във временното класиране на пилотите във Формула 1 с убедителна победа за Гран При на Испания на пистата \"Каталуня\" край Барселона. Британецът има шест точки преднина пред своя съотборник в \"Мерцедес\" Валтери Ботас, който се нареди втори, а трети е Макс Верстапен (\"Ред Бул\"). Четвърти и пети са пилотите на \"Ферари\" Себастиан Фетел и Шарл Льоклер, а топ 6 допълва Пиер Гасли (\"Ред Бул\"). След първите интересни състезания, \"Мерцедес\" установи доминация, което доведе до скука, а и днес каталунската напревара не предложи почти нищо вълнуващо, като изключим началото. Валтери Ботас потегли първи след трета поредна брилянтна квалификация. От вътрешната страна на първия завой обаче Хамилтън тръгна доста по-добре и го изпревари. Третият на \"решетката\" Фетел също атакува финландеца, но той поне удържа неговата атака и го принуди да излезе от пистата и да загуби позиции. Нататък световният шампион почти не допусна да бъде доближен, \"Мерцедес\" не направи грешки при смените на гуми и записа пета поредна двойна победа. \"Ферари\" обаче сътвори нови гафове, от които се възползва Верстапен. С решенията си от бокса - бавни и объркани, италианският отбор попречи и на двамата си пилоти поне за подиум, загубен още в началото на състезанието. На 26 май е Гран При на Монако.", "date": "2019.05.12", "title": "Хамилтън и \"Мерцедес\" блестят и в Барселона, грешки на \"Ферари\""}
{"url": "https://clubz.bg/82828-shte_ni_servirat_li_dronove_video", "text": "Възможно ли е в близкото бъдеще да ни сервират дрони у дома или в ресторанта? Напълно, доказаха немски изследователи от Университета за медии Щутгарт и Техническия университет Дармщат, които пригодиха малък дрон за пренасяне на храна. Дронове помагат на учени да преброят коалите в Австралия TrayDrone бе показан на изложението LivingKitchen. Той е квадрокоптер и може да пренася товари с тегло до килограм, така че не разчитайте на него, ако си похапвате повече. На демонстрацията малкият дрон изпълнява поръчка, зададена чрез гласовия асистент Алекса на Amazon.  Разбира се, това е много ранен прототип и за момента не се зарежда автоматично и се управлява от оператор. За да понесе това тегло, е и доста шумен.       ", "date": "2019.05.12", "title": "Ще ни сервират ли дронове? (ВИДЕО)"}
{"url": "https://clubz.bg/82835-megan_i_hari_pokazaha_krachetata_na_archi", "text": "Принц Хари и Меган публикуваха днес в инстаграм снимка на крачетата на новороденото си бебе по случай първия Ден на майката за херцогинята на Съсекс, предаде Асошиейтед прес, цитирана от БТА. Меган и Хари показаха бебето. Казва се Арчи (СНИМКИ+ВИДЕО) На снимката Меган държи с ръка крачетата на сина си, Арчи Харисън Маунтбатън-Уиндзор, а отдолу се виждат пролетни цветя като фон. Придружаващият снимката текст гласи: Публикацията включва и стихове на Наира Уахид от нейното стихотворение, наречено „Страни“: Днес в САЩ, Канада и много други страни се празнува Денят на майката. Във Великобритания тазгодишният Ден на майката мина, той беше на 31 март.", "date": "2019.05.12", "title": "Меган и Хари показаха крачетата на Арчи"}
{"url": "https://clubz.bg/82819-avokadoto_namalqvalo_apetita", "text": "Американски учени установиха, че авокадото засища значително и потиска глада, съобщи Медикъл дейли. Хората с наднормено тегло и затлъстяване могат да го използват като полезна алтернатива на рафинираните въглехидрати. Авокадото помага за сваляне на инсулина и намалява колебанията на кръвната захар. Така ограничава риска от диабет и сърдечносъдови болести. Как да намалим риска от диабет? Полезните мазнини и фибри в него допринасят за чувството на задоволство.  Учените са работили с 31 доброволци с наднормено тегло или затлъстяване.", "date": "2019.05.12", "title": "Авокадото намалявало апетита"}
{"url": "https://clubz.bg/82820-bylgarskiqt_lekarski_syyuz_iska_dyrjavata_da_plashta_taksa_za_detski_pregledi", "text": "Управителният съвет на Българският лекарски съюз (БЛС) реши днес, че е иска анекс към Националния рамков договор за 2018 г. В него те предлагат ключови 6 промени. Лекарският съюз vs промени \"на тъмно\" в здравеопазването Декларацията за упълномощаване членовете на УС да преговаря за анекса бе подкрепена с 221 гласа на извънредния събор днес. От БЛС заплашваха да се оттеглят от преговорите, ако няма реакция по исканията им.  Освен това съсловната организация прие промени по устава си - отпадане на Акредитационни ясъвет, създаден през 2012 г., както и за издаване на печатно или електронно издание на Съюза.  ", "date": "2019.05.12", "title": "Българският лекарски съюз иска държавата да плаща такса за детски прегледи"}
{"url": "https://clubz.bg/82822-bolestta_na_alchajmer_bi_mogla_da_se_diagnosticira_s_kryven_test", "text": "Откритие в областта на кръвните тестове може да доведе до разработване на нови терапии срещу болестта на Алцхаймер, сочат резултатите от изследване, цитирани от ЮПИ. Ново лекарство за Алцхаймер показва впечатляващи резултати Специалисти са установили, че количеството липиди в кръвта може да допринесе за образуване на амилоиден пептид в мозъка. Сега учените искат да използват тази информация и да разработят метод за тестване на въпросните липиди у хора, преди да са се появили първите симптоми на болестта на Алцхаймер. Амилоидните пептиди се превръщат в токсични плаки в мозъка, които увреждат невроните, поясниха учените.  Резултатите от изследването са публикувани в Alzheimer's & Dementia.", "date": "2019.05.12", "title": "Болестта на Алцхаймер би могла да се диагностицира с кръвен тест"}
{"url": "https://clubz.bg/82825-pendarovski_v_evropa_nqma_tolkova_malka_strana_koqto_da_e_tolkova_razdelena", "text": "С тези думи новоизбраният президент на Северна Македония Стево Пендаровски се обърна към гражданите на югоизточната ни съседка днес, след официалното му встъпване в длъжност. Стево Пендаровски e новият президент на Северна Македония На 5 май кандидатът на социалистите спечели с близо 7% разлика пред опонентката си на балотажа - Гордана Силяновска-Давкова от ВМРО-ДПМНЕ. Днес обаче обяви, че ще подаде ръка на опозицията. И заяви, че ще търси широк консенсус за въроса за членство в НАТО и ЕС. Но каза още, че ще има нулева толуранствост към корупцията и непотизма. По някои от тези теми едва ли ще намери общ език с опозицията, която управлява Македония в последното десетилетие, преди социалистите да вземат властта. България одобри присъединяването на Македония към НАТО България одобри присъединяването на Македония към НАТО", "date": "2019.05.12", "title": "Пендаровски: В Европа няма толкова малка страна, която да е толкова разделена"}
{"url": "https://clubz.bg/82826-stefan_tafrov_nie_sme_pravitelstvo_v_sqnka_nie_sme_alternativata", "text": "Това заяви вторият в листата за евродепутати на „Демократична България“ Стефан Тафров в Сливен, където днес продължи националната обиколка на обединението. Стефан Тафров: Истинският патриотизъм е да видим България в сърцето на Европа По-рано през деня Радан Кънев, Стефан Тафров, Албена Симеонова, Цецка Бачкова, Сева Памукчиева и Михаил Панайотов бяха на среща с бургазлии, а към тях се присъедини и кандидатката от квотата на „Зелено движение“ Даниела Божинова, чиято дъщеря поздрави всички присъстващи със свежо музикално изпълнение. Срещата в Сливен беше под домакинството на зам.-председателя на ДСБ Димитър Сяров. По специална покана на г-н Стефан Тафров събитието уважи и г-н Аспарух Панов бивш вицепрезидент на ПАСЕ. И продължи: Албена Симеонова допълни, че битките в Европейския парламент ще бъдат „за всяко семейство с малка ферма, за всеки бизнес свързан с земеделието и справедливото разпределение на еврофондовете“. А двамата по-млада кандидати, Сева Памукчиева и Михаил Панайотов обявиха желанието си да помогнат за създаването на добра и справедлива  среда за работа в България, така че техните приятели, живеещи в чужбина, да се завърнат у нас. Радан Кънев: Това, което виждаме, е миниатюрна част от айсберга на корупцията Петата в листата Цецка Бачкова добави, че създаването на справедлива и устойчива бизнессреда ще бъде сред нейните приоритети. Радан Кънев: Това, което виждаме, е миниатюрна част от айсберга на корупцията", "date": "2019.05.12", "title": "Стефан Тафров: Ние сме правителство в сянка, ние сме алтернативата"}
{"url": "https://clubz.bg/82827-ideqta_za_danyk_djamiq_si_propravq_pyt_v_germaniq", "text": "Идеята в Германия да се въведе данък за религиозните места на мюсюлманското вероизповедания набира привърженици в страната, където мнозина са обезпокоени от чуждестранното финансиране, идващо от Турция или от салафитски движения, предаде Франс прес. Последно: Дългът на мюфтийството е разсрочен за 10 години Правителството на канцлера Ангела Меркел определи наречения от медиите \"данък-джамия\" като възможен път за финансиране на тези религиозни средища, който да бъде удържан от мюсюлманската общност. Тази позиция се очертава в писмен отговор на правителството на въпрос на депутати, за който днес писа в. \"Билд\". Ако идеята се приеме, това би означавало религиозният данък, който днес в Германия се удържа от християните и е близо 8 процента от годишната сума на данъците върху доходите им, да обхване и мюсюлманската религия. И най-религиозни в Европа са... Мюсюлманската общност в Германия е близо 5 милиона души в момента, а това са около 6 процента от общото население на страната. Берлин все пак е на мнение, че инициативата за такъв данък би трябва да бъде на провинциалните власти, които са компетентни по въпросите, свързани с религиозните вероизповедания.  Според днешното издание на \"Велт\" голям брой от тези провинциални власти са готови да обмислят въвеждането на такъв \"данък-джамия\". И най-религиозни в Европа са...", "date": "2019.05.12", "title": "Идеята за \"данък-джамия\" си проправя път в Германия"}
{"url": "https://clubz.bg/82805-koi_bylgarski_grajdani_imat_pravo_da_glasuvat_na_26_maj_2019_g", "text": "В изборите за членове на Европейския парламент от Република България имат право да гласуват българските граждани, които са:", "date": "2019.05.12", "title": "Кои български граждани имат право да гласуват на 26 май 2019 г."}
{"url": "https://clubz.bg/82752-za_edni_izlishni_9_mln_lv", "text": "За едни девет милиона лева иде реч – толкова отпусна в сряда Министерски съвет на Централната избирателна комисия за наем на машини за гласуване, които да бъдат ползвани на изборите за Европейски парламент след няколко седмици и за местна власт наесен. Ключовата дума тук е „наем“ – въпреки високата цена и след години на дебат и обструкции, България отново няма да е горд собственик на пълен набор машини за гласуване, а само ще ги вземе временно, в случай че при неизбежната нова промяна на изборния кодекс преди следващия вот се окаже, че машинното гласуване вече не е желаната технология за провеждане на избори. Няма как да не си зададем поне два въпроса – защо наем вместо покупка, и защо на такава цена. Вторият въпрос до голяма степен е причина за първия, тъй като за разлика от предишни години, когато машини бяха наемани за изпитване на системата в малък брой секции, цената на наемането им беше чувствително по-малка. Днес наемът излиза по 3000 лева на машина за гласуване, а само преди няколко години тази сума е била двойно по-малка. Вярно, на следващите избори ще бъдат ползвани по-ново поколение машини за гласуване в сравнение с тези, изпитвани на предишните, но надали това е причина за удвояването на наема. Отделно, този път се наемат много повече машини за гласуване, което – поне според конвенционалната търговска логика – би трябвало да означава по-ниска единична цена на машина. На този етап задоволително обяснение за увеличението обаче не е дадено и няма изгледи, че до изборите ще получим такова; можем само да се надяваме, че преди следващите, когато отново ще се наложи такъв наем, той отново няма да се удвои. Също толкова необяснимо е защо се наемат машини за гласуване, вместо да се купят, особено при новия, по-висок наем, който се приближава до продажната цена. Това има своето обяснение – докато хардуерът е един и същи, независимо от държавата, то софтуерът, който е инсталиран на него, се модифицира спрямо особеностите на изборното право на страните, което чувствително оскъпява задачата. Това обстоятелство, съчетано с въведеното с последните промени в Избирателния кодекс задължение на всички избори във всички секции да има машини за гласуване, навежда еднозначно на извода, че е за предпочитане необходимите машини да бъдат купени веднъж завинаги, вместо всички следващи избори и референдуми да бъдат значително оскъпявани с цената на наема им. Отказът на този етап дори и да се мисли за покупка на машини за всички секции има две възможни обяснения. Възможно е ЦИК да се надява на нови промени в Избирателния кодекс преди следващите избори, с които да отпадне задължението за поставяне на машини в секциите. В такъв случай наемът, който „закърпва“ положението за евровота в края на май, е за предпочитане от финансова гледна точка, а и не натоварва изборната администрация да съхранява машините след като се окажат безполезни. Второто обяснение е у ЦИК да има очакване, че заради много краткия срок между обявяването на поръчката и датата на изборите масовото въвеждане на машинно гласуване ще се провали; такъв сценарий далеч не е изключен, доколкото ще е повторение на събитията от парламентарните избори 2017 г. Впрочем и двата варианта са за предпочитане пред частичното и прибързано въвеждане на поголовно машинно гласуване. Тук е моментът да коментираме по-важния въпрос, а именно - самата идея за въвеждане на машинно гласуване. Последно тя мина покрай опитите за промяна (и обезсмисляне) на преференциалното гласуване, и по тази причина не беше обект на много-много обсъждания. Машинното гласуване обаче, освен че (видно) ни струва скъпо и създава логистични проблеми, не само че не решава съществуващите проблеми на гласуването на хартия, но и създава нови. От една страна, за разлика от електронното гласуване от разстояние по Интернет, машинното гласуване не елиминира нуждата от посещаване на изборна секция в деня на вота, което е сред основните пречки пред гласуването – дали заради труден достъп, дали заради нежелание, дали заради физическо отсъствие. По тази причина въвеждането на машинно гласуване не променя съществено изборния процес спрямо гласуването на хартия; единствената реалистично очаквана разлика би могла да бъде спад в недействителните бюлетини заради некоректно и неточно попълване, за сметка на по-големи опашки в секциите заради разяснения как се ползват машините. От друга, обаче, през последните години машините за гласуване станаха обект на атаки, някои от които доста успешни; предвид световния опит, няма гаранция, че и в България те няма да се превърнат в инструмент за манипулиране на гласуването. Обратно, до днес в страните, в които се прилага гласуване от разстояние по Интернет, няма доказателства за компрометирани системи и фалшифицирани гласове, но въпреки това на този етап няма изгледи, че такова ще бъде въведено скоро. По-вероятен сценарий изглежда това да не се случи никога. При така създалите се обстоятелства очевидно е, че отпуснатите тази седмица девет милиона лева за наем на машини за гласуване не са особено смислен разход. Парите, които ще отидат за този и последващите наеми на машини до следващия отказ от машинно гласуване, ще бъдат доста по-добре оползотворени за изграждането на необходимата инфраструктура и тестване на софтуера за електронно гласуване от разстояние по Интернет, което е в състояние да внесе реална промяна и подобрение в изборния ни процес.", "date": "2019.05.12", "title": "За едни излишни 9 млн. лв."}
{"url": "https://clubz.bg/82813-litva_glasuva_dnes_za_prezident_i_na_referendum", "text": "Деветима кандидати се явяват на днешните президентски избори в Литва, сред които са добре познат икономист, бивш финансов министър и сегашният премиер, предаде Асошиейтед прес. Има вероятност наследникът на сегашния държавен глава Далия Грибаускайте, която изкара на поста два петгодишни мандата и няма право на трети, да бъде избран на балотаж (на 26 май). Мрачната тайна на Литва Предизборната кампания беше фокусирана върху вътрешнополитически въпроси като икономиката, корупцията и социалната държава, въпреки че правомощията на президента са главно в областта на външната политика и отбраната. Водещите кандидати са 48-годишният премиер Саулюс Сквернелис, бившият банков икономист Гитанас Науседа, на 54 години, и 44-годишната Ингрида Шимоните, бивш министър на финансите. Последните допитвания показаха, че Шимоните води с подкрепа от над 26 процента, но Науседа и Сквернелис не изостават много. Литовците ще гласуват и на референдум за конституционни промени, които да позволят двойно гражданство за стотиците хиляди литовци, които живеят в чужбина, и намаляване на броя на депутатите от 141 на 121. .  Сквернелис, който е бил полицай, преди да влезе в политиката, предложи започване на диалог с Русия, което е отклонение от линията на последните правителства във Вилнюс, и даде идея литовското посолство в Израел да бъде преместено от Тел Авив в Ерусалим. Ако министър-председателят спечели президентските избори, това ще бъде възприето като \"концентрация на политическата власт\" за управляващия Литовски съюз на селяните и зелените, смята Томас Янелюнас, преподавател в Института за международни отношения и политически науки на Вилнюския университет. Антируските възгледи на президента Далия Грибаускайте, деловият й стил и черният й пояс по карате й спечелиха прозвището Желязната лейди. Днес Литва е много по-различна от времето, когато Грибаускайте стана държавен глава през 2009 г., отбелязва АП. Сега Литва е \"силна и благоденстваща\" държава, която диверсифицира енергийните си доставки, член на НАТО и Европейския съюз, подчерта Грибаускайте. Тя смята, че нейният наследник на поста ще има важната задача да бъде нащрек за руската военна активност в района на Балтийско море. И отбеляза, че затова сред водещите приоритети ще са по-нататъшните мерки за засилване на военната сигурност, отбраната и възпиращите възможности, борбата срещу агресивната пропаганда, компютърните и други хибридни заплахи.", "date": "2019.05.12", "title": "Литва гласува днес за президент и на референдум"}
{"url": "https://clubz.bg/82814-radek_shtepanek_stava_chast_ot_ekipa_na_grigor_dimitrov", "text": "Бившият номер 8 в световната ранглиста Радек Щепанек става част от екипа на Григор Димитров от турнира от серията \"Мастърс\" в Рим, който започва в понеделник, информира сайтът   - предпочитаната медия от Георги Стоименов, мениджъра на първата ни ракета.  Надпреварата е последната подготовка преди кулминацията на сезона на клей - \"Ролан Гарос\". Григор Димитров се раздели с треньора си Дани Валверду По време на турнира в Мадрид първата ни ракета официално се раздели с Дани Валверду, с когото работиха заедно в продължение на близо три години. А 40-годишният чех се присъединява към Андре Агаси в щаба на българина, като двамата с носителя на осем титли от Големия шлем работиха преди това с настоящия №1 Новак Джокович от ноември 2017 до април 2018 г. Щепанек започва състезателната си кариера през 1996-а и 21 години е част от тура. На сингъл записва 384 победи и 302 загуби, спечели пет титли и стигна до №8 в световната ранглиста. Най-доброто му постижение в турнирите от Големия шлем е четвъртфиналът на \"Уимбълдън\" през 2006 г. На двойки Радек спечели два \"мейджъра\" - на Australian Open през 2012-а и US Open следващата година, като игра полуфинали на три пъти в другите два турнира от Шлема. През ноември 2012 г. стигна до №4 при дуетите, като също така спечели и 18 трофея. Два пъти вдига \"Купа Дейвис\" за Чехия - през 2012 и 2013 г., а на олимпийските игри в Рио през 2016 г. печели бронзов медал на смесени двойки. През годините в кариерата му не липсват и спорни моменти, но е и сред специалистите по отношение на игра на мрежата, на това как се руши играта на противника и как многократно можеш да сменяш тактиката си по време на мач. Валверду към Димитров: За теб съм на линия по всяко време Малко след като се отказа от професионалния тенис заради сериозни травми в областта на гърба след навършване на 30-ата си годишнина, бившият №8 в света влезе в екипа на Новак Джокович по специална препоръка на Андре Агаси. Двамата работиха с Джокович до Мастърса в Маями през 2018 г. Валверду към Димитров: За теб съм на линия по всяко време", "date": "2019.05.12", "title": "Радек Щепанек става част от екипа на Григор Димитров"}
{"url": "https://clubz.bg/82815-prebiha_s_buhalki_jurnalist_kritik_na_erdogan", "text": "Турски журналист, критичен към турския президента Реджеп Ердоган, е пребит тази седмица от група с бейзболни бухалки, съобщи работодателят му - в. \"Йеничак Дейли\".  Нападателите се качили в кола и избягали. Явуц Селим Демираг е жив, но с тежки травми, удрян е по главата и ръцете.  Турски журналист изтезаван и заплашван край Свиленград Демираг е участвал в телевизионно шоу в петък вечер малко преди атаката. Турция е под особено вътрешно напрежение, след като партията на Ердоган загуби основните административни и икономически центрове в страната на местни избори. Загубата на Истанбул обаче бе неприемлива и управляващите изискаха повтаряне на вота заради нарушения. Обрат: нови избори в Истанбул след загубата на партията на Ердоган Турската избирателна комисия касира изборите, след като вече бе обявила за победител кандидатът от опозицията Екрем Имамолгу. Новите избори ще бъдат повторени през юни, когато за много от подкрепящите опозиция започва сезонът на отпуските. Обрат: нови избори в Истанбул след загубата на партията на Ердоган", "date": "2019.05.12", "title": "Пребиха с бухалки журналист, критик на Ердоган"}
{"url": "https://clubz.bg/82816-kak_actekite_sa_ubivali_zavoevatelite_na_meksiko", "text": "При археологически разкопки в Мексико са открити останки от конкистадори, пристигнали преди около 500 години с експедицията на Ернан Кортес, впоследствие разгромил империята на ацтеките и завладял Мексико, съобщава Би Би Си. Група археолози са намерили скелетите още преди четири години при разкопки на участък в района на древната държава Тласкала. Но едва днес става ясна съдбата на тези хора, сред които е имало мъже, бременни жени и деца. Става дума за експедицията, тръгнала от Куба година след първото акостиране на Кортес на континента през 1519 г. Учените от Националния институт по антропологии и история на Мексико са стигнали до извода, че членовете на групата са били подложени на ритуални убийства от заловилите ги на бреговете на Южна Америка индианци аколуа. Анализирайки тези останки и други археологически обекти, учените предполагат, че в рамките на шест месеца след 24 юни 1520 г. местните хора са заловили около 350 последователи на Кортес и са избрали няколко за жертвени ритуали. Според експерти, членовете на заловения конвой са били държани в килии повече от шест месеца, без храна. През това време индианците са принасяли в жертва мъже, жени и коне, като са ги разчленявали. Но свинете, които испанците водели със себе, очевидно са били гледани с подозрение – те са били убити и погребани непокътнати. Според археолога от Института Енрике Мартинес Варгас, заловените са били отведени в Теночтитлан, столицата на империята на ацтеките, за да послужат като предупреждение за жителите на Тласкалан, които се присъединявали към силите на Кортес. Проучване на костите показва, че сред съюзниците на Кортес, освен европейските мъже и жени, както и индианци от Антилите, са били тласкаланци, тотонаки и маи, както и представители на черното и индианско население. Коне, крави, овце, кози, магарета и кучета също следвали кервана на завоевателите. Конкистадорите имали и прасета, които не използвали като храна, а за подаръци и размяна. Учените са направили интересно откритие за това, което се е случило с телата след смъртта. Следи от нож, казват учените, сочат, че месото е отделено от костите. Някои от черепите са били поставяни на цомпантли (стена за излагане на глави и черепи на пленени врагове), което позволявало да бъдат изложени публично, подредени по двойки мъж-жена. Жените, принесени в жертва, са били бременни. Според Енрике Мартинес Варгас, цомпантли са се издигали с черепи на бойци, а в мезоамериканската космогония жените, починали по време на раждане, са били смятани за воини. Тялото на една от жените е било разрязано на половина и погребано близо до останките на дете на възраст три или четири години. Според изследователите, разчленяването не е случаен акт на кръвожадност или отмъщение. Жертвите били ритуални – убийствата, извършвани от индианците, са пресъздавали митологични сцени от техните представи за създаването на света. Тръмп плаши да затвори границата с Мексико В един от гробовете е открит изгорял и разчленен воин табаско. Учените смятат, че чрез убиването на индианеца е възпроизведен митът за съдбата на боговете от епохата на ацтеките, известен като „El Quinto Sol“ (Петото слънце). Според мита, Слънцето се появило след смъртта на всички богове, един от които е бил изгорен и превърнат в това светило. В краката на воина се били намерени кости, принадлежащи на четирима различни хора. Когато Кортес разбрал какво се е случило с неговите последователи, той изпратил наказателна експедиция до мястото на залавянето им. Местните жители се опитали да скрият останките на испанците в плитки кладенци и напуснали града. След това Кортес продължил похода си за завлядяването столицата на ацтеките.", "date": "2019.05.12", "title": "Как ацтеките са убивали завоевателите на Мексико"}
{"url": "https://clubz.bg/82817-direktoryt_na_pirogov_nqma_dyrjava_s_tolkova_lesen_dostyp_do_specialisti", "text": "По света пациентите обикалят със седмици през различни лекари, а в България за 48 часа човек намира специалист. Това заяви днес пред БНТ изпълнителният директор на \"Пирогов\" проф. Асен Балтов.  Няма да има съкращения, а увеличение на заплатите в \"Пирогов\" Лекарите-специалисти били достъпни, но най-съвременните методи за лечение нямало как да се покриват изцяло от здравната каса, обясни той. Дори и тогава обаче цените у нас са много по-ниски от европейските.  Балтов разказа и за инициативата на спешната болница в телемедицината, експертна помощ от разстояние при сложни случаи между \"Пирогов\" и болници в страната.", "date": "2019.05.12", "title": "Директорът на \"Пирогов\": Няма държава с толкова лесен достъп до специалисти"}
{"url": "https://clubz.bg/82818-radev_namesa_otvyn_v_obrazovanieto_i_semejstvoto_trqbva_da_byde_presichana", "text": "Това заяви президентът Румен Радев в Асеновград във връзка с изказването на турския посланик Хасан Улусой вчера, съобщи агенция \"Фокус\". Посланик Хасан Улусой, Бойко Борисов, Корнелия Нинова и ВМРО за турския език Улусой заяви, че е добре българските власти да направят така, че да се учи \"по-засилено\" турски език в България, за да има все повече турски инвестиции у нас. На изказването реагираха още вчера премиерът Бойко Борисов, лидерката на БСП Корнелия Нинова, вицепремиерът Красимир Каракачанов и други. Всички до един обявиха изказването за неприемливо МВнР пък привика Улусой за даване на обяснения. Посолството обяви, че думите му били изопачени. Деца от Перник, Хасково и Куклен са победителите в конкурса „Пазим езика си“ Деца от Перник, Хасково и Куклен са победителите в конкурса „Пазим езика си“", "date": "2019.05.12", "title": "Радев: Намеса отвън в образованието и семейството трябва да бъде пресичана"}
{"url": "https://clubz.bg/82834-mariq_gabriel_am_%E2%80%9Estruma_shte_byde_zavyrshena_samo_ako_borisov_i_gerb_prodyljat_da_vodqt_bylgariq", "text": "„Отборът на ГЕРБ и СДС знае как да направи Европа още по-силна. ЕС е на кръстопът, но ние сме наясно как Европа и България да продължат напред и да се развиват.“ Това каза водачът на листата на ГЕРБ и СДС Мария Габриел по време на основното предизборно събитие на ГЕРБ в Благоевград. Мария Габриел в Кюстендил: Рекордният европейски бюджет за България е израз на доверието, което премиерът и страната ни имат По думите ѝ евродепутатите на ГЕРБ са защитавали България и ще продължат да го правят и занапред – от Шенген до пакета „Мобилност. „Защитихме по-висок бюджет в контекста на това, че на много други държави бе намален. Ще има отново висок бюджет за земеделие, ще има средства за малките и средни предприятия, за осигуряването на перспектива за младите хора\", увери водачът на листата. Според нея, за да остане България уважавана в ЕС, нещо, за което примиерът Бойко Борисов работи през годините – хората трябва да гласуват с номер 12 в бюлетината. Мария Габриел в Кърджали: Ще работя младите хора в цяла България да имат перспективи за развитие В Благоевградско живеят демократи, това е „десен\" регион. Очаквам да запазим тази тенденция и на 26 май да гласувате с номер 12 в бюлетината. Нима има някаква база за сравнение между листата ни с тази на БСП, между Мария Габриел и Елена Йончева, между нашите програми и приоритети?\", попита председателят на СДС Румен Христов. Мария Габриел в Кърджали: Ще работя младите хора в цяла България да имат перспективи за развитие", "date": "2019.05.12", "title": "Мария Габриел: АМ „Струма ще бъде завършена, само ако Борисов и ГЕРБ продължат да водят България"}
{"url": "https://clubz.bg/82831-bez_drami_v_posledniq_kryg_manchestyr_siti_e_shampion", "text": "\"Манчестър Сити\" е шапион на Англия за шести път и втори пореден. В последния кръг на Висшата лига отборът на Пеп Гуардиола обърна \"Брайтън\" с 4:1 като гост, след като за кратко губеше в резултата през първото полувреме. В същото време \"Ливърпул\" спечели с 2:0 срещу \"Уулвърхемптън\" на \"Анфийлд\". Така \"Сити\" събра 98 точки, а \"червените\" останаха с 97. Противно на полуфиналите в Шампионската лига, в края на седмицата драми нямаше. \"Недей, Вини, не стреляй\" (ВИДЕО) \"Брайтън\" даде надежди на \"Ливърпул\", когато в 27-ата минута Глен Мъри откри резултата. За кратко - секунди по-късно Серхио Агуеро изравни. След още десет минути Емерик Лапорт върна \"гражданите\" начело в класирането. След почивката гостите затвърдиха доминацията си и не допуснаха инфарктен край. Риад Марез и Илкай Гюндоган забиха красиви попадения в 63-тата и 72-ата минута. До края \"Сити\" се наслаждаваше в очакване на награждаването. Трудно, но сладко - \"Манчестър Сити\" направи нова крачка към титлата \"Ливърпул\" взе своето у дома с голове на Садио Мане в 17-ата и 81-ата минута. И за двата тима сезонът още не е завършил. Идната събота \"Манчестър Сити\" играе на финал за Купата на Футболната асоциация срещу \"Уотфорд\" на \"Уембли\" - може да вземе \"требъл\". А \"Ливърпул\" е на финал на Шампионската лига на 1 юни срещу \"Тотнъм\" в Мадрид.  Третото място е за \"Челси\", а четвъртото - за \"Тотнъм\". Те се присъединяват към \"Сити\" и \"Ливърпул\" в Шампионската лига.. Пети е \"Арсенал\", а \"Манчестър Юнайтед\" стигна дъно срещу изпадналия \"Кардиф\" и с шестото си място. Така ще му се наложи да играе квалификации за Лига Европпа още през юли. От Висшата лига изпадат \"Кардиф\", \"Фулъм\" и \"Хъдърсфийлд\". Трима футболисти печелят голмайсторския приз, така Висшата лига раздаде три \"Златни обувки\" - на Мохамед Салах и Садио Мане от \"Ливърпул\" и на Пиер-Емерик Обамеянг от \"Арсенал\". \"Златната ръкавица\" за най-добър вратар отиде при Алисон от \"Ливърпул\". Играч №1 на сезона е Върджил ван Дайк - отново от \"Ливърпул\". Трудно, но сладко - \"Манчестър Сити\" направи нова крачка към титлата", "date": "2019.05.12", "title": "Без драми в последния кръг - \"Манчестър Сити\" е шампион"}
{"url": "https://clubz.bg/82829-mogat_li_kyshtite_za_gosti_da_smenqt_vodachite_na_listi%C2%A0", "text": "Когато през 2014 г. бяха въведени преференциите, очакването беше, че те ще изкарат напред най-добрите кандидати в партийните листи, хората, които партийните ръководства, или не оценяват достатъчно, или всъщност нарочно подтискат. Възможността за преференция трябваше да даде на “добрите” в партиите инструмент и смисъл за тяхната вътрешна битка. Дали това се случи напълно или не, е тема на доста сложен анализ, времето на който със сигурност идва. Един от абсурдите на преференциите несъмнено беше ефектът 15/15, който през 2014 по време на изборите за ЕП остави водача Сергей Станишев втори в листата, изпреварен от никому неизвестния социалист от Силистра – Момчил Неков.  На тези избори обаче вероятно сме изправени пред друг феномен, който може да доведе до нови фрапантни промени. Дали те са в услуга на демокрацията, е много съмнително.  Ако се вгледате по-внимателно в резултатите от последните парламентарни избори, ще видите, че преференциите са помогнали на цели 38 депутата да променят листите и да влязат в парламента. 12 от тях са го направили от позицията на 15/15. Но по-интересни са останалите. Сред тях има абсолютно неизвестни местни герои. В листите на ГЕРБ и БСП има хора, чиито имена почти не сме чували от парламентарната трибуна, но те са носители на по 2, 3, а дори и 5 и 6 хиляди преференции. Някои като депутатът - футболен съдия Стефан Апостолов, който “от притеснение” сричаше от парламентарната трибуна, за съжаление сме чували. Друг подобен пример е депутатът от БСП Георги Стоилов от Русе. Той стана известен с брат си Илия, който беше арестуван и обвинен в тежки престъпления, но после успя да избяга зад граница. Илия Стоилов се оказа един от дарителите за кампанията на брат си. Георги Стоилов, който не е от най-известните русенци, успя да събере най-много преференции в листата на БСП, като изпревари по брой дори водача Крум Зарков. Къщи, апартаменти, тераси: абсурд с мирис на чесън Вероятно най-знаковата фигура в света на преференциите е г-н Александър Манолев, бивш заместник-министър и кандидат за министър, който стана известен около скандала “къщи за гости” и е разследван за злоупотреба с европейски средства, заради което трябваше да подаде оставка. През 2017 г-н Манолев събира, забележете, 6709 преференции в Благоевград, повече от първия (Цветан Цветанов) и втория (Даниела Севеклиева, депутат в 42-НС и координатор на ГЕРБ в Благоевград) взети заедно. Повече от него има само г-н Стефан Апостолов, познат ни вече от трибуната на парламента.  Колкото повече виждаме политическите и лични качества на някои от депутатите с  няколко хиляди преференции, толкова по-големи стават съмненията ни за начина, по който предпочитанията са събрани. Тези хора не участват физически на тези избори. Но дали можем да кажем същото за техните преференции и по-скоро за начините, по които те са събрани?  Алелуя! Върнаха преференциите въпреки спора за \"мамините синчета\" На тези избори, за разлика от изборите за парламент и общински съветници, водачът на листата няма гарантирано място и той може да бъде изместен от всеки с над 5% преференции от гласовете за листата. Това по последните изследвания означава, че всеки с над 33 000 преференции, без значение дали е на 5-о, 8-о или 17-о място, участва в състезанието за водаческото място в листата. При сегашната ситуация, в която местата в листите в двете основни партии бяха много дискутирани и подреждането остави много недоволни, това е покана за активиране на всички механизми за събиране на преференции. Пазарът за набиране на преференции от всички райони с “къщи за гости”, услужливи бащи и братя, е открит. Всеки с по 3000  или 6000 преференции от минали избори, вероятно участва в него.  Ситуацията е още по-особена, заради решението на законодателя да промени бюлетината, като направи номерата за преференциите да започват от 101, вместо от 1. Лошата информационна кампания на ЦИК по въпроса и липсата на такава от партиите прави тази част от бюлетината да изглежда като талон за бинго за много хора. По този начин вероятно ще се прекъсне феномена 15/15. Но партиите трябва да знаят, че така се прекъсва и автоматичното даване на преференции за първия в листата. И ако водачите на листите от 2014 Сергей Станишев и Томислав Дончев имат по 100 000 преференции, то на 26 май Мария Габриел и Елена Йончева вероятно ще получат доста по-малко. Няма да е голяма изненада, ако на 27 май (или ден-два по-късно, когато ЦИК обяви окончателните резултати с преференциалното гласуване), се окаже, че водачите са изместени от 12-я, 13-я или 14-я в листата, чието име не сме чували, а много по-късно да започнем да разбираме за техните връзки с хора и райони с “къщи за гости”. Преференциите отново са първа политическа сила Това естествено би било унижение за водачите, останалите кандидати и партийните ръководства. Но най-вече, това би била злоупотреба с крехкия ни опит за малко повече демокрация. Контролирането на гласовете не може да мине без благосклонното отношение на партийните ръководства. И докато те не превърнат купуването и контролирането на гласовете на хората в червена линия, която никой не трябва да прекрачва, всеки опит за демокрация ще бъде заплашван от манипулация. Алелуя! Върнаха преференциите въпреки спора за \"мамините синчета\" Преференциите отново са първа политическа сила", "date": "2019.05.12", "title": "Могат ли \"къщите за гости\" да сменят водачите на листи? "}
{"url": "https://clubz.bg/82779-posledniqt_koncert_na_%E2%80%9Eorkestyra%E2%80%9C", "text": "Написана от изтъкнат съвременен историк, „Тайната война“ проследява един от най-важните, но недостатъчно проучени аспекти на Втората световна война – разузнаването. Тя разкрива как успехите и провалите в шпионажа на САЩ, Великобритания, СССР, Германия и Япония са повлияли върху хода на войната и крайния ѝ резултат. Шпиони, шифри и партизани са скритото течение, което понякога променя хода на Втората световна война. Те са оръжия, които всяка от воюващите страни използва, за да придобие секретна информация за враговете си и да посее хаос в тила им. Ще се ориентирате в особеностите на разузнавателните служби на страните в глобалния конфликт. Ще проследите основните събития от „тайната война“ и ще се срещнете както с редовите ѝ войници – шпиони и агенти под прикритие, така и с нейните военачалници и стратези в разузнавателните централи. Ще научите за отношенията между разузнавателните служби на съюзническите държави, вариращи от сътрудничество и взаимопомощ до конфликти, недоверие и дори взаимно шпиониране. Книгата описва както прочути личности като Валтер Шеленберг, Рихард Зорге и Алън Дълес, така и незаслужено забравени герои от света на шпионажа. Ще се запознаете с гениите в разбиването на кодове от „Блечли Парк“, но също и с техните немски противници, които имат собствени триумфи, както и с невероятната шпионска мрежа на Съветския съюз. Това е история, която на моменти удивително напомня филмите за Джеймс Бонд, но с нотка на трагизъм, защото провалът, страданието и смъртта в нея са напълно реални. Съчетаваща в себе си висша политика и човешка драма, книгата се смята за най-добрата история на „тайната война“, писана някога. Макс Хейстингс е британски историк, журналист, бивш военен кореспондент и бестселъров автор. Бил е последователно „журналист, репортер и редактор на годината“. Носител е на множество престижни награди, между които наградата „Съмърсет Моъм“ и приза „Прицкер“ за цялостен принос към военната тематика. От есента на 1941 г. всички европейски шпионски мрежи на руснаците действат на ръба на пропастта, гибелно уязвими поради факта, че самоличността на главните участници в Кръга „Люси“ и „Червения оркестър“ е известна на Леополд Трепер и Анатолий Гуревич, към което се прибавя безразсъдното поведение на московския „Център“ и на самите германски дисиденти. Твърде много хора в цяла Европа знаят твърде много имена, така че и един-единствен арест в началото предизвиква бързо огромна и ужасна вълна от разкрития. Участта на „Оркестъра“ е подпечатана от залавянето чрез пеленгатори на радиста Михаил Макаров – „Карлос Аламо“ от „Кемниц“, – когото германците арестуват на „Рю дез Атребат“ в Брюксел в ранните часове на 13 декември 1941 г. На предния ден Трепер се е появил в Брюксел внезапно и без предварително известие. Отношенията между него и Гуревич, вече помрачени от взаимни подозрения и завист, от този момент нататък рязко се влошават. Два дни след пристигането на „Ото“ Гуревич е в канцеларията на „Симекско“, където съвместява удивително печелившия си бизнес с шпионската дейност за своите началници; в този момент му се обаждат по телефона да се яви в апартамента си на среща с Трепер. Когато пристига там, заварва посетителя си в тревожно състояние. Трепер казва, че германците току-що са го разпитвали, и предлага да се върнат във Франция с първия влак. Гуревич е ужасен, че началникът му се е появил в собствения му дом, след като вече е под подозрение. Той мислено оглежда цялата мрежа, търсейки слаби звена, и се спира на „Кемниц“, който се е впуснал в срамни увлечения и разточителен начин на живот – макар че и самият Гуревич трудно би могъл да се нарече аскет. Радистът познава собствената му любовница, Маргарет Барца, както и много други хора, свързани с групата. Внезапно на вратата се позвънява и когато отваря, руснакът е слисан при вида на свой белгийски познат, който работи за германската комендатура. Мъжът влиза, без да дочака покана, и иска заем. Гуревич му дава някакви пари, за да се отърве от него, след което изпраща Трепер на гарата, за да хване влака за Париж. После казва на Барца, че в Брюксел става твърде горещо за тях. Предлага той самият да се премести във Франция, а нея увещава да потърси родителите си, които са избягали в САЩ. Тя веднага избухва в сълзи и настоява да остане и да го следва навсякъде заедно с малкия си син Рене. Гуревич отстъпва, макар и да знае, че „Центърът“ ще бъде разгневен от тяхната връзка, която излага работата му на не по-малък риск от отношенията на Трепер с Джорджи де Уинтър. Двамата веднага напускат апартамента и намират временно убежище в голяма къща, обитавана от „официалния“ директор на „Симекско“, която той е наел от племенника на белгийския външен министър. Гуревич плаща на прислугата си заплати за няколко месеца напред (младият агент на ГРУ определено се е издигнал в обществото!), за да подкрепят версията, че скоро ще се върне. Следващите няколко дни се занимава с „приспиване“ на агентите от своята мрежа. После се качва на влак до Париж, последван след два дни от Маргарет и Рене. Наемат квартира в къща близо до Булонския лес, която Гуревич е използвал при по-ранните си посещения във френската столица. Когато се среща с Трепер, идва ред на „Големия шеф“ да изрази смаяното си възмущение. Пристигането на Гуревич, казва той, може да компрометира неговата френска фирма за прикритие, както и разузнавателната мрежа. Трепер настоява заместникът му да замине, и то бързо. Решават да отпътува за Марсилия на неокупираната територия на Вишистка Франция, където има филиал на „Симекс“. Маргарет и Рене Барца заминават първи, като се придвижват с известни затруднения на юг, използвайки връзки от групата на Трепер, и в Марсилия се настаняват да живеят при едно чешко семейство. Междувременно Гуревич се среща с Херш и Мира Сокол, двама млади полски комунисти, които са работили като радисти на Трепер в Париж. По-късно беглецът твърди, че е изпратил по Сокол съобщение до „Центъра“, в което казва, че мрежата е застрашена от разпадане, а самият той е избягал от Брюксел. Предупрежденията му обаче били предадени, след като ГРУ вече е евакуирало щаба си заради германското настъпление срещу Москва и не разполага с неговия шифър. Затова работодателите му научили за кризата в Брюксел едва много по-късно, през февруари 1942 г. – закъснение, което според него е допринесло да бъде обвинен в измяна през 1945 г. Гуревич пристига в Марсилия през януари 1942 г. след пътуване, което минава без инциденти. Остава да живее там тайно и в сравнително удобство през следващите десет месеца, без намек за шпионска дейност, като най-вече се забавлява с Маргарет. Благодарение на изпращаните от „Центъра“ средства и чудесните печалби на „Симекско“ имат пари в изобилие. Тази идилия, както Маргарет си спомня за нея по-късно, продължава до 9 ноември; на този ден Гуревич и любовницата му заедно с впечатляващо количество пури и копринени чорапи са внезапно заловени в апартамента им от френската полиция. Двамата арестанти са предадени на германците, които по това време прегазват територията на Виши, за да доведат до край окупацията на Франция. Германците най-после са проникнали в „Червения оркестър“ и всяко следващо разкритие от поредния заловен агент произвежда ехо, което отеква из цяла Европа.  ", "date": "2019.05.12", "title": "Последният концерт на „Оркестъра“"}
{"url": "https://clubz.bg/82810-nadal_prekloni_glava_pred_cicipas_v_spektakyl", "text": "Стефанос Циципас и Рафаел Надал подариха на феновете на тениса страхотен мач във втория полуфинал на \"Мастърс\" турнира в Мадрид. Гъркът спечели с 6:4, 2:6, 6:3, а двубоят завърши около полунощ местно време. На финала в неделя привечер Циципас ще спори с Новак Джокович, който елиминира Доминик Тийм - 7:6(2), 7:6(4). Сърбинът преследва трета титла в испанската столица, а Стефанос - първа, в четвъртия си пряк сблъсък за титла през сезона. Циципас загуби от Надал с 0:3 в Мелбърн тази година, но месеци по-късно показа, че напредва бързо, при това срещу Краля на клея. В предишната фаза талантът отстрани защитаващия титлата Александър Зверев по подобен сценарий с 2:1 сета. Тийм спаси два мачбола и отново победи Федерер Надал не е записал успех на \"червено\" през 2019-а. Той не успя в Монте Карло и Барселона, остава му да оправдае очакванията в Рим и Париж на \"Ролан Гарос\". А Циципас, който игра на \"София оупън\", отново демонстрира, че се намира в отлична форма. Дори срещу Рафа на любимата му настилка и в родината на Матадора, 20-годишният Циципас беше смел и агресивен. Благодарение на това и спечели.", "date": "2019.05.12", "title": "Надал преклони глава пред Циципас в спектакъл"}
{"url": "https://clubz.bg/82812-zukyrbyrg_ne_iska_fejsbuk_da_byde_razdelqn", "text": "Главният изпълнителен директор на Фейсбук Марк Зукърбърг се обяви против разделянето на компанията в интервю, публикувано вчера на сайта на \"Франс енфо\", предаде ТАСС. \n\tВ четвъртък в. \"Ню Йорк таймс\" публикува статия на Крис Хюз, един от основателите на Фейсбук. Той подчерта, че Зукърбърг разполага с прекалено голямо влияние, включително върху настроенията на избирателите, защото контролира социалните мрежи Фейсбук, Инстаграм и други услуги. Според Хюз е необходимо Фейсбук да бъде разделена на няколко компании, като властите на САЩ да проверят дали те не нарушават антимонополното законодателство. \n\tПредложението на Хюз няма да помогне за решаване на тези проблеми, подчертава Зукърбърг. Тази година бюджетът на Фейсбук за сигурността е по-голям, отколкото цялата печалба на компанията, когато става публична. \"Можем да си позволим това до голяма степен, защото създадохме успешен бизнес\", подчерта главният изпълнителен директор на компанията. \n\tВ същото време Зукърбърг увери, че смята за много сериозни въпросите, повдигнати в статията на Хюз.", "date": "2019.05.12", "title": "Зукърбърг не иска Фейсбук да бъде разделян"}
{"url": "https://clubz.bg/82811-patologiq_na_lakomiqta_porojanov_ot_kvotata_na_koj", "text": "Министър-председателят Бойко Борисов не се поколеба да изхвърли като ненужен баласт един от родителите на ГЕРБ - Цветан Цветанов, правосъдния министър Цецка Цачева и още няколко по-дребни фигури след разкритията в „Апартаментгейт“, но се запъна за земеделския министър Румен Порожанов. Оказа се, че Порожанов се ползва с по-голямо доверие от верния съратник Цветанов, от преданата Цачева, от партийната надежда Делян Добрев, напуснали постове по знак на Лидера. Дали защото той е от квотата във властта, която не Борисов е избирал?  Разследващият сайт Биволъ и вестник „Сега“ извадиха наяве факта, че от  имуществената декларация на Порожанов за 2017 г., подадена пред Антикорупционната комисия, липсват сделки за апартаменти в София и за земи в Банкя, извършени от съпругата му. Съчинените по този повод обяснения надминаха тези на колегата му - министъра на финансите Владислав Горанов, обитаващ чуждо луксозно жилище заради наранената от пернишкото земетресение психика на децата му.  Налице са две версии, които водят до един и същи резултат - данните за сделките ги няма в декларацията на земеделския министър, защото съпругата му не е вписана като... съпруга. : Не е ясно защо Веска Порожанова е указана като лице, с което Порожанов живее във „фактическо съжителство на съпружески начала“. Но поради това обстоятелство той поискал да не бъдат обявявани публично извършени от нея сделки. Законът позволява да не се огласяват данни за тази категория лица. След като мълча няколко дни по медийните разкрития, Комисията скалъпи това обяснение - и освен това установи несъответствие в подадената преди година декларация от Порожанов, без да пояснява в какво се състои то. Може би е установила, че министърът и „фактическата съжителка“ са в граждански брак.  Порожанов объркал графите на декларацията и вписал съпругата си като лице, с което живее на семейни начала. И тъй като тази грешка позволява сделките ѝ да не се огласяват, се смалява имуществото на Порожанов. Вчера  министърът поискал пълната декларация да бъде качена на сайта на КПКОНПИ - след като от май 2018 г. досега е стояла… грешната. Това е поредното компрометиране на КПКОНПИ и на основанията за съществуването ѝ. „Апартаментгейт“ е доказателството, че комисията не проверява добросъвестно имуществените декларации на публичните фигури и разминаванията в тях, в т.ч. на собствения си председател Пламен Георгиев, излязъл в отпуска докато трае проверката му, както и на заместника му Антон Славчев. КПКОНПИ не видя конфликт на интереси в случая с Горанов, а е пропуснала да хване и „грешката“ на Порожанов. Няма как обществото да вярва на качеството на проверките на един компрометиран държавен орган, нито на изводите от тях. Дали Борисов този път ще свали доверието си от земеделския министър, след като подмина скандала с „къщите за гости“ - построените с европейски средства частни резиденции на хора, свързани с властта. Порожанов, най-дългогодишният шеф на Държавен фонд „Земеделие“, по чието време са реализирани повечето проекти, твърди, че ДФЗ е направил всички „чекове“ от гледна точка на изискванията за риск, анализ и проверка. Под напора на събитията обаче прокуратурата започна проверки на проектите и дейността на фонда. Земеделският министър вече обяви, че е готов да си подаде оставката, ако Борисов му я поиска. Нима един човек, бил той премиер и лидер на управляваща партия, е нивомерът за морал и издава присъди и индулгенции, вместо правосъдната система? Ако поиска оставка - значи има нещо гнило, ако не поиска - значи всичко е наред, сякаш се намираме в зората на човечеството и апотеоза към живите богове, не в демокрация от ХХI век. Разкритията за съмнително имане на хора от властта едва ли ще спрат до апартаментите и къщите за гости. С ограничаването на лакомията за повече притежания, свойствена на хората, могат обаче да се справят само работещи институции и независима съдебна система, не еднолични решения за оставки на този или онзи. В „Анатомия на човешката деструктивност“ Ерих Фром изследва патологичния характер на лакомията, констатирайки, че тя е „една от най-силните неинстинктивни наклонности у човека и е ясно, че е израз на соматична дисфункция, на вътрешна празнота и на липса на вътрешен център тя е натоварена с енергия и тласка безмилостно човека към постигането на целите му.“ Властта винаги е разпалвала точно такива апетити. Наскоро, в предаването „Неделя 150“ на БНР главният редактор на „Биволъ“ Атанас Чобанов заяви, че къщите за гости са върхът на айсберга - разхищенията по Програмата за развитие на селските райони са големи и са облагодетелствали определени хора. „Порожанов е от квотата на Пеевски във властта“, каза Чобанов. Заради големите европейски ресурси, разпределяни в областта на земеделието, и при Сакскобургготски, и в тройната коалиция, и в кабинета „Орешарски“ земеделският министър, съответно управата на фонда, бяха от квотата на ДПС. Кариерното развитие на Порожанов започва при кабинета НДСВ-ДПС, когато оглавява борда на „Булгартабак холдинг“ - сигурен знак, че се ползва с доверието на партията на Доган. В първото правителство на Борисов бе началник на кабинета на министъра на финансите Симеон Дянков, а през 2011 г. без конкурс беше назначен за директор на Държавен фонд „Земеделие“. Доказателство, че се ползва с особено голямо доверие е престоят му в ръководството на Българската банка за развитие (ББР), също и изборът му за министър на финансите в служебния кабинет „Близнашки“, назначен от президента Росен Плевнелиев. Оставка на Порожанов няма да доведе до радикални промени в работата на фонд „Земеделие“, но тя, както и следващото назначение ще покажат може ли да се противопостави Борисов на неназования официално трети партньор в коалицията - или ще продължи да се ползва с доверието му.", "date": "2019.05.12", "title": "Патология на лакомията: Порожанов от квотата на Кой"}
