{"url": "http://clubz.bg/79586-kak_si_plashtame_za_bebeshkite_trupcheta", "text": "Буквално. Вчера БНТ реши да се захване с наболялата тема за ваксинирането. Нали знаете, след 21 случая на морбили и притесненията и по света за все повечето антиваксъри, логично е и обществената телевизия да повдигне въпроса. 21 души в България са болни от морбили Във ежедневното вечерно политическо предаване поканиха представители на двете гледни точки - практикуваща лекарка и хомеопат. Да, хомеопат. Темата бе определена като \"За или против ваксините\". Можеше да е и \"за и против кислорода\", с продължение \"как да отглеждаме анаеробно дете\".  Добрата новина е, че лекарката бе бойна, точна и безмилостна и не остави \"експертът\" по преварена вода да си разиграва коня. Лошата е, че все пак хиляди българи чуха от националния ефир: \"Ми те, ваксините не са 100-процентова гаранция\"; \"децата могат да се заразят от ваксините\"; \"не чухме за закаляването и укрепването на имунитета, само \"ваксини, ваксини, ваксини\"; \"вие сте задължена да защитавате ваксините\". Водещата активно му помагаше с най-популярните антиваксърски митове - за тежките метали във ваксините, аутизма и прочие.  В ЕС българите най не вярват на ваксините Защо е ненормално по тази тема да се представят две гледни точки като равни? Защото не са. Защото от хилядите българи, които гледаха БНТ снощи, има една част, които четат, гледат и се чудят дали да ваксинират децата си или не. Чудят се, защото слушат подобни предавания и остават с впечатлението, че въпросът с ваксините още не е решен.  И ще се уплашат от тежките метали, аутизма и прочие и няма да имунизират децата си. Въпросът е решен - преди над два века. Ваксините не са опасни, страничните ефекти са изключително редки, стадната имунизация е ключова, и е жизненоважно за децата да бъдат ваксинирани. Учени: Хомеопатията е нонсенс Поставянето на което и да е от тези неща под въпрос е, и то от авторитет, занимаващ се с псевдонаука, е грешно и изключително опасно. На практика гражданите плащат от данъците си, за да може националната телевизия да поставя под въпрос в абсурден дебат жизненоважна за цялото общество защита. Не трябва ли обаче все пак да поставим двете гледни точки на екрана? Не е ли демократично и по-убедително да покажем и позицията на антиваксърите? Да, но не по този начин.  Ето един по-добър, който пак се вписва във формата: В ЕС българите най не вярват на ваксините Учени: Хомеопатията е нонсенс", "date": "2019.02.16", "title": "Как си плащаме за бебешките трупчета"}
{"url": "http://clubz.bg/79585-za_dobre_doshyl_cherno_more_potopi_cska_sofiq_v_debyuta_na_lyubo_penev", "text": "\"Черно море\" би ЦСКА-София с 2:0 във Варна в мач от 21-ия кръг на Първа лига - откриващият за пролетния дял на шампионата. \"Червените\" играха много слабо, като за целия двубой създадоха само едно чисто голово положение. Това бе официален дебют за Любослав Пенев, който замени преди десетина дни уволнения Нестор Ел Маестро. Че ще му е много тежко пролича още миналата събота, когато ЦСКА-София падна от \"Етър\" в контрола на ст. \"Българска армия\" - 0:1. В 80-ата минута Васил Панайотов от \"моряците\" получи втори жълт и червен картон, но дори тогава гостите не успяха да натиснат и притеснят своя съперник. Аристоте Ндонгала откри резултата в 7-ата минута след асистенция на защитника на ЦСКА-София Николай Бодуров. В 62-ата Радослав Василев удвои при разбъркване, като останаха съмнения за засада на Ндонгала, който първи игра с топката. Силен мач направи 17-годишният юношески национал Мартин Минчев, който \"развинти\" и без това обърканите защитници на \"червените\". Нападателят проби и центрира за 1:0. ЦСКА-София не се възползва от нулевото равенство на \"Лудогорец\" срещу \"Верея\" снощи. Нещо повече - тимът изостава вече на 7 точки от лидера. А ако в неделя \"Левски\" победи \"Локомотив\" (Пловдив), ще съкрати пасива си от второто място на една точка. В средата на идната седмица има междинен кръг, а следващата неделя е дербито \"Левски\" - ЦСКА-София. В сряда \"червените\" приемат \"Ботев\" (Враца). \"Лудогорец\" не успя да бие едва скалъпен отбор На стадион \"Тича\" домакините започнаха доста амбицирано, като пресираха съперника си дълбоко в неговата половина и може би залагаха на това да вкарат ранен гол. Той стана факт. ЦСКА-София отвърна. Тимът на Пенев, който остави бразилеца Мауридес извън групата, създаде няколко опасности на висока скорост. Стигна и до удари, но първата реална възможност за 1:1 дойде едва в 35-ата мин. Али Соу бе изведен сам срещу младия вратар Иван Дюлгеров, но не съумя да го преодолее. Двубоят - типично за този стадион и стила на игра на \"Черно море\", беше предимно битка и това бе затвърдено след почивката. \"Моряците\" затвориха съперниците си и още повече притъпиха устрема им. Разчитаха предимно на статични положения и центрирания, така резултатът стана 2:0. След това срещата се доиграваше с доста единоборства и много картони и за двата отбора, които ще костват на футболисти участие в мачовете през седмицата. \"Черно море\" е на шестото място с 34 точки. Тимът на Илиан Илиев спечели напълно заслужено, а ЦСКА-София има сериозни проблеми във всички зони. Пенев започна с по-офанзивна схема в сравнение със своя предшественик и с едно странно решение. Той заложи на халфа Жанио Бикел като ляв бек, вместо на младия Ангел Лясков, останал на скамейката.", "date": "2019.02.16", "title": "За \"добре дошъл\" - \"Черно море\" потопи ЦСКА-София в дебюта на Любо Пенев"}
{"url": "http://clubz.bg/79587-ruhna_chast_ot_universitet_v_sankt_peterburg_video_snimki", "text": "Част от университетска сграда в Петербург се срути в събота, предадоха Ройтерс и ТАСС. По предварителни данни според руската агенция няма жертви и затрупани под развалините.   Рухнали са междуетажни плочи на площ от 150 кв. м от петия до втория етаж на Изследователския университет по информационни технологии, механика и оптика (ИТМО), предаде ТАСС. Срутили са се покривът и няколко етажа от сградата по време на реновационни работи, съобщи Ройтерс.     Очевидци написаха в Туитър, че първо е паднал покривът и е пробил всички етажи до втория. Няма хора под останките, сочат предварителни данни, предаде ТАСС.  \n\tСпоред представител на службите за бързо реагиране спасителите са евакуирали последните четирима души - трима студенти и един преподавател - от сградата. По-рано бяха евакуирани 81 души. По данни на ведомството срутването е станало по време на факултативно занятие, съобщи руската агенция.     ", "date": "2019.02.16", "title": "Рухна част от университет в Санкт Петербург (ВИДЕО, СНИМКИ)"}
{"url": "http://clubz.bg/79550-masirani_kampanii_v_kuba_predi_referenduma_za_nova_konstituciq", "text": "В Куба лозунгът на социалистическото правителство #YoVotoSi (\"Гласувам с \"Да\"\"), насърчаващ да бъде подкрепена новата конституция на референдума на 24 февруари, е разпространен навсякъде - по автобусите, в супермаркетите, върти се непрекъснато по телевизията, пораждайки недоволство в социалните мрежи. Новата конституция, предназначена да замени основния закон на страната, действащ от 1976 г., беше обсъждана от населението в продължение на три месеца през 2018 г., след това в нея бяха внесени промени и в края на декември беше одобрена от парламента - нещо, което правителството определи като мащабно упражнение по демокрация. Отношенията със САЩ  се влошават, заяви  президентът на Куба Резултатът е текст, който признава пазара, частната собственост и чуждестранните инвестиции, без да се отказва от крайната цел - комунистическо общество. Това беше необходимо за осигуряване на законова база за отварянето на кубинската икономика, започнало преди 10 години:  За сметка на това определението за брака като съюз  , което проправяше пътя към признаване на еднополовите бракове, отпадна, тъй като повечето участници в дебатите са били против него, твърдят властите.  Куба: частна собственост и еднополови бракове По улиците на Хавана трудно може да се избегне кампанията в подкрепа на конституцията - това послание внушават светещите информационни табели на автобусите и големите пана по кръстовищата. То присъства на стикери по банкоматите, както и по витрините на супермаркетите. Множество интервюирани от агенция \"Франс прес\" минувачи казват, че са били убедени от кампанията и вече са сигурни какво ще изберат на 24 февруари. Да гласуваш с \"Да\" за конституцията, означава също, че  , заявява 54-годишната лекарка Сара Мартинес Тамайо. Само че в случая  , отбелязва критично Норхес Родригес, координатор на блога Yucabyte.org, посветен на новите технологии. \n\tКакто съобщи независимият блог 14ymedio, чрез единственият мобилен оператор \"Етекса\" е невъзможно да се изпрати есемес, съдържащ израза #YoVotoNo (\"Гласувам с Не\") или #YoNoVoto (\"Не гласувам\") - той така и не стига до получателя. Значителната разлика в сравнение с 1976 г. обаче е, че днес кубинците имат достъп до интернет, а от декември миналата година в страната най-сетне има и 3G мрежа. Куба вече има 3G за всички В профила в Туитър на кубинската организация за наблюдение на човешките права \"Обсерваторио кубано де деречос уманос\" е написано с големи букви на червен фон #YoVotoNo. Приложен е и списък от десет причини да се гласува с \"не\", главно защото законът ти дава това право или за да изразиш несъгласие Кубинската комунистическа партия да продължава да бъде единствената политическа формация в страната. В социалните мрежи има изобилие от фотомонтажи с билбордове на кампанията в подкрепа на конституцията, на които \"Да\" е превърнато в \"Не\". Норхес Родригес смята, че правителствената кампания #YoVotoSi е отговор на кампанията #YoVotoNo в интернет. Куба: частна собственост и еднополови бракове Куба вече има 3G за всички", "date": "2019.02.16", "title": "Масирани кампании в Куба преди референдума за нова конституция "}
{"url": "http://clubz.bg/79563-es_spasqva_vyzdushnite_i_suhopytnite_vryzki_s_velikobritaniq", "text": "ЕС предприема мерки за смекчаване на сериозните смущения на въздушните връзки с Великобритания за пътници и товари в случай на „Брекзит“ без сделка, съобщиха от централата на Евркомисията. Такива мерки се предприемат и за товарния и пътническия сухопътен транспорт. Посланиците на държавите членки одобриха мандат за румънското председателство за преговори с Европарламента по двете предложения. ЕС смекчава „Брекзит“ в транспорта и финансовите услуги Едното предложение позволява на лицензирани във Великобритания превозвачи да предоставят основни въздушни услуги между нея и останалите 27 страни от Съюза. Тези права ще зависят от предоставянето на равностойни права от Лондон и ще са обвързани с условия, гарантиращи лоялна конкуренция. Специална разпоредба гарантира до 26 октомври да продължи осигуряването на редовни полети съгласно задълженията за извършване на обществена услуга. Това трябва да стане така, че да се осигури непрекъснатост на обществените услуги, докато националните органи направят необходимите адаптации към новата ситуация. При определени условия ще бъдат разрешени ограничено споделяне на кодове и лизинг на въздухоплавателни средства, включително „мокър“ лизинг. Ако в резултат на „Брекзит“ въздушен превозвач с оперативен лиценз, издаден от членка на ЕС, престане да отговаря на изискванията на Съюза за собственост и контрол, той ще трябва изцяло да изпълни всички тези изисквания до 26 октомври. За да могат да се ползват от това изключение, въздушните превозвачи ще разполагат с две седмици от влизането в сила на регламента, за да представят точен и пълен план. Той трябва да съдържа мерките за постигане на пълно съответствие с изискванията за собственост и контрол, считано най-късно от 27 октомври. Регламентът ще се прилага до влизането в сила на споразумение за въздушен транспорт с Обединеното кралство или до 30 март 2020 г. - което от двете настъпи по-рано. Същевременно ЕС въвежда временни и ограничени мерки за гарантиране на основна пътна свързаност на товарния и пътническия транспорт с цел да се смекчат най-сериозните смущения при „Брекзит“ без сделка. Ще бъдат водени прегвори с ЕП за даване на възможност на лицензирани във Великобритания пътни превозвачи и автобусни оператори да превозват стоки и пътници между нея и останалите 27 страни. Правата, предоставени с тези мерки, ще зависят от даването на равностойни права от Обединеното кралство на оператори от 27-те държави членки и ще бъдат обвързвани с условия, гарантиращи лоялна конкуренция. Временните мерки не засягат евентуални бъдещи преговори с Обединеното кралство. Те ще спрат да се прилагат на 31 декември.", "date": "2019.02.16", "title": "ЕС спасява въздушните и сухопътните връзки с Великобритания"}
{"url": "http://clubz.bg/79584-cvetanov_vs_ninova_vyv_fejsbuk_pak_falshivi_novini", "text": "Цветан Цветанов и Корнелия Нинова нарушиха днес съботната тишина във Фейсбук с остра размяна на реплики за това кой е отговорен за отмяната на преференциалното гласуване на ремонтирания Изборен кодекс. Лидерката на БСП обвини председателя на парламентарната група на ГЕРБ, че партията му е влязла в коалиция с ДПС, за да премахне т.нар. преференция. Той й отговори, че разпространява фалшиви новини. Нинова обвини ГЕРБ, че \"само и само да останат на власт с подкрепата на ДПС\", са посегнали на правото на гласоподавателите да избират личности, като размествате партийните листи. Той и припомни ред примери, в които групата на ГЕРБ е гласувала заедно с БСП, без да бъде в коалиция с нея. Той даде други примери за динамични мнозинства между ГЕРБ и ДПС, когато е ставало дума за \"плоския данък и даването на мандат на правителството за водене на преговори със САЩ за закупуването на изтребители Ф16\".  ", "date": "2019.02.16", "title": "Цветанов vs Нинова във Фейсбук: Пак фалшиви новини"}
{"url": "http://clubz.bg/79581-majk_pens_nqma_da_ima_mir_v_zapada_ako_nashi_syyuznici_zavisqt_ot_iztoka", "text": "Вицепрезидентът на САЩ Майк Пенс предупреди в събота европейските съюзници на страната му, че рушат единството на Запада и застрашават сигурността му, правейки компромиси и сделки  Русия, предадоха световните агенции. Пенс призова Европейския съюз да признае председателя на венецуелския парламент Хуан Гуайдо за \"единствения легитимен президент на Венецуела\", предаде Ройтерс. Агенцията отбелязва, че Пенс е отправил своя апел не просто към отделните страни членки на Европейския съюз, а към блока като цяло. По-рано Италия и Гърция отказаха да подкрепят проект за резолюция на държавите членки в признаваща на Гуайдо, който има подкрепата на повечето държави членки, включително на България. Против позицията на българското правителство се изказа президентът Румен Радев. Решенията в общата външна политика и политика за сигурност на ЕС изискват единодушие на правителствата. Гуайдо се обяви за временен президент на Венецуела съгласно член на нейната конституция, който му позволява това при липса на законно избран президент. Опозицията, която той представлява и която има мнозинство от две трети от местата в парламента нарича действащия президент Николас Мадуро узурпатор. Над 40 държави в страни не признават неговия избор на извъреден вот през май 2018 г., защото основни опозиционни партии го бойкотираха, а част от потенциалните конкуренти на Мадуро бяха хвърлени в затвора. Гуайдо, който беше подкрепен от Съединените щати и други страни, заслужава \"останалата част на света\" да го признае, каза Пенс. Той нарече Мадуро \"диктатор, който трябва да се оттегли\". Пенс също призова страните от НАТО да дават повече пари за отбрана. Пенс настоя европейските страни да се оттеглят от ядреното споразумение с Иран и да се отнесат сериозно към заплахата, каквато представлява използването на телекомуникационни съоръжения, доставяни от китайската компания Хуавей (Huawei), отбеляза АП. \n\tСАЩ ще продължат да преследват \"останалите джихадисти от \"Ислямска държава\" въпреки предстоящото изтегляне на техните военни части от Сирия, заяви Пенс на конференцията в Мюнхен, цитиран от АФП. Пенс настоя европейските страни да се оттеглят от ядреното споразумение с Иран и да се отнесат сериозно към заплахата, каквато представлява използването на телекомуникационни съоръжения, доставяни от китайската компания Хуавей (Huawei), отбеляза АП. \n\tСАЩ ще продължат да преследват \"останалите джихадисти от \"Ислямска държава\" въпреки предстоящото изтегляне на техните военни части от Сирия, заяви Пенс на конференцията в Мюнхен, цитиран от АФП. Германската канцлерка Ангела Меркел изрази опасения във връзка с планираните изтегляния на въоръжените сили на САЩ от Сирия и Афганистан. Германската канцлерка също така призова Съединените щати да не прибързват с изтеглянето на своите военни от Афганистан, предаде ДПА.     Търговските отношения със САЩ и ръста на американските инвестиции в България бяха сред темите на разговор с вицепрезидента на Съединените американски щати Майк Пенс, заяви министър-председателят Бойко Борисов пред журналисти в Мюнхен, където участва в  \n\tтрадиционната конференция по сигурността, предаде БТА. \n\tДвамата са обсъдили също така постигнатото от председателството ни на Съвета на ЕС, както и позицията на България по ситуацията във Венецуела, съобщи правителствената пресслужба, цитарана от агенцията.  \n\tПенс е изразил одобрението си за работата на страната ни на всички нива, като специално е изтъкнал дейността на българските специални служби. Вицепрезидентът е изразил и намеренията си да посети България през тази година, се казва още в съобщението. ", "date": "2019.02.16", "title": "Майк Пенс: Няма да има мир в Запада, ако наши съюзници зависят от Изтока"}
{"url": "http://clubz.bg/79583-lavrov_es_se_ostavi_da_byde_vyvlechen_v_bezsmisleno_protivoborstvo_s_rusiq", "text": "Европейският съюз се остави да бъде въвлечен в \"безмислено противоборство\" с Русия, но въпреки многобройните спекулации Москва има интерес ЕС да бъде силен и самостоятелен. Това заяви днес руският външен министър Сергей Лавров в реч през Мюнхенската конференция по сигурност, цитиран от ТАСС. \n\tСпоред него докато ЕС \"понася щети за много милиарди заради натрапените му отвъд океана\" санкции срещу Русия, докато \"светът продължава стремително да се променя\". \"И в резултат какво имаме? Така и не е построена единна Европа, а основните за всички ни проблеми - от окончателното изкореняване на тероризма до осигуряването на устойчив икономически растеж - не получиха адекватни отговори\", каза Лавров.  \n\tТой отбеляза, че ЕС вече няма монопол върху регионалната интеграция, тъй като на евроазиатското пространство \"се преразпределя балансът на силите\". Като пример Лавров даде Евразийския икономически съюз (ЕАИС), който според него е станал неотделима част от геополитическия пейзаж.  \n\tОсвен Русия в ЕАИС членуват Армения, Беларус, Казахстан и Киргизстан, а Молдова е наблюдател, сочи справка в руската \"Уикипедия\". \n\tВъпреки многобройните спекулации Русия е заинтересувана от съществуването на \"силен, самостоятелен и открит\" Европейски съюз, каза руският външен министър и припомни думите на президента Владимир Путин, че стремежът на ЕС към \"независимост, самодостатъчност и суверенност в сферата на отбраната и сигурността\" е естествен и като цяло положителен от гледна точка на укрепването на многополярността в света. \"Но доколко на ЕС ще бъде позволено да го направи, е друг въпрос\", добави Лавров.  \n\tПо думите му след края на Студената война диалогът между Русия и Запада е имал шансове за успех, но изборът е паднал върху \"НАТО-центричността\" Той даде примери с \"нелегитимните\" бомбардировки срещу Югославия, нейното разчленяване и едностранно признаване на Косово, подкрепата за \"въоръжения преврат в Киев\", разширяването на НАТО и разполагането на американска система за противоракетна отбрана в Европа, отказът на Брюксел за взаимна отмяна на визовия режим и дискриминацията срещу руските представители в Парламентарната асамблея на Съвета на Европа.  \n\tВ речта си през 55-ото издание на Мюнхенската конференция по сигурност Сергей Лавров заяви, че Русия е категорично против опитите за подменяне на ООН с някакви \"клубове по интереси\". Той декларира, че неговата страна е готова да преговаря за продължаването на действието на Договора за съкращаване на стратегическите настъпателни оръжия, предаде ТАСС.  Ден, след като британският министър на отбраната Гавин Уилямсън обвини Русия, че \"се опитва да вкара Запада в нова надпревара във въоръжаването\", Лавров отвърна на удара, наричайки го \"министър на войната\", предаде Ройтерс. Британският министър на отбраната: Един стар противник отново е много сериозно в играта Лавров и Уилямсън не за първи път влизат във вербален сблъсък.  \n\tМиналата година британският министър настоя Русия \"да се маха и да млъкне\". ", "date": "2019.02.16", "title": "Лавров: ЕС се остави да бъде въвлечен в безсмислено противоборство с Русия"}
{"url": "http://clubz.bg/79580-borisov_pledira_es_da_ne_reje_pari_za_koheziq_i_zemedelie", "text": "Бойко Борисов иска амбициозен европейски бюджет. Министър-председателят призовава ЕС да не реже ресурси за традиционните си политики, макар след 2020 г. да загуби приходите си от напускащата Великобритания (между 10 и 12% от общите годишно) и животът да налага нови приоритети в разходите като сигурност, отбрана, миграция, иновации. Борисов разговаря в събота в Мюнхен с еврокомисаря по бюджет и човешки ресурси Гюнтер Йотингер за следващата Многогодишната финансова рамка (МФР) на ЕС за периода 2021-2027 г., съобщи от дирекция \"Правителствена информационна служба\" на Министерски съвет, цитирана от БТА.  Той е посочил, че България подкрепя аргументите и позицията на Еврокомисията за приключване на преговорите по МФР до октомври 2019 г. Не е сигурно, че това ще стане, заради диаметрално противоположните позиции между държавите нетни получателки от европейския бюджет като България и нетните донорки в него. Те искат да орежат фондовете за социално-икономическо сближаване (кохезия), за да могат да посрещнат новите предизвикателства пред ЕС в условията на по-малки приходи. Той е бил категоричен, че за страната ни кохезионната политика и общата селскостопанска политика са от приоритетно значение и са доказали своята добавена стойност за целия ЕС. Борисов каза пред български журналисти в на конференцията в Мюнхен, че е обяснил на Йотингер \"защо трябва да се случи българският (газов) хъб \"Балкан\".", "date": "2019.02.16", "title": "Борисов пледира ЕС  да не реже пари за кохезия и земеделие"}
{"url": "http://clubz.bg/79582-portretite_na_gen_lukov_sa_nedopustimi_no_i_na_stalin_%E2%80%93_syshto", "text": "Аз съм заклет противник на „Луковмарш“. Не мога да приема в моя град да се стичат неонацисти и ксенофоби не само от моята, но и от други европейски страни, за да извървят малко повече от километър със знамена и факли в ръце. Да не говорим, че Съюзът на българските национални легиони (СБНЛ) използва, меко казано, антисемитска риторика.  Която е много, много чужда на българския народ. С което пък аз извънредно много се гордея. Смятам спасяването на българските евреи и изобщо мирното съжителство с тях за много по-голямо постижение на България отколкото всички футболни и други спортни победи, взети заедно. Дейвид Харис пред Клуб Z: Ужасно е, че има \"Луковмарш\" Споделям възмущението от „Луковмарш“. Слава Богу, нито един мой приятел не участва в него. Но забелязвам, че възмущаващите се, или поне немалка част от тях, не са надигнали досега глас срещу издигането на портретите на Сталин. Ако портретите на Луков шестват само веднъж годишно, тези на Йосиф Висарионочив ги гледаме поне три пъти годишно. Къде и кога? Два пъти в София – на 9 май край паметника на Съветската армия и на 9 септември в Борисовата градина. Също и на 2 август – край паметника на Бузлуджа. Особено край Бузлуджа носенето на тези портрети е твърде нелепо. Освен пък да се окаже, че Сталин е основал БСДП, пък ние да не знаем. Това ще е рекорд за „Гинес“ - още ненавършил 12 години, а вече основал и партия . Колкото до Втрата световна война - скромното ми мнение е, че СССР я печели не заради, а ВЪПРЕКИ Сталин и некадърните му протежета Ворошилов и Тимошенко. Освен това култът към личността е абсолютно официално развенчан още през 1956 г. - първо в СССР, после и у нас. От Партията !. Тогава? С какво основание носят портретите на един масов убиец, какъвто е Сталин? Че и антисемит – само смъртта му спасява евреите в СССР от геноцид след започналите през 1952 г. арести и процеси. Хайде стига вече с този двоен стандарт, според който „онези“ са убийци, а „нашите“ са действали предвид извънредната ситуация, обкръжени отвсякъде от врагове. Нищо не оправдава отнемането на човешки живот – било на политическа, етническа, расова или религиозна основа.", "date": "2019.02.16", "title": "Портретите на ген. Луков са недопустими. Но и на Сталин – също"}
{"url": "http://clubz.bg/79548-ugasete_sveshtite", "text": "„Ако се види, че Цанковата кандидатура преодолей, някои наши приятели от Слатина или самото бюро може чрез угасвание свещите или взимание списъците да направи изборът да не се състои. В случай на несполука, считам вас за отговорен.” Как ви се вижда, господин редакторе, това средство с изгасвание на свещите, а? Не е лошо в някой случай. Представете си, че до вас седи например (коя ли да турим?), например soeur Clemence. Дявол да го вземе! Че то устни – устни ли са? – Корали! Че то зъбки – зъбки ли са? – Маргарит! Ами цветът на тая нежна кожица? Ами трапчинките от двете страни на устата? Ами очите, очите!... Хубаво, ама светлината пречи. И представете си в един такъв момент явява се един Стоилов и командува:  \n\t– Угасете свещите!...  \n\t(Полека лампата!)... Ами ако някой запали веднага свещите?  \n\tАми ако някой път свещите са направени от член 91 и 93 от избирателния закон? Остави се!  \n\tИли представете си, г-н редакторе, че г. Стоилов се намира между своите предани партизани в Белослатинската околия в деня на изборите (ама без артилерия; с артилерия и баба знай!) и се намери в същия ден там омразният за белослатинчени, врачани и раховчани Драган Цанков и в самия разгар на изборите ама да е тъмно, ако е светло, не хваща!) някой извика:  \n\t– Угасете свещите!... Как вий мислите – кой от двамата ще усети нужда от перачка?  Досещате ли се, че не всякой път туй изгасвание на свещите е келепир! Па и избирателният закон не се шегува, ами казва, че който отнеме, строши или открадне някоя избирателна кутия, докле находящите се в нея бюлетини не са проверени, наказва се със затвор от 2—5 години и с глоба от 2000—5000 лева; същото наказание се налага и на ония, които с вик, заплашвания или бой разгонят избирателите и станат причина да не може да се извърши изборът. А пък ако е чиновник, наказанието е двойно. Дръж се!  \n\tМожете ли сега горе-долу да си представите положението на окръжния управител, комуто е дадена цитираната в началото заповед?  „Ако се види, че Цанковата кандидатура преодолей...” Как ще се види, че Цанковата кандидатура преодолява? Трябва да ревизираш бюлетините в ръцете на избирателите, трябва да разкъсаш неблагонадеждните бюлетини и да им раздадеш благонадеждни или ако не искат – трябва да изгониш избирателите. Но да направиш това, значи да извършиш цял ред престъпления. Ако пък пропуснеш този момент, трябва да чакаш преброяването и тогава „като се види, че Цанковата кандидатура преодолей, някои наши приятели от Слатина или самото бюро може, чрез угасвание на свещите...” Наши приятели! Ами че тези наши приятели да не са приятели и на окръжния управител! Я си представете като каква порода ще бъдат тия приятели, които са в състояние да се втурнат като бесни зверове към бюрото, да угасят свещите и с вик, с бой да разграбят, да разтрошат, да разкъсат списъци, урни, бюлетини! И може ли всякой да има работа с такива приятели? Защо да не допуснем честност, добросъвестност у един окръжен управител? – Ще допуснем ний, ами заповедта? Тази заповед свършва със скромните думици: „В случай на несполука, считам вас за отговорен.”  Какво значат тия думи? Какво значи в случайна несполука? Моn Dieu, mon Dieu! В случай че не извършиш безчет гнусни престъпления, в случай че не прогониш избирателите, в случай че не им разкъсаш бюлетините, в случай че не събереш една банда отчаяни мерзавци и не им дадеш carte blauche да извършат безнаказано най-безчеловечните насилия, в случай че и тези разбойници чрез изгасвание свещите, чрез взимание списъците чрез трошение на урни, чрез трошение на глави не успеят да погазят, да потъпчат, да размачкат святата народна воля, то... считам вас за отговорен! Сиреч, аз ще те изхвърля като парцал на улицата, да се скиташ немил-недраг... А че ти си заслужил нещо на туй пусто отечество, а че ти, твоята жена, твоите рожби остават без... без хляб...  Полека... лампата!  И таз добра! Аз уж почнах да пиша весел фейлетон, па то какво излезе.  Благодарение на това, че тук прекъснах писанието, взех в ръка в. „Мир” от 26 януари 1895 г., бр. 53, почнах да чета уводната статия и... се изсмях с глас. Ето какво прочетох:  „Когато една партия (например консервативната) се намира на едно място в меншество (я на едно място, я из цяла България), тя е наклонна да си послужи с всичките възможни средства, за да попречи на успеха на болшинството. Случат ли се избори, нейната програма е отнапред определена и няма нужда да се разисква (какво ще се разисква, когато артилерията е готова зинала). Тая програма се състои вследующето: 1) да се спечелят избирателите чрез разни простени и непростени маневри (например да се свикат такива от други избирателни околии, както в Търново); 2) да се препятствува на болшинството да гласоподава, чрез заплашвания (с пехота, кавалерия, па може и с артилерия, с една дума, чрез „морално влияние”, както в Бяла Слатина); 3) ако тия средства не сполучат, да се развали изборът насила (или с други думи: „Ако се види, че Цанковата кандидатура преодолей някои наши приятели от Слатина или самото бюро може чрез угасвание на свещите или взимание списъците да направи изборът да не се състои); 4) ако и това не се сполучи, да се направят протести, за да се сполучи в Събранието касиранието му. (Както сега в Разград.)  Ето кое се нарича самопризнание! София. 28 януари 1895 г. Един от Клуба \n\tна моралното влияние Р. S. Господин редакторе, вий видяхте какво значи самопризнание, сега да ви кажа какво значи характеристика: аз държа бас, че вий не знаете какъв номер носи указът, с който се назначи днешният президент-министър. Не знаете, нали? Видяхте ли! Указът, с който се назначи днешният президент-министър, носи № 13, зловещото демонско число 13!  \n\tЕто това е характеристично!", "date": "2019.02.16", "title": "Угасете свещите"}
{"url": "http://clubz.bg/79577-prokuror_poiska_minimum_195_g_zatvor_za_pol_manafort", "text": "Американският специален прокурор Робърт Мълър, който води разследването за предполагаема намеса на Русия в президентските избори в САЩ през 2016 г., поиска най-малко 19 и половина години затвор за бившия ръководител на предизборния щаб на Доналд Тръмп Пол Манафорт, предадоха световните агенции. \n\tПрез август жури в щата Вирджиния повдигна на 69-годишния Манафорт обвинения за осем финансови престъпления, включително банкови и данъчни измами. \n\tАмериканският специален прокурор поиска между 19 и половина години и 24 и половина години затвор за бившия шеф на предизборния щаб на президента. Политическият консултант и лобист, който оглавяваше предизборния щаб на Тръмп в продължение на два месеца, бе първият човек, на когото специалният прокурор повдигна обвинения. \n\tПо-рано тази седмица федерален съдия обяви, че Манафорт, че умишлено е лъгал ФБР и съдебното жури. \n\tПрисъдата срещу бившия шеф на предизборната кампания на Тръмп ще бъде произнесена на 13 март.", "date": "2019.02.16", "title": "Прокурор поиска минимум 19,5 г. затвор за Пол Манафорт"}
{"url": "http://clubz.bg/79579-vlak_s_25_cisterni_propan_butan_derajlira_v_plovdiv_nqma_postradali", "text": "Лошото състояние на железния път е причината товарен влак на фирма \"Булмаркет рейл карго\" да дерайлира събота сутринта на гара Пловдив в инцидент без жертви, съобщи компанията, цитираната от агенция \"Фокус\". От релсите са излезли двата локомотива и първите три от общо 25 вагона-цистерни с пропан-бутан. Злополуката е станала в 4 часа и 15 минути, докато влакът е преминавал транзитно през пътническата гара на Пловдив. \"Булмаркет\" е фирмата чийто влак катастрофира в Хитрино, убивайки седем души и разрушавайки къщите в района около гарата в селото. Пловдивският прокурор Румев Попов каза, че водещият локомотив в днешния инцидент е бил същият от катастрофата в Хитрино. Влакова цистерна се взриви в Хитрино. Седем загинали (ВИДЕО)  ", "date": "2019.02.16", "title": "Влак с 25 цистерни пропан-бутан дерайлира в Пловдив. Няма пострадали"}
{"url": "http://clubz.bg/79545-sporazumenie_mejdu_partiite_ot_enp_gerb_trudno_biha_otkazali", "text": "Предупреждението е много на място - в един момент точно това ще се случи, режим на добре познатите от близкото и по-далечно минало позитански мутанти. Но ако се занимаваме с политика, констатирането на все по-вероятни развития не е достатъчно. Пък и нека с констатации се занимават анализаторите - и те са хора, и те да свършат нещо. Политиците в тази ситуация би било добре да правят два типа неща. Първо, да поддържат достатъчно активна политическа конкуренция, ограничаваща всевластието на управляващите. Второ, да се опитват да задават такива условия на политически диалог, който да води до полезни резултати не само чрез съперничество, но и чрез сътрудничество. Политическата конкуренция в сравнителен план е това, с което демократичната общност се справя по-добре от двете. То няма и особени тайни за какво може да бъде атакувана властта в настоящия й формат. Все пак, трябва да се има предвид, че в политиката всяко съперничество изхожда от предпоставката за собствената сила - потенциал да бъдеш алтернатива. Нарцисизмът на неизбежната собствена правота на 100 процента тук върши лоша услуга. Особено когато е комбиниран с инстинкта за самозадоволяване в собствената социална и културна общност - референтна среда на демократичната общност. Нарцисизмът на затворената в правотата си общност осъжда една политическа формация на популярност, атакуваща прага за влизане в парламента. А политиката е изкуството да убеждаваш другите, не себе си. Най-трудно се убеждават тези, които са най-близко до тебе, но искат да останат различни. В случая с демократичната общност това са многобройните крилца и перца от някога мощната \"птица\" на демократичната общност, разпаднала се под диктата на вътрешната си нарцистична несъвместимост. (Спомнете си кои двама нарциси успяха да убедят Иван Костов да излезе от СДС и да създаде ДСБ, въпреки че години след загубата от юни 2001 г. в СДС нямаше авторитет, способен да застане срещу Костов. Спомнете си и другите нарциси - Надка, Софиянчето, Багерчето, главичките на миловидни преживни животни..., които съсипаха демократичната общност от гола некадърност или прекомерна алчност.) Част от тези крилца и перца днес - както обикновено - очакват да бъдат закупени на безценица от ГЕРБ, а други - да бъдат поканени в едно все още крехко обединение - това на Демократична България. И в двата случая, става дума за малки политически групички, които в своята съвкупност обаче бележат разликата между 150 и 300 хиляди гласа на демократичната общност - обединена или обособена около 2-3 центъра. И нека обърнем страницата и към другата възможност - тази на политическото сътрудничество - то пак е част от политическата конкуренция, но спада към по-висшия й пилотаж. Преди няколко дни група български евродепутати излязоха с обща позиция срещу евроскептичния популизъм, набиращ сила в ЕС. Те бяха с различна партийна принадлежност. Не е ли възможно по инициатива на демократичната общност да бъде постигнато публично споразумение между българските партии от ЕНП за подкрепа на основни ценности, политики и стратегии в рамките на ЕС? Да бъде очертана геополитическата рамка на българската политика, чиито \"червени линии\" не бива да се пресичат. Да бъдат формулирани основните направления в развитието на ЕС, от които България няма да отстъпи от позицията на своите принципи и интереси. (Което означава и да осъзнаем принципите и интересите си.) Струва ми се, че за ГЕРБ няма да бъде лесно да откаже едно подобно предложение. А ако то се реализира, легитимацията, която ще получи самата демократична общност ще бъде по-мощна от десетки други възможности за самоидентификация. Все пак, очакват ни избори за Европейски парламент - нека се опитаме мнозинството депутати в него да приемат мандата си с ясно очертана рамка и мисия.      ", "date": "2019.02.16", "title": "Споразумение между партиите от ЕНП? ГЕРБ трудно биха отказали"}
{"url": "http://clubz.bg/79575-tozi_ogyn_izgarq_chuvstvoto_za_patriotizym_i_go_zamenq_s_nacional_shovinizym", "text": "На снимката виждате значки от Съюза на българските младежки легиони (СБМЛ, впоследствие преименуван от младежки на национални, СБНЛ). На следващата снимка са ухилените физиономии на ръководителя на СБНЛ о.з. ген. Христо Луков и цар Борис III  . Всяка година по това време (февруари), в София се провежда марш, наречен Луков, в който младежи вървят из София - под строй, с факли в ръце. Маршът им наподобява на други подобни маршове от ХХ век - на черно-бялата снимка се вижда как маршируват кумирите на Христо Луков, в нацистка Германия. На следващата снимка са дечицата от Хитлерюгенд - смяната, която нацистите подготвяха, за да да има кой да воюва 10 години по-късно. До тях са цар Борис III и Адолф Хитлер в дружеско ръкостискане, при една от честите им срещи. На цветната снимка от миналогодишния марш се вижда едно семейство, което гледа към маршируващите. И на последната, отново черно-бяла, е ясното доказателство за това докъде нацизмът доведе България - до отрязани глави, изложени на показ на площада. В интернет ще видите някои нашенци - пишман-историци, които ще твърдят, че Христо Луков бил един много добър човек, бил спасил (еднолично!) Кюстендил от попадане в сръбски ръце по време на Първата световна война. Че бил приятел с евреите - и това се виждало от джобното му тефтерче, в което бил отбелязал рождения ден на един евреин. И че не бил никакъв германофил, защото дъщеря му се учела в Американския колеж.  Това, сами разбирате, са напразни опити да се пренапише историята на царство България. Направил съм си труда и съм събрал в няколко глави в книгата си \"Уловени в Мрежата\" интересна информация за сътрудничеството на царството с нацистите в Германия. То е било напълно доброволно, активно, а не пасивно или наложено със сила на страната. Фенове на нацизма (като Луков!) са управлявали страната и са я вкарали в Тристранния пакт, т.е. във Втората световна война - на страната на нацистите. Съветската окупация и последващия 45 годишен режим, който малко се е различавал от едноличния пронацистки режим на царя, са пряко следствие от влизането на България във войната. Освен това смешният плач, че Луков бил всъщност герой, а СБНЛ - патриотична организация не издържат на елементарна проверка на документите и фактите (видно и от снимките).  Прочее, след като всички привърженици на нацизма се оказват герои (и жертва на комунистите!), да цитирам журналиста Иван Бакалов, който преди пет години попита: защо \"някой не посочи кой, аджеба, е бил фашист и съюзник на Хитлер\"? Кой обяви война на САЩ и Великобритания, изсели евреите (а една част прати и в концлагерите), взе им имуществото и т.н.?\" Вече пет години нито един от привържениците на пронацисткото управление на цар Борис III не е отговорил на този въпрос.  Нито един от маршируващите с факли не иска да отговори на този въпрос. Нито един от разпалените \"антикомунисти\" не може да отговори на този въпрос. А не могат и не искат, защото отговорът е ясен: царство България не е демократична държава. Царят е верен съюзник на Хитлер. Държавата подкрепя с материални средства, храни, боеприпаси и т.н. воюващите германски войски, а - защото това не е достатъчно за \"патриотичните\" цар, премиер Филов и неговите министри - освен това окупират територии в Гърция и Югославия, за да е ясно, че страната е не просто пасивен съюзник, а напротив - активен, при това много. Всеки, който отдава чест на \"героя\" от войната ген. Христо Луков, трябва да знае, че почита един върл почитател на нацистка Германия и сам ръководител на пронацистка организация.  Всеки, който пали факли и носи, трябва да знае, че на този огън изгаря чувството за патриотизъм и то бива заменено от национал-шовинизъм.  Всеки, който си мисли, че \"това у нас няма да се случи\" да погледне снимките и да се замисли, че Хитлер идва на власт през 1933 г., а войната започва само шест години по-късно. И, накрая, ако някой си мисли, че маршируващите не са неонацисти, а истински \"патриоти\" и \"националисти\", достатъчно е да се зачете в коментарите на стената на луковия марш във Фейсбук, за да види, че там се вихри най-спокойно езика на омразата към евреите, към чужденците, към хомосексуалните хора, към всеки, който не се прекланя пред фена на нацизма Христо Луков. -----", "date": "2019.02.16", "title": "Този огън изгаря чувството за патриотизъм и го заменя с национал-шовинизъм"}
{"url": "http://clubz.bg/79572-5_zvezdi_v_ekzotichna_antisistemna_koaliciq_za_evroizborite", "text": "Лидерът на италианското антисистемно \"Движение Пет звезди\" и италиански вицепремиер Луиджи Ди Майо каза, че то се е съюзило с четири чужди политически партии преди изборите за Европейски парламент през май, предадоха ДПА и Франс прес, цитирани от БТА. Съюзниците на италианското движение са все антисистемни сили от Финландия, Гърция, Полша и Хърватия. Целта на съюза, представен от Ди Майо, е да сформира парламентарна коалиция в следващия ЕП, която да \"има своята тежест във взимането на фундаментални решения в идните години\". В новия алианс влизат хърватското ляво популистко движение \"Жива стена\", малката Гръцка аграрно-животновъдна партия, дясната популистка сила от Полша \"Кукиз 15\", оглавявана от бившия рок музикант Павел Кукиз и подкрепящото свободния пазар финландско \"Движение Сега\". Политическите групи в ЕП трябва да включват най-малко 25 депутати от 7 различни страни, което означава, че \"Движение Пет звезди\" има нуждата от сили от още две страни, за да постигне целта си. Ди Майо заяви, че се води диалог по въпроса. Той уточни, че новата политическа група ще има \"общ манифест, но всички партии, които са част от нея, ще има също и свои собствени програми\". Ди Майо поясни, че общият манифест съдържа 10 точки и покани лидерите на останалите четири движения да дойдат в италианската столица. Заради негова среща неотдавна с представители на \"жълтите жилетки\" във Франция Париж отзова за консултации посланика си в Рим. На срещата присъства радикалният представител на \"жълтите жилетки\" Кристоф Шалансон. Вчера италианската телевизия Ла Сетте излъчи кадри, в които Шалансон казва, че Франция \"е на ръба на гражданската война\" и че \"паравоенни\" са готови да атакуват правителството. Вчера френското правителство обяви, че френският посланик в Рим ще се върне обратно там и така фактически ще се сложи край на дипломатическия спор с Италия.  ", "date": "2019.02.16", "title": "\"5 звезди\" в екзотична антисистемна коалиция за евроизборите"}
{"url": "http://clubz.bg/79570-severna_makedoniq_predotvratila_atentat_na_islqmska_dyrjava", "text": "В Република Северна Македония е било осуетено терористично нападение, планирано от привърженици на групировката \"Ислямска държава\", съобщи вътрешното министерство, цитирано от Франс прес и Ройтерс. След обмен на информация с партньорски държави за \"потенциални планове и намерения за извършване на терористична проява на територията\" на страната, вътрешното министерство е започнало операция по идентифициране на организаторите и потенциалните извършители, се казва в изявление на министерството. Полицията е претърсила помещения в редица населени места и е конфискувала предмети и устройства, които биха могли да се използват за нападение. Българското външно министерство и посолството на САЩ в Скопие предупредиха пътуващите за и в Северна Македония граждани за \"повишен риск от терористични нападения\". По-голямата част от двумилионното население на Македония са православни християни. Мюсюлманите са около 35 процента от населението. По официални данни към края на 2016 г. около 150 македонски граждани са се присъединили към ислямистите в Ирак и Сирия. Повечето от тях са вербувани сред албанското мюсюлманско малцинство, което съставлява около една четвърт от населението на страната, отбелязва АФП.", "date": "2019.02.16", "title": "Северна Македония предотвратила атентат на \"Ислямска държава\""}
{"url": "http://clubz.bg/79571-amerikanec_ubi_5_ima_rani_6_ima_v_ilinojs", "text": "Мъж застреля с пистолет петима цивилни и рани шестима души - петима полицаи и един цивилен в индустриална зона на град Аурора, щата Илинойс, преди да бъде застрелян от полицията, предадоха Ройтерс и ДПА, цитирайки местната полиция. \n\tРанените не са с опасност за живота. \n\tНападателят е 45-годишният Гари Мартин. Вчера той е бил уволнен от фирмата за производство на вентили и друго индустриално оборудване \"Хенри Прат\", където е работил 15 години. Стрелбата е станала в склад на компанията в Аурора, който се намира на 65 км западно от Чикаго.", "date": "2019.02.16", "title": "Американец уби 5-има, рани 6-има в Илинойс"}
{"url": "http://clubz.bg/79574-cvetanov_se_obqvi_za_majoritarna_izbiratelna_sistema_obvini_rusiq_v_hibridni_ataki_sreshtu", "text": "Лидерът на парламентарната група на ГЕРБ Цветан Цветанов се обяви в събота за мажоритарна избирателна система и каза, че партията му е направила неизбежен компромис с отмяната на преференциалното гласуване, за да не се стигне до предсрочно разпускане на този парламент и падане на правителството. Той посочи, че Обединените патриоти са били разединени за преференцията, срещу която са се обявили депутатите от Националния фронт за спасение на България (НФСБ). В отделни интервюта за би Ти Ви днес вицепремиерите Томислав Дончев (ГЕРБ) и Красимир Каракачанов (ВМРО) критикуваха премахването на преференцията. Според Дончев то дава лош сигнал, а според Каракачанов е \"безсмислен ход\", който ще намали избирателната активност. Коментирайки случая с отравянето на бизнесмена Емилиан Гебрев, Цветанов обвини Русия в непрекъснати хибридни атаки срещу България и добави, че БСП и президентът Румен Радев им помагат. Той добави, че в Русия \"използва страната ни с тази по-либерална позиция спрямо тях\", посочвайки, че България за разлика от повечето други държави в ЕС и на Балканите не е гонила руски дипломати след случая \"Скрипал\" във Великобритания. Цветанов отбеляза и засилващия се \"наратив анти-ЕС, анти-САЩ, анти-НАТО\" в България в навечерието на европейските избори и добави, че в него \"участва БСП и президентът дава основание да се формулират гръмки заглавия\". Той не каза кой стои зад тези атаки.     ГЕРБ не са участвали в установяването на пропорционалната избирателна система у нас през 90-те години на миналия век, каза Цветанов. По думите му БСП са осуетили опитите тя да бъде заменена със смесена. Цветанов припомни, че в деня за размисъл преди общите избори през 2013 г. Манолова попаде сигнала за фалшификации в Костинброд, който по-късно се оказа фалшив и че ГЕРБ по-късно спечели избори по кодекс изменен по предложения на Манолова.", "date": "2019.02.16", "title": "Цветанов се обяви за мажоритарна избирателна система, обвини Русия в хибридни атаки срещу България"}
{"url": "http://clubz.bg/79564-zapochva_novata_igra_na_sp_%E2%80%9Eklub_z%E2%80%9D", "text": "Новият брой на списание „Клуб Z“ вече е на най-близката сергия до вас. Можете да го намерите и в удобния   на сайта ни на хартия или PDF. По традиция списанието пристига при вас с нашата поредна игра. И този път наградите са осигурени от любимото ви списание. Печелившите ще бъдат изтеглени на 15 март 2019 г., а имената им ще бъдат публикувани на нашите страници във Facebook и в сайта www.clubz.bg.", "date": "2019.02.16", "title": "Започва новата игра на сп. „Клуб Z”"}
{"url": "http://clubz.bg/79536-lukovmarsh_otnovo_shte_sybere_nacionalisti_ot_cqla_evropa", "text": "Въпреки поредната забрана на столичния кмет Йорданка Фандъкова, призивите на антифашистки и правозащитни организации и тази събота (16 февруари) ще се проведе шествието с факли „Луковмарш“. От МВР съобщиха, че ще предприемат всички мерки да не се допуснат сблъсъци по улиците на София. Традиционно за шествието, на което се почита паметта на ген. Христо Луков, водач на Съюз на българските национални легиони (СБНЛ), пристигат националисти и от други европейски страни.     Според Закона за събранията, митингите и манифестациите режимът за провеждането на подобни мероприятия е уведомителен. В последните две години Столична община отказва на организаторите да проведат шествие с факли и паравоенни униформи, в които се обличат участниците в него. В четвъртък кметът Йорданка Фандъкова съобщи, че е съгласувала само поставянето на цветя пред паметната плоча на ген. Луков, която се намира на ул. „Тракия“. Тя посочи, че и миналата година е издала подобна забрана за „Луковмарш“, която е била обжалвана и отменена от съда. И тази година се обжалва издадената забрана на Столична община. Организаторите от Български национален съюз посочват на  , че то ще бъде под мотото „Не се гаси туй, що не гасне“, с начален час 17.30 пред пилоните на НДК.  \n\tВътрешният министър Младен Маринов заяви, че МВР няма да допусне нарушаване на обществения ред. В рамките на парламентарния контрол депутатът от ДПС Джейхан Ибрямов попита министъра дали полицията ще профилира участници в шествието и дали няма да спре провеждането му. Той припомня, че организатор на това събитие е „Български национален съюз, който поддържа топли връзки с партия ВМРО (управлението на страната), както и с неонацисткото движение „Кръв и чест“. Както и това, че през годините посолствата на Русия, САЩ, Великобритания и Израел са излизали с позиции срещу „Луковмарш. Миналата година общинските съветници на БСП и ВМРО в Столична община влязоха в спор до колко е допустимо провеждането на „Луковмарш“. Докато социалистите смятат, че инициативата реабилитра „кафявата чума“, от ВМРО са категорични, че всяка критика срещу ген. Христо Луков е „грозно и цинично ровене в костите на един достоен български офицер“.  Във „Фейсбук“ вече се организира и контрашествие  , което ще се проведе няколко часа преди Луковмарш. Сборното място е пред Централните минерални бани. Оттам в 14 ч. по столичните улици ще тръгне шествие, планирано да продължи до 17 ч. \n\t ", "date": "2019.02.16", "title": "\"Луковмарш\" отново ще събере националисти от цяла Европа"}
{"url": "http://clubz.bg/79562-vijte_koj_specheli_v_igrata_na_sp_%E2%80%9Eklub_z%E2%80%9C", "text": "Вече са ясни победителите в играта на списание „Клуб Z“. През януари голямата награда бе осигурена от любимото ви списание. За да получат наградите си, късметлиите, които спечелиха, е достатъчно да изпратят съобщение във Facebook страницата на   или на   в рамките на 30 дни след обявяването им. Оставете ни телефон, за да се свържем с вас, или направо ни напишете адреса си, за да ви изпратим наградата. Допълнителна информация може да бъде получена на телефон 02/4 055 055, или на e-mail: office@clubz.bg. Честито на победителите! А на останалите – късмет със следващата ни корица.", "date": "2019.02.16", "title": "Вижте кой спечели в играта на сп. „Клуб Z“"}
{"url": "http://clubz.bg/79576-britanskiqt_ministyr_na_otbranata_edin_star_protivnik_otnovo_e_mnogo_seriozno_v_igrata", "text": "Британският министър на отбраната Гавин Уилямсън обвини Русия, че \"се опитва да вкара Запада в нова надпревара във въоръжаването\", каквато той не иска. В изказване на Мюнхенската конференция по сигурността вчера Уилямсън призова Москва да постави ново начало на отношенията си със западните страни посредством диалог, предаде Ройтерс. \n\tАгенцията отбелязва, че в първото си участие в ежегодния форум Уилямсън е говорил с войнствен тон за поведението на Русия. В същото време той предложи на Москва \"различен тип отношения\". В началото на този месец Русия се оттегли от Договора за ликвидиране на ракетите със среден и малък обсег, след като САЩ обявиха, че се ще оттеглят до 6 месеца от датиращото от края на Студената война споразумение, ако тя не спре да го нарушава, припомня Ройтерс. \n\tОчаква се руският министър на външните работи Сергей Лавров да говори на конференцията в Мюнхен днес. Тогава Лавров ще има възможност да отговори на Уилямсън. \n\tВ редки публични коментари, директорът на британското външно разузнаване Ми-6 Алекс Йънгър каза в Мюнхен, че \"Русия любопитно се чувства заплашена от качеството на западните институции и западните съюзи\".", "date": "2019.02.16", "title": "Британският министър на отбраната: Един стар противник отново е много сериозно в играта"}
{"url": "http://clubz.bg/79573-tehnicheska_proverka_i_nejniqt_tehnicheski_poglednato_lud_avtor_otkys", "text": "Да, технически погледнато - Ангел Иванов е луд. Луд от любов - точно по начина, по който задължително трябва да е луд всеки поет. А Ангел - авторът на дебютния сборник разкази  , не е нищо друго освен именно поет. Поет, който обаче излива в проза любовта си. Проза за габровските корени, от екскурзиите до Сеул и автостопа по Дъглас-адамсовски, до софийските тавани - котила на бохемството и накрая - до Божи гроб в Йерусалим.. . Ангел разказва със задъхания плам на влюбен и детайлността на GPS криволичещия си път, отвел го към Христос и към християнството. Без страх и свян - като както се прави предложение за брак. При това - предложение на някого, който знае до една отколешните ти забежки в криволичещите тъмни улички с червените фенери... И не ги спестява - макар понякога, поне лично според мене, да ги прекалява. В смелите му откровения има вглеждане в очите на мюсюлманка, апетитна млада екскурзоводка и безброй вечери с приятели от онези, преди душата финално - уморена и най-после - да \"се кротне\" в благочестието като единствено решение на уравнението. Мразя клишето \"млад писател\"/\"млад автор\". Абе, все едно: писател е, нали ... не е като да не е хич,... ама все нещо не му достига. Дали някой е обявявал: \"А сега за вас един филм на дъртия режисьор Луис Бунюел!\" Или: \"Насладете се на тази пиеса на прастария Дюк Елингтън!\" Понеже имам навика да чета по 3-4 неща едновременно, паралелно с дебютния сборник на Ангел чета и архимандрит Варнава Янку... То е все едно да сравняваш някакъв отлежал \"Наполеон\" с дъхав бабин компот от дюли. Двете са си разкошни в различието - ако кипърецът Варнава, завършил Аристотелевия университет в Солун, е елитен \"Наполеон\" -   на богословието, то Ангел е като сладък сок от детството. Когато дюлята неочаквано - но задължително! - цопва в течността, докато си отпиваш, изпръсква те, а после дълго ти лепне сладостно по устните, след като затвориш буркана. Т.е. - последната страница. Богословието му е като бабини вълнени чорапи:   Никак - просто им се радваш. Ето и един разказ от \"Техническа проверка\" на Ангел Иванов (изд. Scalino). Това е една кратка, хаотична история за късите ми панталони. В три действия... С компания сме си уредили покани за откриващо фестивално парти в най-тузарския клуб на столицата. Слизаме весели с усещането за прекрасна нощ на бара сред разнообразни питиета, хапки и личности. На входа, с достолепието на човек, който значи наистина много, ни спира масивен пич, който сочи късите ми панталони и казва, не, той постановява: “Господинът не може да влезе, не отговаря на дрескода...”. Аз съм мълчалив, вероятно смутен и деликатно провинциален, горд обаче. Горд като мъж с истински хубава брада. И все пак... тягостно ми е малко, неудобно още, все едно пред мен се натискат най-добрите ми приятели, за които даже не съм подозирал, ебати... Някакво древно его се надига в мен и сумти срещу суетата и дрескода. Срещу идеята за дрескод. Срещу нощното небе, което ми се присмива. Срещу това, че няма да стигна до пиячката на аванта. Толкова съм готин обаче, че убеждавам другите да влязат без мен. “Аз ще си тръгна, пичове и дами, и под юргана в нас ще преосмисля света, в който живеем. И главно концепцията за дрескода! Но вие не се свинете и не се свенете да се забавлявате!“ И те вярно ме оставиха навън и влязоха да се сцепят. Аз се прибрах и преосмислих света. На другия ден, преосмислил света и дрескода, разбираемо имах нуждата да сверя заключенията си с моя Добър Бог. Като полудобър христиенин отидох в Храма. По-скоро се запътих натам, но не стигнах... Не защото счупих крак по пътя. И не че не знаех откъде се влиза. Не ме пуснаха в Храма заради късите ми панталони. Жената, която продава свещички и иконки, мейд ин чайна, излетя от кабинката си и ме спря възмутена. Каза ми, че е богохулство да влизам по къси гащи. Аз ѝ казах, че идвам не да хуля Бог, а да разговарям човешки с него. Но тя настоя, особено пък сега, когато е пристигнала чудотворна икона, идват много богомолци, медии... Хвана ме тактично и все пак убедително за ризата и ме изведе навън. Навън имаше млади журналистки с оператори. Много исках да получа няколкоминутна трибуна и да разкажа за омерзението си от света на дрескода. От бога на дрескода. Който вечер се налива на частни партита, облечен в марков костюм, а на другия ден пие зелева чорба в пробните на “Витошка”. Никой обаче не ми даде думата. Помислих си, че отново е заради късите ми панталони. Всеки път се прибирам от неуспехите си в квартирата ѝ. Сега отново там ме чакаше тя. С подути зачервени очи заради алергията, с гол пъп и любов между косите. Устните ѝ - намачкан целофан, опаковал предстоящите ѝ стонове. Погледна ме от матрака в ъгъла и се усмихна. Момичето, което обичах. Сега и винаги ми казваше колко се кефи на странно космясалите ми крака. Обичаше да прокарва ръка и лице по тях. Нямаше нищо против късите ми панталони. После отиваше на командировка в чужбина. Беше ми добре - сам в нейната квартира. Можех да ям до насита кекс и да мляскам, колкото си искам. Можех да гледам мачове и филми до пълно изтощение. Можех да троша и да разливам течности по земята. Да излизам и да се срещам с други жени. Нощем оставях прозореца отворен и комарите ме хапеха. Тя винаги държеше да е затворено. Не хвърлях редовно боклука и той се трупаше в ъгъла. Не почиствах масата след хранене, чиниите също. Пиех два литра кола вечер, за да будувам през нощта. Но обикновено заспивах. Спях с дрехите, без да оправям леглото. Да, беше ми добре. НО: После почвах да си мисля как като се прибере, ще вземе малката ножичка и ще ми оформи бакенбардите, ще ми подкъси брадата и ще ме приведе в приемлив вид, точно както го правеше всеки път… После се разделихме. И за мен остана само да наблюдавам нещата, които все още ни свързват: След време дори отидох на погребението на непознат - неин близък - само за да я наблюдавам скришом, разплакана сред опечаленото множество. Плачеше така, както когато се разделяхме. Тогава това беше нашата малка обща кончина. Сега бях крадец на чужди трагедии, които превръщах в свои. В този миг дори мъртвецът в ковчега страдаше, че повече няма да я види. Тогава разбрах, че Любовта наистина е по-силна от Смъртта. Любов, любов, любов… Дори не знаех какво точно е това!? Дори не бях сигурен как се пише! Затова се обадих на телефона за езикови справки в БАН и ги попитах. Казаха ми, че трябва да проверят и да звънна пак след пет минутки. След пет минутки се обадих пак. Този път ми казаха, че Любовта не се пише, а се живее. Да, имаше безброй по-красиви, умни и духовни жени от нея, но никоя нямаше нейните ужасяващи бездни, които обичах. Забележително момиче, наистина. Беше истински извратена – защото ме обичаше. И одобряваше късите ми панталони. Тя обичаше късите ми панталони. *** Сега тя лежи в чуждо легло и чуждо дете лежи в нея, но помня това … След като свършвахме, тя слагаше глава на гърдите ми и студените си крака между моите топли, надигаше се малко да ме погледне с нереалните си очи, които нямаха определен цвят – слънчогледи в зелено поле под синьо небе - и ми казваше:", "date": "2019.02.16", "title": "\"Техническа проверка\" и нейният - технически погледнато - луд автор (ОТКЪС)"}
{"url": "http://clubz.bg/79567-trymp_se_hvali_che_zaslujava_nobelova_nagrada", "text": "Президентът на САЩ Доналд Тръмп обяви, че заслужава да получи Нобеловата награда за мир заради работата си за Северна Корея и за Сирия и се оплака, че вероятно никога няма да бъде удостоен с тази чест, предаде Ройтерс. \n\tПрезидентът припомни, че предшественикът му, демократът Барак Обама е получил Нобеловата награда за мир през 2009 г., броени месеци след като дойде на власт. Тръмп каза, че е спасил живота на 3 милиона души, живеещи в контролираната от бунтовниците сирийска провинция Идлиб, след като е предупредил Русия, Иран и сирийското правителство да не предприемат планирана офанзива там. Президентът заяви, че японският премиер Шиндзо Абе го е номинирал за Нобелова награда за мир от името на Япония заради това, че е започнал разговори с Пхенян и е намалил напрежението със Северна Корея. Абе дал на Тръмп копие от писмо от пет страници, с което го е номинирал. Това разказа днес американският президент, определяйки копието от писмото като \"много красиво\". Белият дом отказа коментари по изявлението на Тръмп за това, че Абе го е номинирал за Нобеловата награда за мир. Говорител на японското посолство в САЩ каза, че няма информация за подобно писмо. Предложиха Тръмп за Нобелова награда за мир Миналия април южнокорейският президент Мун Дже Ин каза, че Тръмп заслужава Нобела за мира заради неговите усилия за договаряне на края на севернокорейската програма за ядрени оръжия. \n\tТръмп ще има втора среща на върха със севернокорейския лидер Ким Чен Ун на 27 и 28 февруари. Този път тя ще е в Ханой, след като през юни миналата година двамата се срещнаха в Сингапур. \n\tВчера Тръмп се похвали, че е установил добра връзка с Ким. Нобеловата награда за мир се присъжда ежегодно от Норвежкия нобелов комитет. Тази година са номинирани 304 души и организации, припомня ДПА. Тръмп ще подкрепи сделката за стената, но ще обяви извънредно положение Президентът на САЩ Доналд Тръмп подписа закона за държавния бюджет, с което се избягва нова частична парализа на държавната администрация, предадоха ДПА и Асошиейтед прес. \n\tЗаконът осигурява 333 милиарда долара за финансиране на няколко правителствени структури до края на септември, когато изтича финансовата година в САЩ. \n\tВ документа се предвижда и финансиране на част от стената по границата с Мексико. Става дума за финансиране на допълнителни 88 километра от нея, което е доста по-малко от исканото от Тръмп финансиране за 321 километра от стената в размер на 5,7 милиарда долара. \n\tЗа да си осигури исканото финансиране, по-рано Тръмп подписа документ за обявяване на извънредно положение, с което предизвика нов спор с Конгреса и възможно оспорване на това негово решение в съда. \n\tМинистърката на вътрешната сигурност Кирстен Нилсен заяви, че бюджетът на нейното ведомство е бил увеличен до 1,7 милиарда долара, от които 1,375 милиард за издигане на нови ограждения по границата с Мексико, предаде ТАСС. \n\tНилсен заяви, че този бюджет не осигурява нужните средства за \"решаване на тежката хуманитарна криза и кризата в сигурността по южната граница на САЩ\" и подкрепи решението на Тръмп да въведе извънредно положение заради ситуацията по границата с Мексико. Прокурор Мълър държи в напрежение \"политическото блато\" във Вашингтон Говорителката на Белия дом Сара Сандърс беше разпитана от специалния прокурор Робърт Мълър, който разследва руската намеса в президентските избори в САЩ от 2016 г., съобщи Си Ен Ен, цитирана от Ройтерс. Тръмп ще подкрепи сделката за стената, но ще обяви извънредно положение Прокурор Мълър държи в напрежение \"политическото блато\" във Вашингтон", "date": "2019.02.16", "title": "Тръмп се хвали, че заслужава Нобелова награда"}
{"url": "http://clubz.bg/79568-shpigel_ruski_neonacist_s_prestypna_dejnost_v_evropa", "text": "Лицето на Денис Никитин е обляно в кръв, на ринга нанася удари на противника си. Камера снима. Той непрестанно бие съперника си, докато и неговата устна е разбита. В края на бързо обработеното триминутно видео двамата мъже с подути лица се прегръщат, Никитин удря с юмрук камерата. Не е ясно кой е спечелил, но всъщност е все едно. Става дума за кръв, пот и приятелство. Денис Никитин е в силата си. Видеото беше заснето миналия октомври в град Остриц, федерална провинция Саксония, при така наречената “Битка на Нибелунгите” – поредицата от мероприятия “Mixed Martial Arts” (MMA), организирана от неонацисти – кикбокс, карате, джудо. ММА обединява много техники, това е комбинация от различни стилове и най-твърдият боен спорт в света. И дясната сцена откри дисциплината в своя полза. Напоследък никнат като гъби турнири, чествания и семинари, организирани от и за десни екстремисти. Появи се мрежа от тренирани расисти, хулигани и неонацисти, които са изключително добре подготвени за улични схватки, а междувременно влиянието им стигна до лидери на десни партии. За централна фигура на мрежата е смятан мъжът от видеото – Денис Никитин, руски гражданин с разрешително за пребиваване в Германия, висок е 1,88 м, тежи 106 кг, истинска бойна машина. На видеото той е облечен с черна фланелка със символ, напомнящ пречупен кръст. Това е логото на “White Rex”, фирма за облекло, която Никитин основава още през 2008 г. Междувременно фирмата организира и подкрепя състезания по бойни изкуства в цяла Европа. Американските неонацисти се вдъхновяват от Русия Основателят на “White Rex” Никитин значително допринася неонацистката спортна сцена да се превърне в професионална, твърдят от вътрешното министерство на федералната провинция Северен Рейн-Весфалия. Оттам уточняват: “Неговата реторика по оказване на съпротива и водене на гражданска война навежда на мисълта, че Никитин въодушевява десни екстремисти за проява на насилие и разпри с “враговете” и цели повишаване на готовността и способността за извършване на насилие”, се посочва още в становището на МВР на Северен Рейн-Вестфалия. Никитин поддържа добри контакти с Торстен Хайзе и Томи Френк, двама водещи германски неонацисти. По време на организирания от Френк “Десен рокфестивал” през 2017 г. в Темар, Тюрингия, Никитин държа реч пред 6000 присътващи. През изминалите години Никитин беше спонсор на чествания на бойни изкуства – многократно в Рим, също в Лион, Атина и по време на “Битката на Нибелунгите” в Остриц. През годините с марката си “White Rex” Никитин, който говори перфектен немски, създаде свой космос, един вид десен свят. Облекло, турнири, храни за спортисти, фитнес студиа. Неонацистът иска да е навсякъде. Свободен, брутален, твърд националист – така с удоволствие се представя сред съмишлениците си Денис Никитин. Журналистическо разследване на “Шпигел” обаче разкри, че в биографията му има значителни противоречия. Те навеждат на мисълта за негова криминална дейност в Украйна, което свидетелства за това, колко е опасен извън ринга и уличните побоища. Краен жилищен квартал в Кьолн. На партера на сив блок е апартаментът, където е адресната регистрация на неонациста. Тук роденият в Москва Никитин е прекарал юношеството си. Първия си опит по насилие трупа в средата на 2000-те години сред хулиганската сцена на футболния отбор на Кьолн. По-късно в Москва става още по-брутален. Сега прекарва дълго време в Украйна, но непрестанно се появява в Германия. Неонацисти маршируват в Берлин (СНИМКИ) Адресът в Кьолн е верен, но на звънеца е друго име. Руснакът, когото и най-верните му последователи познават единствено като Денис Никитин, всъщност се казва Денис Капустин. Това става ясно от поверителни документи на властите в Северен Рейн-Вестфалия (Кьолн се намира на територята на тази федерална провинция – б. р.) Документите бяха предоставени на “Шпигел”. Не само името Никитин е фалшиво. По време на състезанието през октомври м. г. в Остриц той твърди, че е на 30 години. В действителност е с четири години по-възрастен. Куриозни са и причините, поради които е получил разрешително за пребиваване в Германия. Според разследване на “Шпигел” за пръв път Капустин пристига от Русия в Германия през 2001 г. като еврейски бежанец. Заради еврейския си произход за германските власти семейство Капустин се явява като “особен случай”. Броени месеци след това Денис Капустин получава безсрочно разрешително за пребиваване в Германия. \"Файненшъл таймс\": Русия обучава неонацисти в Унгария Еврейски бежанец, който се превръща в най-влиятелния неонацист? Пред блока в Кьолн майката на Капустин не е многословна. Синът й се намирал в Украйна. На въпрос евреи ли са в семейството, отговорът е: Защо синът й използва фалшивото име Никитин? Без коментар. Майката само изрича: Защо? Няма отговор. Жената затръшва вратата. За германски контраразузнавачи има нещо съмнително в биографията на Капустин. Дали като подстрекател Денис Капустин е под влиянието на руските тайни служби? Според германски експерти по контраразузнаване засега това е само недоказана теза. Прави впечатление, че Капустин пребивава предимно в омразната на Русия Украйна. Германските служби за сигурност обаче не могат априори да изключат, че Кремъл би могъл да подкрепя екстремисти в Германия. Според тях интересът на Путин за провеждане на кампании за дестабилизиране в Европа продължава да е голям. Трябва да се добавят и съобщенията за контакти между московската хулиганска сцена, където Капустин дълго време е бил активен, и руската тайна служба ФСБ. Денис Капустин отказа да разговаря с “Шпигел”. Адвокатът му заяви, че не е на разположение за въпроси. Изглежда “Денис Никитин” е хибридна личност, съчетаваща факти, полуистини и лъжи. Сигурното е: чрез екстремистките си прояви той е обект на внимание не само на многобройни тайни служби. Също полиция и прокуратура редовно се задействат, за последно поради криминални гешефти в Източна Европа. Така например през октомври м. г. силите за сигурност арестуваха Капустин в Украйна, броени дни преди неговата “Битка на Нибелунгите” в Остриц. По информация на “Шпигел” Капустин, който в интервюта се кълне, че проповядва аскетичен начин на живот, е бил заподозрян в производство на амфетамини. Според силите за сигурност освен това в Украйна е направил опит да се снабди с оръжия под формата на преработени сигнални  пистолети. Междувременно той отново е на свобода. Засега обаче неонацистът не може да пристигне в Германия. Украинските власти са му отнели задграничния паспорт. Отдавна неонацистът не е пребивавал в жилището на родителите си в Кьолн. Може и да е поради факта, че кварталът не е света, който Капустин си представя. Там, както и в блока, където живеят родителите му, живеят и много семейства с турски имена. А само на километър разстояние е централата на германското контраразузнаване – Служба за защита на конституцията. Неонацисти маршируват в Берлин (СНИМКИ) \"Файненшъл таймс\": Русия обучава неонацисти в Унгария", "date": "2019.02.16", "title": "\"Шпигел\": Руски неонацист с престъпна дейност в Европа"}
{"url": "http://clubz.bg/79566-narychnik_ot_bylgariq_kak_da_skriem_ruskata_vryzka", "text": "*** Валери Симеонов - бивш вицепремиер и действащ формален коалиционен партньор в неформалната коалиция ГЕРБ-ДПС - закова по БНТ нещата така, както само той може: Симеонов добива тази си убеденост след запознаване със случая още преди две години. Не всеки може да се самоубеждава в нещо така, както го умее бившият вицепремиер. Но пък е допустимо, че в ума на всеки възникват сериозни и обосновани съмнения за подобна версия. Ако тази версия се потвърди, тя би била изключително опасна. Една уважаваща себе си държава от ЕС и НАТО би трябвало да се заеме с нея съвсем енергично от самото начало. Българските политици, прокурори и служби обаче не го правят. Вместо това те предприемат други действия (или бездействия). Именно по тях бихме могли да издадем следния наръчник за чекисти, внедрени в страна-членка на ЕС и НАТО:  .  Действително казусът \"Гебрев\" бе покрит през 2015 година. МВР и прокуратурата по принцип охотно дават информация на кафяво-жълтата преса за всякакъв вид престъпления. За скандал с такива размери обаче всичко беше грижовно крито чак до края на 2018, когато критичният към властта \"Капитал\" някак се добра до източници. Нещата лъснаха съвсем, едва когато чуждата преса и британският посланик ги изкараха безвъзвратно наяве. Оказва се, че отравянето е запратено в столичната полиция, заедно с казусите на джебчиите. За има няма година, прокуратурата пъха папката в купчината \"неразкрити престъпления\". След отравянето на Гебрев се стига до случая \"Скрипал\" в Англия. На прокуратурата и службите не им светва червена лампа за възможна връзка и сходства при извършване на престъплението - напротив, по телевизиите дефилират разнообразни ченгета, които развиват руската теза за Солсбъри, т.е. \"че няма достатъчно данни\". Гебрев сам си прави лабораторна експертиза във Финландия - чудно как прокурорите не са се сетили те да поискат и назначат такава. Тази експертиза дава формално основание за повторно отваряне на случая, но работата по него явно пак не води до нищо. Това бездействие със сигурност вбесява британските партньори на България и в чуждестранната преса излиза информацията за третия агент на ГРУ, свързан със Скрипал. Това е Сергей Федотов, който според \"Белингкат\" всъщност е високопоставеният офицер Денис Сергеев. Оказва се, че той е посетил България точно в деня на отравянето на Гебрев. Повече от месец след публикацията на \"Капитал\" от края на 2018 не се случи нищо. Пълно мълчание. След чуждестранните публикации обаче това вече беше невъзможно. Почнаха да се появяват генерали и обикновени ченгета от славните времена преди 1989, които твърдяха, че подобни истории са фантазии, че връзка между двете престъпления няма и т.н. В една конфузна реч, наситена с фосфати, рукола, повърната храна и утайка от кафе, главният прокурор Цацаров изнесе \"фактите\". Общото впечатление бе, че най-вероятно става дума за отравяне с \"пестициди\", което може и да е битово-хранително. Дебатът в България бързо се центрира върху отровата - дали е \"Новичок\" или не е. Все едно ако не е точно \"Новичок\", а друг препарат - проблемът изчезва. Започнаха да се изказват всякакви \"експерти\", врели и кипели с отровите на ГРУ. Тезата беше, че става дума за пестицид, а не нещо по-опасно. След размисъл Сотир Цацаров заяви, че все пак може и да не е пестицид, а да е \"Новичок\", но това могат да кажат (неясно защо) само и единствено британските служби. За целта България изпраща \"цялата информация\" до тях. Не се обяснява защо това се прави едва сега, а не още преди година, когато тези служби започнаха работа по случая \"Скрипал\". И в крайна сметка те изпратиха пробите си в Швейцария. Защо българските служби не предприеха нещо такова, а Гебрев сам трябваше да се изследва? Когато се натрупаха данни за възможно участие на ГРУ, официалните български институции запазиха мълчание с изявления, че \"работят по всички версии\". Неофициално обаче дефилиращите ченгета взеха да обясняват, че руските агенти са действали в \"частно\" качество, наети по бизнес въпрос. Явно тези супер професионалисти в свободното си време поемат поръчки и на ишлеме. Че как иначе. И дума не може да става! Като последна карта трябва да се посочи, че САЩ и Великобритания излъгаха за Ирак, както и че цялата кампания е просто русофобия от чист вид. Културата преди всичко! Както е обичайно, Румен Петков бе удостоен с честта да развие тази интелектуално непретенциозна теза.  Тук се работи върху аргумента, че Гебрев не е чиста вода ненапита (което вероятно е вярно, но е ирелевантно) и се мълчи за интересите на родни бизнесмени към неговите предприятия (което е и вярно, и релевантно). Тези бизнесмени, разбира се, нямат нищо общо с казуса, камо ли с руската връзка в него - и институциите не ги търсят за нищо, поне докато не дойде някой посланик с папка в ръка. Обединението \"Демократична България\" правилно постави въпроса за отговорността за грандиозния провал на българските институции по казуса \"Гебрев\". Този провал беше вдигнат на втора степен със скандала с незасечените преводи от Венецуела към българска банка. Проблемът е, че шефът на ДАНС и главният прокурор Цацаров не са единствените (макар и да са най-директно ангажираните), които действат в стила \"Как да скрием руската връзка\". Всъщност почти целият управленски елит на България е включен в тази игра, както стана ясно от българската позиция по казуса \"Скрипал\". При демокрацията провалът на управляващите би трябвало да доведе до идване на опозицията на власт. Но ако Борисов подаде оставка и Корнелия Нинова и Румен Радев сменят ГЕРБ в коалицията с ДПС, това не би било алтернатива на руското влияние - точно обратното. Миналото на България, уви, се оказва нейното настояще, когато двете основни партии следват помагала за чекисти. Очевидно българската политика има нужда от модерни, проевропейски партии, които не са затънали до ушите в съветското ни наследство. Тъжен извод в началото на тридесетата година на българския преход.", "date": "2019.02.16", "title": "Наръчник от България: как да скрием руската връзка"}
{"url": "http://clubz.bg/79569-nie_kazahme_na_britancite_za_gebrev_az_izvikah_us_poslanika_za_parite_ot_venecuela_tvyrdi", "text": "България е уведомила партньорските служби за сигурност за опита за отравяне на бизнесмена Емилиан Гебрев, сина му и негов колега. Министър-председателят Бойко Борисов е извикал американския посланик в България Ерик Рубин, за да го уведоми за опита на износ на венецуелски държавни пари през българска банка. Това заяви самият Борисов пред български журналисти в кулоарите на международната конференция по сигурността в Мюнхен. Според премиера същото е положението с парите от Венецуела. По думите му, когато те са превеждани в България, не е имало нищо нередно и не бива \"да си хулим банковата система\". Премиерът Бойко Борисов се е срещнал в Мюнхен с изпълнителната директорка на Европол Катрин де Бол в Мюнхен, съобщи дирекция \"Правителствена информационна служба\" на Министерски съвет, цитирана от БТА.  \n\tДвамата са обсъдили доброто сътрудничество между европейската служба за борба с престъпността и българските служби за сигурност. Във фокуса на разговора са били борбата с тероризма, разкриването на организирани престъпни групи, както и киберпрестъпността.  Де Бол е заявила, че високо оценява работата на българските служби за сигурност. Тя е подчертала и че Европол винаги си сътрудничи отлично с тях. \n\t ", "date": "2019.02.16", "title": "Ние казахме на британците за Гебрев, аз извиках US посланика за парите от Венецуела, твърди Борисов"}
