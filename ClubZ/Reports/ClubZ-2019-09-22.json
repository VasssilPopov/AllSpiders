{"url": "https://clubz.bg/88158-simeon_za_rusiq_da_ne_predizvikvame_iskri_da_gledame_kartata", "text": "Бившият премиер Симеон Сакскобургготски коментира пред Нова ТВ конфликта между България и Русия по повод изложбата \"Освобождението на България\", открита на 9 септември в София от руското посолство. Симеон коментира и отбелязването на деня на независимостта. Според него присъствието ни в НАТО също не трябва да се политизира. Бившият премиер каза, че не е виждал дядо си Фердинанд I, който обявява Независимостта на България.", "date": "2019.09.22", "title": "Симеон за Русия: Да не предизвикваме искри, да гледаме картата"}
{"url": "https://clubz.bg/88151-prognozata_na_cvetanov_gerb_shte_gubi_bsp_i_patriotite_shte_pechelqt", "text": "Това каза пред БНР Цветан Цветанов, председател на „Евроатлантически център за сигурност\". Той припомни, че ГЕРБ се е изградила като единствената алтернатива в смесените региони. И допълни, че резултатите от местните избори ще дадат фактите, с които всеки един ще трябва да се съобразява. Според Цнего след шпионския скандал решенията за реализирането на големите енергийни проекти са започнали да минават много бързо. Единствените, които могат да саботират правителството, \"са тези, които участват в него, и в голямата си част тези, които могат да бъдат опоненти в българския парламент\". Цветанов призова засегнатите от скандала в БНР да съобщят имената на онези, които са се опитали да им окажат натиск.", "date": "2019.09.22", "title": "Прогнозата на Цветанов: ГЕРБ ще губи, БСП и патриотите ще печелят"}
{"url": "https://clubz.bg/88153-srebro_i_peto_mqsto_za_ansambyla_na_svetovnoto", "text": "Българският ансамбъл по художествена гимнастика спечели сребърен медал във финала на пет топки от Световното първенство в Баку, Азербайджан. Възпитаничките на Весела Димитрова в състав Симона Дянкова, Лаура Траатс, Мадлен Радуканова, Стефани Кирякова и Ерика Зафирова излязоха със стартов №2 и изиграха перфектно много красиво съчетание, което бе оценено от съдиите с 29,350. Златният медал заслужи отборът на Япония, който също не допусна грешка и събира сбор от 29,550 за първото място. Шампионките при многобоя от Русия се наредиха трети с 28,150. Следват Израел, Китай, Италия, Беларус и Украйна. Българките - трети на Световното по художествена гимнастика в Баку Минути по-късно нашите гимнастички се наредиха пети във финала на три обръча и два чифта бухалки в много силно състезание. Ансамбълът представи първи своето съчетание, което получи оценка от 28,850.  Пред нашите се наредиха Русия (29,450), Япония (29,400), Италия (29,200) и Беларус (29,100). Така ансамбълът завършва Световното с бронз в многобоя, сребро на пет топки и пето място на три обръча и два чифта бухалки.  ", "date": "2019.09.22", "title": "Сребро и пето място за ансамбъла на Световното"}
{"url": "https://clubz.bg/88154-ne_glagolstvajte_bratq_i_sestri", "text": "„Работата на журналистите е не да правят оценки, а да предават фактите такива, каквито са, и да не вземат политическа страна, и да ми глаголстват по теми, които дали ги разбират или не ги разбират, това си е тяхна работа. Да си имат убежденията, да си ги държат вкъщи\". Красимир Каракачанов: Журналистите да не ми глаголстват, БНР не е частно Това заяви лидерът на ВМРО и част от управляващата коалиция Красимир Каракачанов навръх празника на независимостта по повод скандала в БНР. Да припомня – над директора на БНР е оказан натиск от ненанозаван от него висшестоящ да свали от ефир журналистката Силвия Великова, в противен случай, цитирам, “щях да бъдя сготвен, заплашваха и семейството ми.“ В паниката на ръководството се стига до там, че за първи път в историята на БНР е дръпнат шалтера и са заглушени предавателите му. Случаят със Силвия Великова е емблематичен за ставащото с медиите и журналистите у нас. Само през последния мандат на ГЕРБ и Борисов поменикът с отстреляни, свалени, заглушени, уволнени, понижени, заплашвани, тормозени и многократно сваляни и връщани журналисти запова да прилича на безкрайно дългия списък на „падналите в бой за свобода“, който ни рецитират на всеки празник като днешния. А ако се сетим и за заслугите на БСП към този поменик, списъкът става още по-дълъг: Този списък може да се продължи още, в него сложих само онези, за които се вдигна шум през последните години. А без много шум си отидоха още няколко пъти по толкова журналисти. Какво правят и къде са те сега? Някои се местят от телевизия в телевизия, от сайт в сайт, пишат в блога си или изцяло се отказват от журналистиката. Генка Шикерова успя да пусне филма си, заради който бе отстранена. „Война за трупове“ може да се види в ютюб. Миролюба Бенатова пък кара такси. Доста хора реагираха на тези два факта с „Браво“ и „Ето, че човек може да оцелее, да си покаже филма, без да се подчинява на силните на деня!“. Принципно това е така. И Генка, и Миролюба, и всички останали в списъка ще намерят какво да правят, за да си плащат тока и парното. Въпросът обаче не е какво ще правят те, а какво ще прави обществото без тях? Колко филма може да направи и пусне в ютюб Генка? Един. Журналистическите разследвания са най-скъпото перо в журналистиката. За да докараш едно разследване докрай, ти трябва екип. Трябва някой да ти осигури гърба – и финансово, и юридически. Да те остави да работиш няколко месеца и после да ти публикува разкритията. Понякога се случва така, че разследването въпреки това е неуспешно. Няма как един човек да оцелее сам на това поприще. То просто изисква огромен ресурс. Колко колеги като Миролюба Бенатова ще заемат празнината, която тя остави? Нула. Просто в журналистиката не важи принципа, че незаменими хора няма. Има. За да се получи една Миролюба Бенатова, трябват медии, които да й позволят да работи и да се изгражда като журналист поне 20 години. Такива вече у нас няма. Или да погледнем малко по-назад. Колко са водещите на политическа публицистика, които заеха напълно равностойно мястото на Светла Петрова? На Жени Атанасова? На Кулезич, която каквито и духове да разбунва има едно ужасно неудобно качество – не страда от амнезия и знае политическия път през годините на доста от днешните силни на деня. А кой може да интервюира така, както Милен Цветков? Колко са непокорните като колегите от „Гонг“ и „Дарик“? Къде другаде видяхте сатира за Пеевски освен в „Шоуто на Слави“? Кой откликва на ежедневни проблеми, за които властите иначе мълчат, освен „Господари на ефира“? Какво се случва изобщо с предаванията за култура в националния ефир? И трябват ли му на българското общество въобще журналисти? През последните години не останаха колеги на предния фронт. Онези, които задават въпроси. Които 1. Знаят какво да питат, 2. Знаят защо и кого да питат и 3. Знаят как да получат отговор. През последните дузина години се насади едно такова гузно-доволно отношение към журналистите у нас: Ние сме журналя, които докараха страната до 111-о място по свобода на словото. Само че, мили слушатели, читатели и зрители, не ние, журналята, сме на 111-о място, а ние, обществото, сме на 111-о място. Защото тези индекси не оценяват качеството на медиите, а средата, в която те могат да работят. А такава среда вече няма, та и 100-о място ни е много. Средата се прави обаче от всички нас. Примирили сме се с водевилите, които ни разиграват и даваме на драго сърце ухо на всякакви слухове, които биха принизили поредния уволнен журналист. От гледна точка на психологията, последното е разбираемо. Най-трудно е да си признаеш, че си част от проблема, а не негова жертва. И нямаме против да вярваме, че премиерът „не знаел какво става“. Че СЕМ „ще сезират прокуратурата“, сякаш не те са назначили въпросните директори на БНР и БНТ. Да поздравяваме журналистите с това, че вече са си намерили „почтена“ работа. Сякаш журналистиката е непочтена. И в този смисъл да се съгласяваме изцяло с Каракачанов, за когото задаването на въпроси е „глаголстване“, а мнението трябва „да си го носим у дома“. То така си го носеха у дома и родителите ни при Тодор Живков, когато истинските новини се слушаха тайно по радиото, а коментарите се правеха само под юргана. И ако обществото вече напълно е загубило допирателната и не може да се ориентира кое е допустимо и кое не в журналистиката, то политическите партии би трябвало много добре да знаят цената на дръпването на шалтера. Но, странно, нито една политическа партия не се опълчи и не зае ясна позиция срещу безобразията, извършвани срещу журналисти. Което за мен означава, че всички се боят от въпросите.", "date": "2019.09.22", "title": "Не глаголствайте, братя и сестри!"}
{"url": "https://clubz.bg/88157-nikoj_ne_mi_se_e_obajdal_da_svalq_jurnalist_lyjem_se_po_radioto", "text": "30 години. Толкова са били нужни на българския народ, за да превърне България от освободена, но васална, в независима и свободна страна. Ако се вгледаме в \n\tманифеста, с който народ и свят научават, че България става страна независима, ще видим няколко ключови послания. Неслучайно Независимостта е обявена в християнски храм. Неслучайно в текста, който Фердинанд прочита се говори за „приятелски връзки и мирно вътрешно развитие\" с Турция. Неслучайно се подчертава ролята на Русия. Неслучайно се протяга ръка към запада.  В онези дни, България е имала и исторически късмет. Ако не се беше случила Младотурската революция, ако Русия не беше опростила заемите на новата турска държава, ако Австро-Унгария не беше анексирала Босна и Херцеговина по-малко от 24 часа след обявяването на българската независимост, вероятно щеше да избухне война между България и Турция, която можеше да преобърне хода на събитията. Но в историята няма „ако”. 22 септември е перфектно избраната дата, в която и Вселената, и събитията в международните отношения се нареждат по перфектен начин. 30 години. Толкова минаха от събитията, с които България отхвърли комунистическото си минало. Оттогава нашият народ постигна много. Очаквахме и се надявахме, протестирахме и гласувахме, разочаровахме се и пак вярвахме. Обективно погледнато, много неща се промениха. Родителите на 30-годишните днес \n\tдадоха в жертва своите мечти за бърза промяна. Сега е времето на техните деца, които трябва да поведат своята собствена битка за независимост. Не толкова \n\tдържавна, колкото духовна и емоционална. Защото ако младите хора не се държат и не мислят свободно, няма да го направят и нашите деца. Лъжата вече не признава граници и се превърна в ежедневна норма на поведение в публичната среда. В България се отвори тъмна бездна, на ръба на която седи всяка гражданска активност. Има и нова политическа полиция, която бди да не се кривне от „правата линия\", особено в медиите. Хората, на които им пука, се давят в общия фон на пасивността и преклонението. Но когато говорим за история, няма как да не си дадем сметка, че България е преминавала през много по-трудни времена. Или както казва Стефан Цанев: През 1989 г. ние бяхме деца. Днес, 30 години след промените, осъзнаваме, че не успяхме да изградим обществена среда, в която да пораснат здрави и независими институции. Напротив, кръгът от хора, които контролират властите се стесни дотолкова, че в момента една шепа влияят на всички управленски процеси, във всички власти, които по конституция би трябвало да са независими. Без здрави и независими институции няма здраво и независимо общество. \n\tНезависимостта не е да избираш нова зависимост. Тя е различна и най-често е свързана с истината. Когато истината не се казва на глас, започваш да лъжеш сам себе си, че живееш. Но за да живееш нормално трябва да натискаш газта докрай. И в състезанията от „Формула 1\" обаче не можеш да даваш газ през цялото време. Ще прегрееш. Ще се блъснеш. Ще се разпаднеш. Не е ли крайно време да започнем да казваме истината? Първо пред себе си и после пред другите? Само така ще се измъкнем от „времената на голямото лицемерие\", в които продължаваме да живеем. Преклонени. Разделени. Пасивни. Тихи. И залъгващи се, че сме независими. Коментарът е от ", "date": "2019.09.22", "title": "\"Никой не ми се е обаждал да сваля журналист\" - лъжем се по радиото"}
{"url": "https://clubz.bg/88140-inter_otnovo_bi_milan_v_golqmoto_derbi", "text": "\"Интер\" би \"Милан\" с 2:0 голямото дерби на Италия, макар и леко помръкнало в последните години. Двубоят бе от четвъртия кръг на Серия А, а \"нерадзурите\" продължават с пълен актив. Хърватският национал Марсело Брозович откри в 50-ата минута, а новото попълнение Ромелу Лукаку уби надеждите на символичните домакини в 78-ата. \"Интер\" няма загуба от \"Милан\" вече в седем поредни мача - за първи път от 20 години насам. Успехът е и трети пореден за \"Интер\". Тимът на Антонио Конте превъзхожда \"росонерите\" във всичко и днес това пролича от първата минута. \"Интеристите\" заредиха опасности пред Донарума. Второто полувреме започна с ранния гол на Брозович и това откри пътя на \"Интер\" към успеха. В края съперниците размениха по една греда.", "date": "2019.09.22", "title": "\"Интер\" отново би \"Милан\" в голямото дерби"}
{"url": "https://clubz.bg/88095-koq_e_kyshta_%E2%84%961_v_airbnb_video", "text": "Коe мислите е най-посещаваното място, което можете да наемете в Airbnb? Не е някаква романтична морска вила на Санторини или лъскав пентхаус в Манхатън. Даже и студио на Слънчев бряг не е, в случай че на някого от туристическото ни министерство му е минала такава авангардна мисъл през ума. Това е малка къща, тип бунгало, във формата на гъба, която се намира в гората, в малко известното крайбрежно градче Аптос в северната част на Калифорния, пише Vox. Собствениците Майкъл и Кити Мрач държат тази титла още след като се включват в Airbnb през 2009 г., година след като днес свръхпечелившата компания започва дейността си, но много преди грандиозния ѝ успех. Днес Гъбената къща, която се състои от малка спалня с две легла, кухня и веранда, е почти изцяло резервирана до януари 2020 г. Нощувката струва 130 долара, близо три милиона души на година разглеждат предложението за наемането ѝ   69-годишната Кити, която е прекарала по-голямата част от живота си като майка и домакиня, разказва, че отначало Гъбената къща била построена върху земя, собственост на родителите ѝ, като временен дом за нейна приятелка. След като родителите ѝ починали, семейство Мрач пренася къщата на собствена земя и решава да я дава под наем за кратковременен престой. Къщичката, построена в синхрон с природата, е изключително живописна. Кити Мрач смята, че е добра и гостоприемна собственичка. Мястото е в пълен контраст със Силициевата долина, която се намира от другата страна на планината. В началото повечето наематели са \"бегълци\" от технологичния център, които искат да си починат от хаоса и напрежението за няколко дни. Но с нарастването на популярността на платформата за краткотрайно наемане, мястото става още по-желано. Сега вече резервации идват от цял свят - Китай, Аржентина, Дания.     Ето и какво разказва собственичката пред Vox: - Всъщност беше построена от моя приятелка, която остана без дом. Тя помоли да докара каравана и да остане с двете си дъщери тук. Наемането на къща в този район е трудно - наемите са високи и предлагането е малко. Така че се съгласихме и караваната беше поставена на земята на моите родителите. По-късно тя поиска да построи малка къща, аз ѝ казаха, че не може да е по-голяма от 30 кв. м. Дизайнер ѝ помогна за проекта. Тя живя 10 години в нея, след това се омъжи и напусна. Тъй като къщичката беше на земята на родителите ми, когато те починаха, трябваше да продадем собствеността им и да преместим бунгалото.  По това време то беше много малко. След това добавихме верандата, малка баня и място, в което да си направиш чай или кафе, или нещо подобно. Къщата ми беше направена за две деца, а те станаха четири, така че, когато ни идват на гости, е трудно да им намерим място къде да спят.  Отначао не исках да давам бунгалото под наем непрекъснато, но вече порасналите ми деца вече не идват толкова често на гости - Първо бих им препоръчала да бъдат гости чрез тази услуга, за да разлерат какво прави дадено място удобно и запомнящо се. Местата, които аз най-много съм харесвала, са били с любезни домакини, с които сме можели да общуваме. Така имам усещането, че мястото принадлежи на някого. Наппавете го уютно, поддържайте го чисто, но отделяйте от времето си, за да бъдете на разположение на гостите си. Накарайте ги да почувстват, че са в безопасност, че могат да получат отговори на всички въпроси, които ги интересуват. Не ми е било приятно да отсядам на места, където въобще не виждаш своя домакин, а единственото, което получаваш е код за вратата.", "date": "2019.09.22", "title": "Коя е къща №1 в Airbnb? (ВИДЕО)"}
{"url": "https://clubz.bg/88098-pynku_bil_umr%C3%A9l_gluposti_green_day_e_tuk", "text": "е... е един от редките примери как английска максима може да бъде преведена на български, без да се изгубят качествата й. В този ред на мисли невероятните момчета от Green Day имат нов сингъл. Макар че вокалът им - \"джобният\" Били Джо Армстронг пее на доста странен фалцет, а куплетът е по-скоро диско (да не говорим за леопардовите принтове в клипа!), зарядът на  Green Day си е тук. Може да се каже, че припевът, рифът на барабани и достойната продължителност от 2 минути и половина отсрамват цялата работа. Изложба в Ню Йорк отдава почит на пънка Същият този заряд, когато си роден в Калифорния, а не в Сохо например, направи така че от твоя пънк да стават пултиплантинени хитове. Е - и с нужната \"щипка\" американско патриотарство, харакетрно за Брус Спрингстийн, \"Бон Джоуви\" и други видни \"мазници\". Да си спомним само това: Както е известно, \"Америка\" и \"бизнес\" са една и съща дума... Та, в този смисъл последната активност на симпатичното трио бе през април 2019 г. когато издаде на винил своето участие от \"Уудсток 94\". Били Джо обаче анонсира неотдавна, че новият албум ще се казва  През септември пред \"Керанг\" той изреди и песните: Bulletproof Backpack, Art of the Deal with the Devil, Junkies on a High, Sugar Youth, Meet Me on the Roof и реализираната титулна. За дата на излизането се посочва 7 февруари 2020 г.", "date": "2019.09.22", "title": "Пънку бил умрéл?! Глупости - Green Day е тук"}
{"url": "https://clubz.bg/88145-uolstrijt_djyrnyl_iran_gotvi_novo_napadenie_nad_sauditska_arabiq", "text": "Йеменските бунтовници са предупредили чуждестранни дипломати, че Иран подготвя ново нападение след атаката с ракета и дрон срещу саудитски петролни инсталации преди седмица, съобщава \"Уолстрийт джърнъл\", позовавайки се на информирани източници. Това съобщава БТА. Информацията е била предадена на саудитски и американски представители. Лидери на бунтовниците казали, че вдигат тревога за възможно нападение, след като били подложени на натиск от Иран да участват в него, посочват източниците. Според публикацията, цитирана от ТАСС, хусите дали неочакван отговор на натиска на Иран. В петък те заявиха намерението си да прекратят атаките срещу саудитското кралство в рамките на инициатива за постигане на мирно регулиране. Ръководителят на политическата им структура Махди ал-Машат призова за спиране на ударите и от двете страни и за сериозни разговори. Говорителят на хусите Мохамед Абдел Салам в отговор на въпрос на \"Уолстрийт джърнъл\" отрече групата да е отправяла предупреждение към чуждестранни дипломати. Рияд и Вашингтон обвиняват Иран, че стои зад атаките срещу петролните съоръжения на компанията Сауди Арамко през нощта на 14 септември. В резултат на взривовете и пожарите добивът на най-големия производител на петрол в света спадна с 5,7 милиона барела на ден от общо 9,8 милиона барела на ден.", "date": "2019.09.22", "title": "\"Уолстрийт джърнъл\": Иран готви ново нападение над Саудитска Арабия"}
{"url": "https://clubz.bg/88147-pantev_i_nezavisimost", "text": "Това написа в личния си профил във фейсбук политологът Огнян Минчев. Краткият му коментар бе по повод интервюто на проф. Андрей Пантев, дадено пред БНТ. Проф. Андрей Пантев: Днес свалихме правно-историческите фесове  Спорно е дали човек може да бъде \"много интелигентен\" и едновременно комунист. - невъзможна съвместимост.   мдам, и на мен ми стана криво, като го видях сутринта по бнт да говори по тоз въпрос.  Пантев е манипулатор и путинофил, типичен представител на живковската \"интелигенция\", дълбоко свързан с комунистическите служби, човек без достойнство и чест.  Каненето и то на дата като 22 септември на руски лакей като Пантев и оставянето без опонент да залива с отровена руска пропаганда е отвратителна душевна и професионална не чистоплътност .Точно същите като и на \"госта\".А това че става от ефира на БНТ е недопустимо.", "date": "2019.09.22", "title": "\"Пантев и независимост...\""}
{"url": "https://clubz.bg/88141-prof_andrej_pantev_dnes_svalihme_pravno_istoricheskite_fesove", "text": "На днешния ден преди 111 години сваляме правно-историческите фесове. Това каза проф. Андрей Пантев по повод обявяването на независимостта на 22 септември 1908 г. Той определи събитията от войните през 1912-1913 като \"залязване при изгрев\". \"Пантев и независимост...\" Според него този провал се дължи на \"нашата мания за величие, която ни води към крайни решения. Според него самостоятелност днес е, \"че си похвален от друг\". Той изтъкна, че на практика независими държави няма. И припомни, че Гърция, която е била член на НАТО, не е позволила на американски самолети да минат през нейна територия към Югославия, докато България го е направила. Според него последното независимо решение на България е присъединяането към Тристранния пакт, прието в Народното събрание \"с викове ура и ръкопляскания, преминаващи към веселие\". Той обясни, че според националния ни идеал България е трябвало да стане най-голямата държава на Балканите, но \"никой не поволяваше това\". Коментирайки Брекзит той изтъкна, че в Англия винаги е имало скепсис, \"те винаги са се смятали различни от континента\". Той коментира и разследването срещу Руски шпиони у нас. Според него руските бизнесмени имат пълното право да инвестират тук, след като сме пазарна икономика.  Според него разделение между фили и фоби има във всички държави, но при нас то е с умопомрачителни размери и това \"не говори много хубаво за нашата хилядолетна нация, цивилизация, култура, история\".", "date": "2019.09.22", "title": "Проф. Андрей Пантев: Днес свалихме правно-историческите фесове"}
{"url": "https://clubz.bg/88143-ne_sa_111_godini_a_66", "text": "На днешния ден преди 111 години България става независима държава, като окончателно скъсва с васалното си положение спрямо Османската империя. Да се честват обаче 111 години независимост е неточно. От тези 111 години би трябвало да се извадят онези 45 години между 1944 и 1989 г. И годините независимост на Третата българска държава остават само 66. В Москва могат да настояват колкото си искат, че през 1944 г. са ни освободили. Истината е, че всъщност те са окупирали България и са сложили са начело свое марионетно правителство. Нормална практика, когато велика сила превръща една територия в своя колония. Така грубоватият грузинец Сталин изпълни една стара мечта на изтънчените руски императори да имат Задунайска губерния близо до проливите. Може да се каже, че с т.нар. второ освобождение Русия постигна това, което не можа да постигне при първото. През тези 45 години българската държава съществува де юре, но де факто я няма. Тя не може да вземе нито едни собствено решение по отношение на външната или вътрешната си политика. Няма дори нормални избори, които да определят кой да вземе властта. Дори да си член на БКП отиваш в забвение, а понякога ти се случват и по-лоши работи, ако с нещо не си се харесал на Москва. През този период в много отношения българите има по-малко права дори от мрачните времена на османската империя, от която ставаме напълно независими преди 111 години. В съветската империя, за разлика от османската, предприемчивостта и частната собственост са мръсни думи. В съветската империя, за разлика от османската, не можеш да пътуваш свободно по света, още по-малко да развиваш бизнес. Пораженията, които съветската империя нанася на нашия манталитет са огромни и все още не са преодолени. Някои, вероятно, ще кажат, че трябва да се извадят от сметката и годините, в които сме членове на ЕС и НАТО. Има обаче една съществена разлика. В ЕС и НАТО влязохме доброволно и винаги можем да излезем. Докато в СССР не беше точно така. Ако сме достатъчно неразумни бихме могли да си организираме един булгарекзит. Със сигурност няма много да тъгуват за нас. Честит празник! Макар да е твърде съмнително, че вече сме напълно независими от Русия.", "date": "2019.09.22", "title": "Не са 111 години, а 66"}
{"url": "https://clubz.bg/88094-kak_napravihte_taka_che_da_ne_vi_platqt", "text": "Бившият федерален агент Крис Вос ни предлага изпитан подход за преговаряне в ситуации с висок залог, независимо дали преговорите се водят в заседателната зала, или в собствения ни дом. В „Без компромис?“ той споделя опита си на преговарящ с престъпници, крадци и терористи. Достигайки най-високия връх в кариерното си развитие, Вос става главен преговарящ на ФБР при международни отвличания. Залозите в подобни случаи са наистина високи – от успеха на преговорите зависят човешки животи. Ето защо в тях няма място за грешки. Преговарящите във ФБР се запознават с последните постижения в областта на психологията, вербалната и невербална комуникация. В началото разчитат на техники за преговаряне, преподавани в най-добрите университети, но откриват, че принципите, утвърдени от академичната общност, са невалидни в екстремни условия. Идеята, че целта на преговорите е взаимноизгодният компромис, се оказва не просто невалидна, а направо пагубна в критични ситуации. Защо? Ами просто е. На теория хората може и да се ръководят от разумни доводи, но в живота логиката рядко е решаваща. В екстремни ситуации емоциите блокират разума. Тогава нивото на стреса и съответно на адреналина рязко се повишават и включват защитния механизъм: бий се или бягай. Ето защо, ако искаме да проведем конструктивен разговор, първо трябва да успокоим страховете на опонента си, да му внушим доверие и да демонстрираме готовност да го изслушаме.  Практическото ръководство на Крис Вос предлага девет ефективни принципа – разузнавателни тактики и стратегии, които ще ни помогнат да бъдем по-убедителни както в професионален, така и в личен план. И тъй като животът е серия от преговори, със сигурност е добре да се въоръжим с точните инструменти, за да постигнем успех във всяка една ситуация. Първото нещо, което казвам на начинаещите преговарящи, е колко важен е самоконтролът. Ако не владеете собствените си емоции, как очаквате да повлияете на емоциите на друг човек? Ще подкрепя тезата си с една история. Неотдавна при мен дойде една жена, която работеше като маркетингов стратег на свободна практика. Тя имаше проблем. Един от нейните клиенти беше наел нов изпълнителен директор, скъперник, чиято стратегия била да намали всички разходи, като изнесе колкото може по-голяма част от производството извън страната. Освен това той бил сексист и не харесвал самоуверения начин, по който моята клиентка се държеше. Двамата веднага се „захапали“, така да се каже, и започнали по време на срещите и разговорите да се държат един с друг по онзи пасивно-агресивен начин, така типичен за корпоративния свят на Америка. След няколко седмици клиентката ми реши, че вече ѝ е дошло до гуша от тази игра, и представи на изпълнителния директор фактура за последните извършени от нея услуги (които възлизаха на около 7000 долара), като любезно му заяви, че не одобрява неговия начин на работа. Той ѝ отговори, че исканата сума е прекалено висока, че ще плати само половината от нея, а за останалото ще трябва да се споразумеят допълнително. След което престана да отговаря на обажданията ѝ. Проблемът всъщност беше, че този човек не обичаше решенията му да се оспорват, особено от жена. Затова заедно разработихме стратегия, с която тя да му покаже, че осъзнава грешката си и признава неговия авторитет, и същевременно да насочи енергията му към решаване на нейния проблем. Въпросната стратегия включваше всички най-добри практики на воденето на преговори, които обсъдихме дотук. Сега ще ви я изложа стъпка по стъпка: От дългогодишния си опит в преговорите знам, че подобен подход успява в 90 процента от случаите. Но само ако преговарящият се държи спокойно и разумно. Едно наистина важно условие. Условие, което моята клиентка не спази. Първата стъпка, вълшебният имейл, проработи по-добре от очакваното и директорът я изненада, като ѝ се обади по телефона още след десет минути. Но неговият снизходителен тон почти веднага разпали гнева ѝ. Сега единственото ѝ желание беше да му покаже, че греши, и да наложи волята си. Разговорът се превърна в поредния спор, който не доведе доникъде. \n\tНавярно няма нужда да ви казвам, че жената не получи дори половината от хонорара си. Затова искам да приключа тази глава с един съвет по отношение на това как да запазите спокойствие по време на преговори. Дори да разполагате с най-добрите стратегии и техники, ако искате да постигнете успех в преговорите, обезателно трябва да се научите да контролирате емоциите си. Първото и основно правило, помагащо да запазите самообладание, е да си „прехапете“ езика. Не буквално, разбира се. Но трябва да се въздържате от първосигнални, бурни реакции. Замълчете. Помислете. Изпуснете парата. Това ви дава възможност да съберете мислите си и по-добре да обмислите изявленията си. Освен това понижава риска да кажете повече, отколкото трябва. Японците много добра са му хванали цаката. Когато преговарят с чужденец, те най-редовно ползват услугите на преводач дори ако прекрасно разбират какво казва другата страна. Това им дава малък толеранс от време, през което по-добре да обмислят чутото, и съответно да реагират по най-добрия начин. Друго просто правило – когато ви нападат словесно, не отвръщайте. Вместо това обезоръжете противника с калибриран въпрос. Изпробвайте го следващия път, когато някой сервитьор или продавач се опита да ви увлече в „размяна на любезности“. Гарантирам ви, че това ще обърне целия тон на разговора. Основният проблем е, че когато усетят, че губят контрол, хората възприемат тъй наречения „заложнически манталитет“. В моменти на конфликт, когато чувстват, че губят почва под краката си, те реагират по два начина – стават изключително отбранителни или избухват. От неврологична гледна точка, в подобни ситуации в рептилоидната част на мозъка ни се отключва механизмът за борба или бягство, емоциите на лимбичната система вземат превес над рационалния ум, или неокортекса, и ние реагираме бурно, импулсивно и инстинктивно. И когато това се случи по време на преговори като тези между моята клиентка и онзи изпълнителен директор, нещата неизменно не свършват добре. Затова трябва да научим неокортекса да озаптява емоциите на другите две мозъчни части. Това означава да си „прехапете“ езика и съзнателно да възприемете една по-ведра и позитивна нагласа, както и да успокоите „заложническия манталитет“ на противника с подходящ въпрос или дори с извинение. („Прав си. Това беше доста грубо от моя страна.“) Ако можехте да сложите на въоръжен и обграден от полицията похитител уред, който наблюдава сърдечната дейност, щяхте да видите, че всяко извинение и всеки калибриран въпрос леко понижават пулса му. Точно това е пътят към създаването на благоприятната за намиране на решения атмосфера.     \n\t ", "date": "2019.09.22", "title": "Как направихте така, че да (не) ви платят?"}
{"url": "https://clubz.bg/88144-bojko_borisov_prodyljavame_razvitieto_na_stranata_po_evropejski", "text": "Премиерът Бойко Борисов честити на личния си профил във фейсбук днешния ден на независимостта. Ето какво написа Борисов:   И преди столетие, и днес независима България означава справедливост, развитие, европейска перспектива. Това написа президентът Румен Радев в профила си във фейсбук.", "date": "2019.09.22", "title": "Бойко Борисов: Продължаваме развитието на страната по европейски"}
{"url": "https://clubz.bg/88146-bezrabotnite_v_germaniq_ne_sa_shtastlivi", "text": "Радостна новина от последните дни: от началото на следващата година ставките за трайно безработните в Германия се увеличават. По-малко радостното е, че става дума за седем или осем евро месечно повече. Това трудно би могло да предизвика еуфория у другиго, освен у министъра на труда Хубертус Хайл. По неговите думи – част от същността на социалната държава е „всички хора да разполагат с достатъчно финансови средства, за да могат да участват в обществения живот“. Германският Център за политическа красота е почти брутален Да, но точно това много трудно се получава, ако разчиташ само на социалните помощи – т.нар. Харц-4, по името на председателя на комисията, одобрила през 2002-а година този механизъм. Само един пример – на същия този механизъм се разчита и за да получи детето на безработния допълнителна сума, за да отиде на училищната екскурзия. А тя така и не постъпва навреме и предизвиква единствено и само разочарование. Иначе има и други примери – например специални указания от няколко страници как дори и да разчиташ само на социални помощи да успееш да си позволиш да се разведеш, използвайки някои пътечки в регламента. Но обичайно проблемите на трайно безработните са от друг характер – как да свържат двата края, тъй като да получаваш социални помощи в Германия означава, че си беден. Над 1,5 млн. българи са живели в бедност през 2018 г. За тези българи и румънци, които пристигат в Германия най-вече, за да се възползват от Харц-4 (те са 150 000 по последни данни), той представлява наистина примамлива перспектива – по 400 евро на месец, без да си положил никакви усилия за това. Но за германците стигането дотам е „социално отпадане“, съпроводено с усложнения, непознати за останалите – работещите. Както отбелязват знаещите – никой не е застрахован от това да остане без работа, но никой не би искал оттам нататък да бъде смятан за „непълноценен“, както се получава. 17 години след въвеждането си системата (на която в момента разчитат към шест милиона души) продължава да буди остри дискусии дали е добре обмислена и дали парите не са твърде малко. Но нищо по-добро засега не е измислено и Харц-4 продължава да функционира, „заробвайки“ тези, на които би трябвало да помага. Ако, например, отпусканите по тази линия социални помощи не стигат за наемането на нормално жилище и се налага да живееш във фургон. А децата пък няма как да бъдат заведени на басейн – възможност за нещо повече от разходка в гората няма. При това наред с правата, хората, ползващи Харц-4, имат многобройни задължения, налагани от центровете, които отпускат помощите – Jobcenter. Например всеки месец да подават заявки за кандидатстване на работа поне на пет места. Тези, които не  изпълняват изискванията, са застрашени от сериозни санкции – от намаляване на парите до временното или пълното им спиране. Или пък нещо съвсем безсмислено и икономически необосновано – мрежата от въпросните Jobcenter е изразходвала през 2018-а година 60 милиона евро, за да си върне 18 милиона евро средства от малки суми до 50 евро, дадени на получателите на Харц-4 в повече. На този фон не е чудно, че взимащите Харц-4 не одобряват политическата система и гласуват по-рядко от останалите – не очакват, че гласът им може да повлияе. А ако гласуват, напоследък все повече избират популистката „Алтернатива за Германия“, което е доста странно, имайки предвид, че тя поддържа радикалното свиване на социалната държава. Специално проучване, посветено на политическите нагласи на безработните, е установило: ръководи ги най-вече усещането, че политиците са ги изоставили на произвола на съдбата. Затова на „Алтернатива за Германия“ се гледа като на вентил, без да се проявява особен интерес към програмата на партията. Над 1,5 млн. българи са живели в бедност през 2018 г.", "date": "2019.09.22", "title": "Безработните в Германия не са щастливи"}
{"url": "https://clubz.bg/88150-golemi_predpriqtiq_namalqvat_parnikovite_emisii", "text": "Близо 90 големи предприятия в сектори от хранителния до телекомуникациите са ангажирани да намалят отделяните парникови емисии като част от нова кампания, целяща мултинационалните компании да подкрепят бъдеще с ниски нива на въглероден диоксид, предаде Ройтерс, цитирана от БТА. Коалицията от правозащитни групи \"Ние сме решителни\" (We Mean Business) съобщи, че десетки компании са се присъединили към инициативата през двата месеца преди срещата на върха на ООН, която ще се състои утре и цели да ускори действията в защита на климата. Сега се нуждаем много повече компании да се присъединят към движението, изпращайки ясен сигнал, че пазарите се променят, заяви в съобщение генералният секретар на ООН Антониу Гутериш. Началото на коалицията бе дадено през юни с призив за действие, отправен от ООН, ръководители на компании и лидери на гражданското общество. \"Ние сме решителни\" уточни, че сега в акцията участват 87 компании с обща пазарна капитализация 2,3 трилиона долара. Някои компании в коалицията се съгласиха да намалят въглеродните си емисии до нула до 2050 година, включително швейцарската Нестле (Nestle), френските Сен-Гобен (Saint-Gobain) и Л'Ореал (L'Oreal). Други компании посочиха, че ще съобразят дейността си с целта за ограничаване на повишаването средната глобална температура до 1,5 градуса по Целзий, както е договорено в Парижкото споразумение за климата от 2015 година.", "date": "2019.09.22", "title": "Големи предприятия намаляват парниковите емисии"}
{"url": "https://clubz.bg/88148-krasimir_karakachanov_jurnalistite_da_ne_mi_glagolstvat_bnr_ne_e_chastno", "text": "Това каза пред БНР вицепремиерът и министър на отбраната Красимир Каракачанов. Не глаголствайте, братя и сестри! И допълни: Според Каракачанов журналистическата гилдия и СЕМ трябва да намерят изход от ситуацията в БНР.", "date": "2019.09.22", "title": "Красимир Каракачанов: Журналистите да не ми глаголстват, БНР не е частно"}
{"url": "https://clubz.bg/88149-es_ne_napuska_velikobritaniq_velikobritaniq_napuska_es", "text": "Физическата граница с Ирландия ще се върне, ако Великобритания напусне Европейския съюз без споразумение, заяви председателят на Европейската комисия Жан-Клод Юнкер в ексклузивно интервю за телевизия Скай нюз (Sky News). Това съобщи БТА. Юнкер посочи, че не би искал да бъде архитект на излизане без сделка, но че Европейският съюз ще трябва да действа, за да защити здравето и сигурността на своите граждани. Той разкритикува депутатите, които \"забравят историята\" на мира в Ирландия, постигнат чрез споразумението от Разпети петък, като ги предупреди, че ако се възстанови физическата граница \"историята ще се върне незабавно\". В интервюто Юнкер отхвърли твърдението, че ЕС би бил отговорен за връщането на насилието по време на конфликта между Северна Ирландия и Република Ирландия. Той подчерта, че \"ЕС по никакъв начин не е отговорен за каквито и да било последици от Брекзита - това беше британско решение\". В интервю пред испанския в. \"Паис\", цитирано от Франс прес Юнкер посочва, че излизането на Великобритания от ЕС е трагичен момент за Европа. Според него Брекзитът \"противоречи на хода на историята и на духа на бившия британски държавник Уинстън Чърчил, който на времето призоваваше за Съединени европейски щати\". Жан-Клод Юнкер изразява съжаление, че комисията е решила да не се намесва през 2016 година, когато Великобритания организира референдум за напускане на ЕС и когато близо 52 процента от гласоподавателите подкрепиха това. Той припомня за \"кампания на лъжи и фалшиви новини\" преди референдума и допълва, че \"в комисията решихме да не се намесваме, по молба на Дейвид Камерън а това беше голяма грешка\".", "date": "2019.09.22", "title": "\"ЕС не напуска Великобритания, Великобритания напуска ЕС\""}
{"url": "https://clubz.bg/88142-bumyt_na_industrialnite_zoni", "text": "С наближаването на местните избори все повече се заговори за обособяването на индустриални зони в различни региони в страната. Кметът на София обяви, че се предвижда изграждането на четири нови индустриални зони, като най-голямата ще е в северните райони на столицата – „Кремиковци”, „Нови Искър” и „Връбница”. Градоначалникът на Сливен пък представи проекта за изграждането на „най-голямата индустриална зона в България” между Сливен и Ямбол. Вицепремиерът Томислав Дончев от своя страна заговори за нуждата от 7 до 10 нови индустриални зони в страната и посочи, че има огромен потенциал едната да бъде изградена между Габрово и Севлиево. Макар да има логика тези новини да се появяват непосредствено преди местните избори, те са безспорно и резултат от по-дълги процеси, който текат в икономиката. Водещият фактор е промяната в българската индустрия, която упорито тече през последните 10 години. След кризата традиционни сектори за българската промишленост, като производството на облекло например, губят от своята тежест – и като дял в износа, и като брой наети лица - за сметка на производства, които се характеризират с по-висока добавена стойност – например електрическите съоръжения, автомобилни части, машини и оборудване. Тези процеси ясно открояват необходимостта от обособяването и развитието на нови индустриални терени, които да поемат новите производства. Другият важен фактор е безспорният успех на водещите инвестиционни дестинации у нас – София и Пловдив. Дъното на броя на работещите в промишлеността у нас е през 2013 г., когато наетите в сектора достигат около 490 хил. човека. До 2017 г. той нараства с близо 32 хил. човека, но този ръст не е равномерно разпределен из страната. Най-големият ръст на наетите в промишлеността е концентриран във водещите два центъра – ръст от над 9 хил. наети в област Пловдив и ръст от над 6 хил. наети в областите София-град и София. Пловдив и София-град са двата центъра, който комбинират голям град с широка периферия и развити индустриални терени. Това са и двата центъра, който от години работят структурирано в представянето си като инвестиционни дестинации пред чуждестранни инвеститори. Развитието на зоните около столицата едва ли е изненада, но промяната в Пловдив безспорно привлича внимание. Съвместната работа на няколко общини и обединението на индустриалните зони около Пловдив под шапката и бранда на Тракия икономическа зона дава резултат и провокира интерес от други големи градове да развият и промотират собствени индустриални терени. И докато в Пловдив водещият фактор е частната инициатива – на практика имаме частен оператор на зоната, то в повечето други градове развитието на зоните от последните години се случва с подкрепата на държавната „Национална компания индустриални зони” (НКИЗ). В общия случай общината дава земята, на която иска да развие индустриалната зона, а държавната компания предоставя средствата за изграждане на необходимата инфраструктура. Не че общините не могат да намерят и алтернативни начини за развитие на своите индустриални терени, в т.ч. в партньорство с частни играчи, но готовите средства, които НКИЗ предоставя, карат почти всички да погледнат натам. Държавната компания вече има шест опериращи зони, пет са в развитие, а към това могат да се добавят и множество подписани меморандуми за сътрудничество с различни общини. Ако приемем, че наистина предстои развитието на нови 7 до 10 зони в страната, повечето от които най-вероятно ще се възползват от средствата на държавната компания, то все повече ще се налага един голям държавен оператор на индустриални зони в цялата страна. Изказванията от последните дни, между другото, показват, че в идните месеци предстои да бъде изготвена нормативна уредба за операторите на индустриални. Ще бъде интересно да се проследи каква всъщност ще бъде ролята на общините в управлението на зоните и доколко централизирането на управлението в държавната компания е правилен ход. Независимо от правната рамка за управлението на конкретните зони обаче важно е общините да продължат по пътя на сътрудничество, където то е обосновано, и да се представят (брандират) като инвестиционни дестинации извън обхвата на конкретните индустриални терени. Затова и примерът на обединението на Сливен и Ямбол е много добра новина, тъй като за пръв път два областни центъра – а не голям център и периферия, се промотират заедно. Има и още много възможности. Било то евентуалната нова зона между Габрово и Севлиево, или например обединение между Стара Загора и Казанлък, които към момента вече работят поотделно с НКИЗ. Добра отправна точна за потенциални сътрудничества е изследването на ИПИ за икономическите центрове в България.", "date": "2019.09.22", "title": "Бумът на индустриалните зони"}
