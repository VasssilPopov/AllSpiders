{"url": "http://clubz.bg/55705-glinka_komitov_podade_ostavka_kato_shef_na_zdravnata_kasa", "text": "Д-р Глинка Комитов депозира в деловодството на Парламента своята оставка като управител на Националната здравноосигурителна каса (НЗОК). Това заяви председателят на Здравната комисия и депутат от ГЕРБ д-р Даниела Дариткова в Народното събрание. Комитов се позовал на Закона за здравното осигуряване, който му дава такава възможност, без да посочи мотиви за своето решение. Все още няма кандидат да наследи комитов. Всяка парламентарна група може да номинира кандидат за управител.", "date": "30.06.2017", "title": "Глинка Комитов подаде оставка като шеф на Здравната каса"}
{"url": "http://clubz.bg/55707-eto_koj_shte_upravlqva_ndk", "text": "Ден, след като т.нар. НДК-гейт придоби нов развой с решението на изпълнителния директор на Двореца Мирослав Боршош да се оттегли, докато текат проверките в дружеството, новият принципал - министърът на култулата Боил Банов, представи новото ръководство на НДК. Едната новина - досегашният председател на Съвета на директорите Борислав Велков - човекът, който за един ден зае поста на Боршош, след като министър Лиляна Павлова го уволни, ще продължи да е шеф. Изпълнителен директор на НДК ще е   – до днес той е изпълнявал длъжността в държавното дружество с принципал Министерството на културата “Реставрация”. Знимава се от много години със строителство, обясни министър Банов.  Останалите членове на Съвета на директорите са Красимир Петков, който е инженер, юристката Росица Бачева, Татяна Цветанова – юрисконсулт на Министерството на културата, съобщи министърът. По думите му ръководството на НДК в момента е временно решение и е избирал хора, които са наясно със ситуацията и буквално от първия ден на постовете си ще могат да взимат решения и да слагат подписите си под документи. Министър Банов припомни, че предстои спешна обществена поръчка за сигурността на НДК, в която има и изисквания на Европейската комисия, а Министерският съвет е отпуснал 12 милиона лева на НДК за целта.  \"Към момента изборът не е съсредоточен върху творческата част в НДК, а върху свършване на свръхзадачата, първостепеннатата задача – качествено, в срок и законосъобразно приключване на ремонтните дейности\", декларира той. Министърът отказа да отговаря на въпроси какво е финансовото състояние на дружеството \"Национален дворец на културата - Конгресен център\" АД, на което вече е принципал, както и как се е управлявало. По думите му  Новият стар председател на Съвета на директорите на НДК Борислав Велков бе и човекът, който след възстановяването на Боршош от премиера Бойко Борисов пусна снимки, за които твърди, че са от (нечий) писмен разговор, провеждан със служител на НДК. В тях се говори за \"спускане\" на точки как да се гласува при класирането на офертите за изпълнител на ремонта на НДК. Служителят на име Иван Беров категорично отрече да е водил подобни разговори и нарече изнесеното манипулация. Велков е бивш шеф на зала \"Арена Армеец\" в София, консултирал е и е работил по изграждането и на други спортни зали в страната - една от гордостите на управленията на ГЕРБ.", "date": "30.06.2017", "title": "Ето кой ще управлява НДК"}
{"url": "http://clubz.bg/55700-germaniq_razreshi_ednopolovite_brakove", "text": "Бундестагът одобри днес с 393 на 226 гласа еднополовите бракове. Хомосексулните мъже и жени ще могат да сключват бракове и да осниновяват деца. Досега хомосексуалните имаха право само на партньорства. Законът стана възможен, след като канцлерката Ангела Меркел позволи на нейните консервативни депутати да гласуват по съвест. Самата тя гласува против. Преди изборите през 2013 година Меркел се обяви против гей браковете, но сега съпротивата ѝ омекна. Наблюдателите обясняват промяната с предстоящите на 24 септември избори. Над 80 на сто от германците подкрепят брака за всички. Против него извън консервативната коалиция на Меркел е само крайнодясната \"Алтернатива за Германия\". Крайнолевите, зелените, свободните демократи и социалдемократите, които са сегашните коалиционни партньори на управляващата коалиция ХДС-ХСС, поставят като условие за бъдещо участие в управлението приемането на еднополовите бракове. Ходът на Меркел разгневи нейните християндемократи и съюзниците им баварския Християнсоциален съюз, които са привърженици на традиционното семейство. Консервативната част от християндемократите изтъкват, че германската конституция определя брака като съюз между мъж и жена, следователно законът за еднополовите бракове ѝ противоречи. Гей бракове в Европа позволяват Норвегия, Швеция, Дания (без Фарьорските острови), Финландия, Исландия, Холандия, Белгия, Испания, Португалия, Люксембург, Франция, Обединеното кралство (без Северна Ирландия и Джърси) и Ирландия. В Австрия и Италия еднополовите двойки имат само право на партньорство.", "date": "30.06.2017", "title": "Германия разреши еднополовите бракове"}
{"url": "http://clubz.bg/55701-delata_za_korupciq_ot_sgs_vkupom_kym_specializiraniq_syd", "text": "Делата за корупция, подкуп, длъжностни присвоявания срещу хора, заемащи висши държавни длъжности, да се преместят в Специализирания наказателен съд. Това е една от промените в НПК, които парламентът одобри днес на първо четене. Проектът за промени е на Министерския съвет и бе подготвен още от предишния кабинет \"Борисов\", но времето на 43-ия парламент не стигна, за да бъдат приети. Местенето на делата за корупция в спецсъда се подкрепя и от главния прокурор Сотир Цацаров. Сега тези дела се гледат в Софийския градски съд. Спецсъдът бе създаден в първия мандат на ГЕРБ, като основен защитник на идеята делата за организирана престъпност да се отделят в нов съд бе на Цветан Цветанов. С годините се оказа, че съдът е слабо натоварен, а неотдавна анализ на ВКС разкритикува модела на специализираното правораздаване заради начина, по който е създаден \"без визия\".  От БСП се обявиха против поправката. В проекта има и други мерки, които според правителството щели да ускорят правораздаването. Предвижда се \"незабавно изпълнение на присъдите\", за да бъде предотвратено бягството от правосъдие като случая \"братя Галеви\", например. Предвижда се разширяване на приложението на бързото производство за 14 дни, бързо правосъдие и по инициатива на пострадалите, въвеждане на дистанционен разпит на вещо лице. Друга промяна е въвеждането на разпоредително заседание, на което ще се решават окончателно въпросите относно допуснати процесуални нарушения в досъдебното производство. От БСП се обявиха и против това. Според критиците на предложението то е насочено срещу това дела да се връщат от съда заради пропуски на прокуратурата по време на досъдебната фаза.  ГЕРБ изненадващо подкрепиха предложените от БСП поправки за отпадане на възможността осъдени лица да инициират предсрочно освобожаване. Темата стана актуална покрай исканията за освобождаване на осъдени от групата на \"Наглите\". В крайна сметка съдът не го допусна.", "date": "30.06.2017", "title": "Делата за корупция - от СГС вкупом към Специализирания съд "}
{"url": "http://clubz.bg/55702-chestno_tozi_cirk_ni_idva_v_poveche", "text": "„Честно казано, някак си този цирк ми идва в повече!“, каза главният прокурор Сотир Цацаров на последното заседание на Висшия съдебен съвет (ВСС). След което стана и си тръгна, а с него и останалите членове от мнозинството. И друг път ВСС е прекъсвал работата си, но никога не го е правил по такъв безпардонен и самоволен начин. За какъв „цирк” става всъщност дума? Главният прокурор сам го описа, преди да си излезе: видял публикации в онлайн медии, които отразяват случващото се пред сградата на ВСС - малобройна група граждани демонстрират в подкрепа на председателя на Върховния касационен съд (ВКС) Лозан Панов, който от месеци е обект на наказателна акция на мнозинството във ВСС заради острите си критики срещу системата. Хората символично бяха поставили болтове пред входа - заради отказа на прокуратурата да разследва отвинтването и изпадането на болтове от колата на НСО, която обслужваше Панов. Поставянето на болтове на тротоара пред сградата на ВСС било цирк. Но не е цирк, когато пред входа на ВСС застават здрави момчета с прясно одрани агнешки главички в ръце (да, точно такава сценка имаше наскоро). Протестиращи, които излизат с лицата и имената си, били цирк. Анонимни момчета, криещи се зад детски маски, не са цирк. Сценката, която изглеждаше като от мафиотски филм, бе приета хладнокръвно. Не последва нито възмущение, нито прекъсване на заседанието. Но гражданският протест, проведен изцяло в рамките на закона, доведе до репликата „Този цирк ми идва в повече!”. Нещо не е наред, нали? Дори само това сравнение показва достатъчно красноречиво колко преобърната е координатната система и как политико-съдебно-медийното мнозинство пренаписва със замах основни ценностни представи за приемливо и неприемливо. Когато от едната страна стои един магистрат със своите позиции - независимо дали ги одобряваме или не, а от другата страна ръмжи цялата институционална машина, това не може да е просто конфликт между две групи. Когато от едната страна стоят малко на брой критици на системата и привърженици на нейното реформиране - със своите аргументи и биографии, а от другата страна са гръмките обвинения за световна конспирация срещу статуквото - с техните анонимни автори в кафяви медии и скъпоструващи, отново анонимни очернящи плакати из цяла София, това не може да бъде просто конфликт между две конкурентни групи. А точно така се опитват да ни го обясняват. Разликата в мащаба е очевидна. Разликата в тона е очевидна. Разликата между автентично и дирижирано е очевидна. Когато политико-съдебно-медийното мнозинство се опита да превърне Лозан Панов в посмешище заради отказа му да отмине инцидента с болтовете, здравият разум онемя. Прокуратурата отказа да разследва инцидента. Болтовете сами се отвинтили заради лошия път. Представителството на Мерцедес също онемя. Когато Националната служба за охрана не може да достави услугата „охрана”, а това съвпада с институционалните заплахи срещу Панов, никой не иска дори да разследва. Както не искаше да разследва ЦУМ-гейт, както не разследва записите „Двете каки”, както не провери кой от ВСС се отчита със СМС-и пред ръководителя на изпълнителната власт. И когато един съдия каже: „Вижте, имаме структурен проблем - не може една фигура да е над всичко и над всички”, машината се задвижва, за да се представят нещата просто като личен конфликт или противоборство между две конкурентни групи. Но тази схема все по-трудно работи. Само 8% от българите имат доверие в прокуратурата, само 9% - в съда. Осемте най-големи международни бизнес асоциации в България предупредиха в писмо, че ако прокуратурата остане безконтролна и продължи да се меси в работата на съдиите, икономиката няма да тръгне нагоре. Просто нещата вече са прекалено очевидни. Толкова очевидни, че дори и съвсем малоброен протест е в състояние да извади от равновесие статуквото.", "date": "30.06.2017", "title": "Честно, този цирк ни идва в повече!"}
{"url": "http://clubz.bg/55703-semejstvo_banevi_i_mitko_karatista_v_shvatka_za_kymping_%E2%80%9Ekavaci%E2%80%9C", "text": "Свадата за къмпинг \"Каваците\" между фамилия Баневи и охранителния бос Димитър Спасов - Каратиста не стихва. Пред Нова телевизия Евгения Банева заяви, че хората му ги рекетирали със силови методи като през 90-те години.  В момента там има охрана както от яки момчета на \"Делта гард\" - фирмата на Димитър Спасов, така и от техни хора. Преди дни местните медии съобщиха, че Каратиста е нахлул в къмпинга заедно с 20 въоръжени гардове, защото имотите били негови и влезе в конфликт с охраняващата фирма там.  Спасов претендира да е собственик на имота, който му се полагал заради дълг на Баневи към него за стотици хиляди левове.  Местната охрана обаче отказва да напусне къмпинга, тъй като имала редовен договор с реалния, според нея, собственик.  Според нея Илиева е сключила тези договори миналата година „в хипотезата, в която тя сама се е вписала в Търговския регистър, което е слабост на системата“. Банева уточни, че Илиева е тяхна бивша служителка, срещу която имат редица жалби, включително за кражби. Според бизнесдамата става дума за рекет и изнудване, защото другата фирма настоявала за част от оборотите. Миналата година по това време домът на семейство Баневи в столичния квартал \"Бояна\" беше опожарен. Според тях човекът, който поръчва атаките срещу тях, се ползва с чадър на най-високо ниво. ", "date": "30.06.2017", "title": "Семейство Баневи и Митко Каратиста в схватка за къмпинг „Каваци“ "}
{"url": "http://clubz.bg/55696-policiqta_izdirva_oshte_dvama_za_boq_v_asenovgrad", "text": "Двама души са изолирани снощи от полицията след опити за провокация на многохилядния протест в Асеновград, предаде БГНЕС. Те са освободени, след като с тях е проведен разговор в полицията. Имало е и опит на група хора за влизане в ромската махала, но той е предотвратен, стана ясно от брифинга тази сутрин на директора на ОДМВР-Пловдив Атанас Илков и на окръжния прокурор Румен Попов. Още двама души се издирват за нападението над децата гребци. Към тях ще бъде отправено обвинение за опит за прегазване, което силно напомня на случилото се в Катуница през 2011 г. Те искали да газят с коли придружители на пострадали деца от спортен клуб \"Асеновец\". Освен обвинение в хулиганска проява с особена дързост и цинизъм към част от задържаните 9 души ще бъде отправено и обвинение за опит за убийство и за закана за убийство. Очаква се днес Районен съд-Асеновград да определи мярката за неотклонение. Полицията усили охраната по улиците на Асеновград. Постоянни патрули има в ромската махала.", "date": "30.06.2017", "title": "Полицията издирва още двама за боя в Асеновград"}
{"url": "http://clubz.bg/55699-dva_avtobusa_se_udariha_mejdu_burgas_i_sozopol_trima_raneni_video", "text": "Тежка автобусна катастрофа стана тази сутрин в района на Атия по пътя Бургас-Созопол, съобщи изданието  . Най-малко трима души са пострадали. Ударът доведе до огромно задръстване. Колоната е километрична и започва още от Отманли. Катастрофата е между два автобуса. Единият е настигнал другия и се е врязал в него, твърдят очевидци. Единият рейс е с чешка регистрация и е возил туристи към Лозенец. На място са пристигнали полицейски екипи. Движението най-вероятно ще бъде отклонено през село Маринка, тъй като и двете ленти на пътя Бургас-Созопол са напълно блокирани. Щетите по предницата на единия автобус са големи - предницата му практически липсва. Цяло чудо е, че няма жертви, коментираха очевидци.", "date": "30.06.2017", "title": "Два автобуса се удариха между Бургас и Созопол, трима ранени (ВИДЕО)"}
{"url": "http://clubz.bg/55690-lepenka_vmesto_injekciq_s_vaksina_sreshtu_grip", "text": "Остават ли традиционните ваксини против грип в миналото? Твърде е вероятно, след като \"безболезнен\" залепващ се за кожата пластир, с който ваксината влиза в организма през кожата, премина важен тест за безопасност при първото си изпробване върху хора, съобщи Би Би Си.  Лепенката е снабдена със стотина много тънки \"иглички\" с дебелината на косъм, които проникват в повърхността на кожата. Използването на пластирите е точно толкова лесно, колкото да си сложите обикновен лейкопласт върху рана.  Ръководителят на проучването на новите лепеки проф. Марк Праушниц, който е и част от фармацевтичната компания, която иска линенза за новия медикамент, заяви: За разлика от познатите ваксини срещу грип, пластирите не трябва да стоят в хладилник. Това означава, че и съхранението им ще е много по-лесно и потенциалният проблем с изчерпването на наличностите в аптеките в \"активните\" периоди за ваксинация би отпаднал. Лепенките извън хладилник ще могат да се съхраняват поне година и това ще помогне за изполването им и в развиващите се страни. Според учените от Университета в Емори и Технологичния институт в Джорджия лепенките предоставят същото ниво на защита от грипни вируси като обикновените ваксини, като спестяват само болката от инжекцията. Финансирането за проучването на медикамента идва от Националния институт по здраве на САЩ. Екипът на проф. Праушниц тества пластирите като на половината от стотина доброволци се поставят \"традиционни\" ваксини с инжекция, а на останалите - лепенки, които престояват върху кожата на ръката за 20-ина минути. Пациентите с пластир казват, че не изпитват никаква болка, а страничният ефект е само леко зачервяване и напрежение на мястото, където е поставен. Симптомите отшумяват за няколко дни. Експертите казват, че ще са нужни още няколко години изпитания, докато лепенките бъдат одобрени.  Д-р Надин Рафаел от Университета в Емори казва:  Пластирите ще могат да се изхвърлят директно в кошчето, а не като \"медицински отпадък\", защото самите иглички се \"разтварят\" при използването им.  Нововъведението вероятно в бъдеще ще може да се използва и за поставянето на други видове ваксини.", "date": "30.06.2017", "title": "Лепенка вместо инжекция с ваксина срещу грип?"}
{"url": "http://clubz.bg/55692-ronaldo_pokaza_bliznacite", "text": "Кристиано Роналдо показа на снимка в туитър близнаците си Ева и Матео, родени от сурогатна майка по-рано този месец.  Португалецът напусна лагера на националния отбор на страната си след загубата от Чили с дузпи на Купата на конфедерациите в Русия. Той няма да играе в мача за третото място с Мексико и ще се отдаде на почивка. До момента Кристиано не бе виждал децата си на живо. Засега за Ева и Матео не се знае повече. Най-вероятно те са родени в САЩ. Асът на \"Реал\" (Мадрид) има по-голям син - Кристиано-младши, който вече е на 7 години. И също е от сурогатна майка. В близките дни Кристиано Роналдо трябва реши бъдещето си - остава ли в \"Реал\" (Мадрид) или не. Той заплаши да напусне Испания, обиден заради делото, заведено срещу него от прокуратурата за укриване на данъци.", "date": "30.06.2017", "title": "Роналдо показа близнаците"}
{"url": "http://clubz.bg/55698-edinodushie_vsichki_za_izplashtaneto_na_30_mln_lv_za_policejski_uniformi", "text": "Управляващи и опозиция единодушно одобриха на първо четене поправката в Закона за МВР, която ще позволи полицаите да получат паричната равностойност на липсвашите им от 2012 г. насам униформи. Става дума за около 30 млн. лв.. Проектът е на ГЕРБ и бе внесен, след като полицейските синдикати обявиха първи протест на 5 юли - празника на МВР. Едно от исканията е именно решаване на казуса с униформите, които през последните години служителите плащат от джоба си. Законът не позволява полицаите да получат парите за дрехи \"на ръка\", както това се случва за цивилните служители на МВР. От ГЕРБ призоваха казусът с униформите да не се политизира. От БСП обявиха, че ще подкрепят проекта, но попитаха защо той се внася една сега. Депутатът Драгомир Стойнев от левицата предложи и отговор: Обвинението ядоса Цветан Цветанов от ГЕРБ, който от трибуната отвърна, че за да няма униформи за полицаите толкова години, виновно е управлението на БСП и кабинета \"Орешарски\". Точно тогава МВР не обявило обществени поръчки за полицейските дрехи, това станало през 2015 г. и сега - през 2017-а, по думите на Цветанов, служителите започнали да получават дрехи. Социалистите заявиха още, че проблемите в сектора се задълбочават, а основното искане на полицаите и сега преди протестите е увеличение и на заплатите. Стойнев припомни, че именно правителствата с участие на БСП са тези, по чието време е имало увеличения на заплащането в МВР - през 2008 г. и по времето на Орешарски.  Депутатът от ГЕРБ Маноил Манов призова  Славчо Велков от левицата на свой ред се обърна към Цветанов с арабска поговорка: Вчера след среща с министъра на вътрешните работи Валентин Радев от синдиката СФСМВР обявиха, че решението за протести остава, заедно с настояването за увеличение на заплатите. И стъпката с изплащането на униформи не е достатъчна.  Не стана ясно защо вносителите на промените в Закона ва МВР от ГЕРБ не поискаха още днес те да бъдат и гласувани на второ четене, при положение, че бяха подкрепени напълно единодушно от залата - дори без гласове \"въздържал се\". Това би позволило по-бързо влизане на разпоредбата в сила. Запонопроектът предвижда в рамките на 1 месец след окончателното му приемане вътрешният министър да напише наредба как точно ще се изплащат парите за униформи на полицаите.", "date": "30.06.2017", "title": "Единодушие: всички \"за\" изплащането на 30 млн. лв. за полицейски униформи"}
{"url": "http://clubz.bg/55697-glasyt_na_ruskata_diplomaciq_zagovori_v_noti_video", "text": "Мария Захарова - колоритната говорителка на руското Министерство на външните работи, се оказа не само добра танцьорка. Тя написа текста, а в съавторство с композиторката Марал Акшиева - и музиката на песента \"Върнете паметта\". Творбата бе изпълнена на 22 юни от американската певица от узбекски произход Наргиз. Това се случи при откриването на 39-ия Московски международен кинофестивал. Самата Захарова заявява, че песента е посветена на воюващите в Сирия \"наши момчета\". Символичен е денят на премиерата - 22 юни. На тази дата през 1941 г. нацистка Германия напада СССР. \"Гласът\" на руската дипломация споделя пред в. \"Московский комсомолец\", че в началото се притеснявала от произведението си. Режисьорът Никита Михалков обаче я убедил да популяризира песента. Само преди година Мария Захарова танцува под звуците на знаменитата руска песен \"Калинка\". Това се случи в Сочи, на форума на АСЕАН - Асоциацията на държавите от Югоизточна Азия. Захарова е известна с острия си език и хапливите си забележки. Тя не пестеше нападки и към България. През февруари 2016 г. \"гласът\" на Сергей Лавров обвини страната ни в неблагодарност и неомаккартизъм. Причина бе решението за създаване на Временна парламентарна комисия за проверка на факти и обстоятелства, свързани с намеса на Русия и Турция във вътрешните работи на България. Месец по-късно Захарова изригна срещу статия на тогавашния ни външен министър Даниел Митов, озаглавена \"Българската памет и история не се нуждаят от регулировчик\". Статията бе за Руско-турската война, довела до освобождението на България през 1878 г. Тази година, след парламентарните избори на 26 март, спечелени от приеманата за прозападна партия ГЕРБ, Мария Захарова заяви, че специално за този вот руските хакери са си взели почивка.", "date": "30.06.2017", "title": "Гласът на руската дипломация заговори в ноти (ВИДЕО)"}
{"url": "http://clubz.bg/55695-46_godini_ot_smyrtta_na_gundi_i_kotkov", "text": "Днес се навършват 46 години от гибелта на Георги Аспарухов-Гунди и Никола Котков, които на този ден през 1971 г. загинаха трагично. Легендарните футболисти на \"Левски\" и националния отбор си отидоха от този свят на 30 юни 1971 г. в тежка автомобилна катастрофа на стария път край Витиня. Те се бяха отправили за юбилеен мач във Враца с легендарното бежово \"Алфа Ромео\" на Гунди. Автомобилът се блъска в камион, запалва се и двамата с Котков умират на място. Днес, 46 години след трагедията на Витиня, България все още ги помни. Младите слушат историите за тяхното майсторство и човешки достойнства, а по-възрастните все още не могат да повярват, че ги няма. Тъгата по Гунди и Котков не е просто тъга по двама велики играчи. Загубата на доблестни хора винаги боли. Имената на Гунди и Котков припомнят, че има легенди, които не умират. Приказката за Георги Аспарухов и Никола Котков се разказва от бащи на синове до ден-днешен и не позволява пламъкът на величието им да угасне. Те останаха във футболната и обществена памет със своя чар и елегантност. За кариерата им е написано и казано всичко. Победите и попаденията с \"Левски\", с националния отбор и с \"Локомотив\" (София) - на Котков, който е юноша на \"железничарите\", ще се помнят завинаги. Те обаче бяха почти всенародни любимци, защото притежаваха и невероятни човешки качества. Днес в 11:00 часа тимът на \"Левски\", който вчера спечели с 3:1 срещу \"Сутиеска\" в Лига Европа, треньорският щаб, ръководството, служителите, ветераните, спортни деятели и привърженици ще поднесат венци и цветя на Централните софийски гробища, където са положени тленните останки на двете легенди.", "date": "30.06.2017", "title": "46 години от смъртта на Гунди и Котков"}
{"url": "http://clubz.bg/55706-sajtyt_na_fond_%E2%80%9Ezemedelie%E2%80%9C_pryv_zaraboti_s_domejn_na_kirilica", "text": "Първите реално действащи домейни на кирилица в пространството “.бг“, са на Държавен фонд земеделие - дфз.бг и Девета френска гимназия „Алфонс Дьо Ламартин“ - фег.бг. Това съобщиха от Министерството на транспорта, съобщенията и информационните технологии. Електронната поща Джимейл.бг  и сайтът за видео съдържание ютюб.бг бяха заявени от мултинационалното компания Гугъл. Вече има информационни сайтове с домейни на кирилица, както и интернет страници на винопроизводители, детективи и пластични хирурзи. Повече от 7000 интернет имена в пространството „.бг“ са заявени от граждани и фирми. Над 1500 от тях са преминали анализа за съответствие с критериите за регистрация. Първите 377 интернет сайтове в областта „.бг“ вече са достъпни в световната мрежа. Отделно, Общественият съвет към министър Ивайло Московски, утвърди списък с резервирани над 32 000 интернет имена на кирилица на географски, културни забележителности и държавни институции. Хиляди заявки за домейни на кирилица са все още в процес на обработка.", "date": "30.06.2017", "title": "Сайтът на Фонд „Земеделие“ пръв заработи с домейн на кирилица"}
{"url": "http://clubz.bg/55710-slushajte_getoto_nqma_da_go_premahnem_s_ilyuziite_za_svoboden_izbor", "text": "Една държава не бива да си позволява да поддържа и да се примирява с наличието на гета на своя територия. Някой би казал - какво да се направи, някои искат да живеят така, мен какво ме интересува? Либертарианците и някои други разновидности на либералния мироглед оставят отговорността за съществуването на гетата изцяло на обитателите им. Съседни в ляво от тях либерални направления отиват в другата крайност - непрекъснато винят държавата и \"непросветеното мнозинство\" за наличието на гета и за антагонизирането на отношенията между хората вън и вътре в тях. Тези възгледи са анти-исторични. Свободният отговорен живот на индивида в едно либерално устроено общество изисква личностна еволюция, достигаща до устойчиво формирана модерна личност. Не е случаен фактът, че именно в зората на модерните времена се появяват и основните просвещенски възгледи за представителната демокрация като обществено устройство, изградено върху свободния избор на хората да приемат доброволно правила за отношенията помежду си. Там, където мнозинството от населението остава на равнището на традиционното колективно съзнание от преди модерния свят, там демокрацията или е често ограничавана от авторитарни практики, или е фасадна - прикриваща реално подчинение на традиционните общности от техните кланови и/или престъпни лидери, или държавата и политическите партии предприемат специални мерки и процедури за организирането на тези традиционни общности в колективни участници в един субституиран - опосреден политически демократичен процес. Днес в България имаме фасадна демокрация, в която наред с всички други преки и все по-арогантни нарушения на правата на гражданите, имаме и устойчиво неформално сътрудничество между корпоративно-политическата олигархия от една страна и циганските барони от гетата от друга. Това сътрудничество устройва и двете страни и е изцяло във вреда на гражданите - както вътре, така и извън гетото. Протестите от страна на левичарите-правозащитници допълнително допринасят за удобното маскиране и утвърждаване на този брутален алъш-вериш между главатарите на гетото и главатарите на олигархията. Защо? Защото правозащитниците вопият за невъзможни неща - за оставяне на мира на незаконното строителство във и около гетата, създават чувство за вина на обикновените хора, които често са потърпевши от наличието на гето и не правят почти нищо за разобличаване на робовладелския \"обществен строй\", който цари в гетото. Често пъти правозащитниците тесногръдо застават срещу полезни инициативи в полза на ромската общност. Кметът на Кюстендил Петър Паунов беше изградил полезна схема за транспорт на ромски деца в училища на другия край на града - срещуположен на ромската махала, за да осигури присъствието на децата в клас през целия ден. Когато тези деца ходят на училище в близост до ромската махала, едва изчакват през голямото междучасие своята чаша с мляко и кифла, за да побегнат от училище. Паунов ги размести - и осигури целодневното им присъствие в клас. Ей, изядоха му главата! Слушайте, гетото няма да го премахнем с илюзиите за \"свободен избор\". Трябва да има необходим избор - и за тези в гетото, и за тези извън него. Две момичета - детски учителки от ромската общност в Елин Пелин дошли в София и си намерили работа - по-добре платена - в столична детска градина. Родителите вдигнали бунт - откъде накъде циганки ще им гледат децата. Ще ги гледат - след като са обучени и свестни. Тук свободен избор на родителите няма как да се предостави - освен ако не искат да си вземат децата вкъщи. И обратно - някои от гетото се напили, набили лекар от Бърза помощ, направили нещо друго - няма оправадние \"ама те са онеправдани\". Извинете - който прави подобни неща - яде дебелото дърво, безотносително към етническа принадлежност. Само така могат да се смекчат и постепенно да се преодоляват враждебните установки на едните към другите, на хората във и извън гетото. И още нещо - трудът не е доброволен. Доброволен е само ако не висиш на социалната помощ на държавата, т.е. - на обществото. Щом висиш - като ти дадат работа, работиш. Време е да се въведат ясни условия за получаване на социална помощ - за всички, не само за едните или за другите. Държавата има право да принуждава - в мярата на дължимото гражданско поведение. И по този начин да стопява гетото. Знам, ще има протести. По добре протести, отколкото това, което се случва днес. \n\t", "date": "30.06.2017", "title": "Слушайте, гетото няма да го премахнем с илюзиите за \"свободен избор\""}
{"url": "http://clubz.bg/55704-golov_debyut_za_bojidar_kraev_v_daniq_video", "text": "Божидар Краев, който точно преди седмица навърши 20 г., вкара гол още в първия си мач за новия клуб \"Мидтиланд\".  Това стана при домакинството на датчаните от Лига Европа срещу \"Дери Сити\" (Северна Ирландия) - 6:1.  Продаденият от \"Левски\" наскоро нападател влезе в игра в 72-ата минута и 11 по-късно опъна мрежата с хубав удар от границата на наказателното поле, като фиксира крайния резултат. Врачанинът можеше да се разпише още преди това. Той се включи много активно в играта на тима си.     Датчаните си осигуриха надежден аванс и почти сигурно класиране за следващата фаза - вторият предварителен кръг, където на теория могат да се паднат с български отбор. Сериозни шансове да продължат напред имат \"Левски\" и \"Ботев\" (Пловдив), които спечелиха съответно срещу \"Сутиеска\" (Черна гора) и \"Партизани\" (Тирана) с по 3:1. \"Дунав\" (Русе) пък приема \"Иртиш\" на Димитър Димитров-Херо след 0:1.", "date": "30.06.2017", "title": "Голов дебют за Божидар Краев в Дания (ВИДЕО)"}
{"url": "http://clubz.bg/55693-germaniq_se_spravi_s_meksiko_otiva_na_final_v_rusiq", "text": "Чили - Германия е финалът на турнира Купа на конфедерациите в Русия. Късно снощи бундестимът срази Мексико с 4:1 и е вторият финалист. Ден по-рано чилийците преодоляха Португалия след дузпи - 3:0 (0:0 в редовното време и продълженията). Вторият полуфинал бе далеч по-неравностоен - световните шампиони реално го решиха още до 8-ата минута. Толкова рано в сблъсъка те водеха с 2:0 с голове на Леон Горецка. Тимът на треньора Йоаким Льов дирижираше играта, а \"сомбрерата\" действаха доста открито и си платиха за това. В 59-ата минута Тимо Вернер направи 3:0. Марко Фабиан върна един гол в 89-ата минута, но в продължението Амин Юнес възстанови аванса на Германия - 4:1, и поредно убедително представяне на Германия. Финалът е на 2 юли от 20:00 часа на стадиона в Санкт Петербург. По-рано - от 14:00, Португалия и Мексико играят за третото място в Москва. Германия се представя с доста млад отбор на турнира в Русия. В същото време и младежкият тим до 21 г. е на финал на европейското, където ще спори за титлата срещу Испания.", "date": "30.06.2017", "title": "Германия се справи с Мексико, отива на финал в Русия"}
{"url": "http://clubz.bg/55694-vsqko_uchilishte_v_turciq_zadyljitelno_sys_staq_za_molitva", "text": "Всяко ново училище в Турция ще трябва да има отделни стаи за молитва за момчета и момичета, съобщи Юронюз. Това предвиждат новите правила, изготвени от Министерство на образованието в Анкара и вече публикувани в Същото нещо са призовани да направят и съществуващите сега обществени и частни училища, които са под надзора на държавата. Според новите правила всяко ново училище трябва да има стая за измиване, джамия, директорски кабинет, административна стая, кухня, трапезария, столова, кафене, гардероб, съблекалня, стая за архиви, достатъчно на брой тоалетни и умивалници. Стаите за молитва ще бъдат изградени за мюсюлмански обреди. Това предизвика недоволството на синдиката на служителите в сферата на образованието и науката. Според тях това изискване противоречи на турската конституция. Според учителския синдикат това правило може да отгледа набожно поколение, което може да бъде използвано за следене на учениците и учителите във време, в което държавните служители в Турция са подложени на засилени проверки, а хиляди бяха уволнени. Над 130 000 цивилни служители, сред които учители, преподаватели и други загубиха работата си след неуспешния опит за преврат през юли 2016 г.", "date": "30.06.2017", "title": "Всяко училище в Турция задължително със стая за молитва"}
{"url": "http://clubz.bg/55711-grigor_pochva_s_do_bolka_poznat_arjentinec_na_uimbyldyn", "text": "Григор Димитров ще играе срещу аржентинеца Диего Шварцман в първия кръг на турнира \"Уимбълдън\", който започва в понеделник. Двубоят между двамата е във вторник. Шварцман победи Григор във финала на турнира в Истанбул на 1 май миналата година, когато българинът потроши няколко ракети на корта. През есента българинът взе частичен реванш в Китай, така балансът е 1:1. Ако преодолее Шварцман, Димитров ще се изправи срещу Джеймс Уърд (Великобритания) или Маркос Багдатис (Кипър). Вероятен негов съперник в третия кръг е 23-тият в света Джон Иснър (САЩ). В случай, че успее да попадне във втората седмица на \"Уимбълдън\", на осминафинал Димитров може да се изправи срещу фаворит №1 за титлата Роджър Федерер. През миналата и по-миналата година първата ни ракета отпадаше в третия кръг. Върховото му класиране е полуфинал, записано през 2014 г. Жребият изпрати водачът в ранглистата Анди Мъри и Рафаел Надал в еднато половина, а в другата Федерер и Джокович. Такива двубои са възможни на полуфиналите. Цветана Пиронкова, представителката ни при жените в основната схема, има за съперничка италианката Сара Ерани. И тази среща е във вторник. До момента двете са разменили по 2 победи. Ако Цвети продължи, ще излезе на корта срещу Каролин Вожняцки (Дания) или Тимеа Бабош (Унгария). ", "date": "30.06.2017", "title": "Григор почва с до болка познат аржентинец на \"Уимбълдън\""}
{"url": "http://clubz.bg/55712-iskat_arest_za_nikola_gruevski", "text": "Специалната прокуратура на Македония поиска арест за бившия премиер Никола Груевски, предаде БГНЕС. Шефката на прокуратурата Катица Янева ще иска задържане за общо 18 обвиняеми. Сред тях са бившият директор на Дирекцията по сигурност и контраразузнаване Сашо Миялков, както и бившите министри Миле Янакиевски, Гордана Янкуловска, Елизабета Канчевска-Милевска и скандалният журналист Драган Павлович-Латас, който бе главен редактор на телевизия \"Сител\". Груевски и Янакиевски - ексминистър на транспорта и комуникациите, вече са с повдигнати обвинения за незаконно финансиране на предизборна кампания, нарушаване на избирателните права и получаването на награда за противозаконни действия. Гордана Янкуловска е обвинена за участие в престъпнна група, нарушаване на избирателното право, злоупотреба със служебното положение и фалшифициране на лични документи. И допълни: Спецпрокуратурата, която се ръководи от Катица Янева, бе създадена по време на споразуменията от Пържино през 2015 г. Те бяха подписани от четирите тогавашни парламентарни партии - ВМРО-ДПМНЕ на Никола Груевски, СДСМ на Зоран Заев, Демократичния съюз за интеграция (ДСИ) на Али Ахмети и Демократичната партия на албанците (ДПА) на Мендух Тачи. Мандатът на прокуратурата бе 18 месецd и той изтича днес. В публичното пространство, а и от самата Специална прокуратура на няколко пъти бе повдигнат въпросът за удължаването на нейния мандат. От началото на месеца бившата югорепублика има ново правителство, ръководено от Зоран Заев. В близките седмици предстои и смяната на сегашния главен прокурор Марко Звърлевски. Никола Груевски бе министър-председател на Македония от 26 август 2006 до 18 януари 2016 г.", "date": "30.06.2017", "title": "Искат арест за Никола Груевски"}
{"url": "http://clubz.bg/55676-trymp_shte_poseti_parij_za_denq_na_bastiliqta", "text": "Американският президент Доналд Тръмп ще посети Париж на 14 юли - Денят на Бастилията, съобщиха от кабинета на президента на Франция Еманюел Макрон. Тръмп е приел поканата на френския си колега и се очаква двамата да обсъдят военното сътрудничество.  Посещението ще отбележи и стогодишнината от включването на САЩ в Първата световна война. Франция е сред страните с най-дейно участие в операциите на водената от САЩ коалиция срещу \"Ислямска държава\". 14 юли е националният празник на Франция. На тази дата през 1789 г. тълпи превземат Бастилията, където са държани политически затворници. Щурмът на символа на монархизма се приема за начало на Френската революция. Националният празник на Франция се отбелязва с шествие по булевард \"Шанз Елизе\". Тази година заедно с френската армия в шествието ще участват и американски военни. Тръмп е поканен във Великобритания от премиера Тереза Мей, но такова посещение все още не е официално обявено. Потенциална визита на Тръмп в Обединеното кралство среща сериозна обществена съпротива.", "date": "30.06.2017", "title": "Тръмп ще посети Париж за Деня на Бастилията"}
{"url": "http://clubz.bg/55713-danychni_na_more_zapechatvat_obekti_za_neizdaden_kasov_bon", "text": "Стотици данъчни инспектори съвместно с органите на МВР и Агенция \"Митници\" започват лятната контролна кампания по Черноморието, съобщиха от Националната агенция по приходите (НАП). От утре до края на туристическия сезон предстоят над 25 000 проверки за отчитането на обороти и издаване на касови бележки. За пръв път през тази година неиздаването на касова бележка се санкционира незабавно със запечатване на търговския обект, освен обичайната глоба, допълват от НАП.  Обектите обикновено остават затворени в продължение на 2 седмици след запечатването.  От приходното ведомство отново ще използват дистанционната връзка на всеки касов апарат със сървърите си, за да откриват рискови търговци, чиито продажби значително се различават от обичайните. Освен хотели, ресторанти, барове, магазини, паркинги и други търговски обекти на мониторинг ще бъдат подложени борси и тържища, които снабдяват хотелите с храни и напитки, допълват от НАП. В проверките, които ще обхванат цялото Черноморско крайбрежие, а не само големите курорти, ще участват и инспекторите на \"Фискален контрол\".", "date": "30.06.2017", "title": "Данъчни на море: запечатват обекти за неиздаден касов бон"}
