{"url": "http://clubz.bg/72056-rusiq_e_imunizirana_sreshtu_razuma_no_ne_sreshtu_spin", "text": "Русия може да се превърне в следващата Южна Африка. Владимир Путин открито води своята огромна империя към катастрофа, както навремето Табо Мбеки. Бившият южноафрикански президент отричаше съществуването на СПИН и съответно не виждаше необходимост да снабди своя народ с животоподдържащи медикаменти срещу вируса. Последицата: над седем милиона южноафриканци днес са заразени със СПИН. Руският президент пък изобщо не обръща внимание на вируса на СПИН. Тъй като заразените в неговата огромна империя дълго време минаваха за \"рискови групи\", Путин им отказваше помощ и подкрепа. Така и така почти никой руснак не се интересува от съдбата на наркозависимите, проститутките и хомосексуалните. Критиките от чужбина минаваха покрай ушите на руския президент. Междувременно обаче даже и той би трябвало да разбере, че прави огромна грешка. Защото, както навремето в Южна Африка, така сега в Русия заболяват и умират десетки хиляди млади и образовани хора, които са така нужната на страната работна ръка. Само един голям регион в света днес отбелязва покачващ се брой заразени със СПИН: Източна Европа и Централна Азия. 80 процента от заразените с вируса са руснаци. Дори Южна Африка, където почти две трети от всички заразени получават медикаменти срещу СПИН, бележи спад в броя на заразените. Епидемията в Русия обаче, със своите 160 000 нови случаи годишно, е много по-различна в сравнение с тази в останалата част на света. При над половината от тях вирусът се предава чрез спринцовки и контакти между наркозависимите. Броят на заразените след сексуални контакти също расте. Главно сред хомосексуалните. Ситуацията в големите градове на Източна Европа е драматична. Всеки шести хомосексуален мъж в Киев е носител на вируса. А в Санкт Петербург и Тбилиси- всеки четвърти. Досега Путин демонстрираше пълно пренебрежение към аргументите. Всемогъщият президент преднамерено игнонира и препоръките на Световната здравна организация (СЗО), особено пък след като има на своя страна и руската православна църква. През своето 18-годишно управление Путин нито веднъж не спомена думата СПИН. В неговата страна няма разяснителна работа. Нито в училищата, нито където и да било. Повечето руснаци нямат понятие какво е това СПИН. Да не говорим за това, как се пренася вирусът. Който носи със себе си презерватив и бъде заловен от полицията, минава за проститутка или сводник и в най-лошия случай може да бъде осъден. Почти всяка втора жена в Русия разбира едва по време на бременността или при раждането, че е заразена с вируса на СПИН. Отдавна съществуват медикаменти, които предотвратяват предаването на вируса от майката на детето. В Русия обаче само малко повече от една трета от заразените получават медицинско обслужване. А този, който води разяснителна работа срещу СПИН, бързо става подозрителен и може да попадне дори в затвора. От пет години в Русия е в сила закон, който забранява \"хомосексуалната пропаганда\" на обществени места. Хуманитарните организации пък, които се финансират от чужбина, трябва освен това да се регистрират като \"чуждестранни агенти\". Много международни организации напуснаха страната след като законът влезе в сила през 2012 година. А преди това Путин ограничи финансовата помощ от глобалния фонд за борба срещу СПИН, туберкулоза и малария. Тези мерки имат въздействие и до днес. Редовно някъде в Русия не достигат медикаменти срещу СПИН. А това има тежки последици за пациентите и води до резистентност към вируса. И тъй като Русия има голямо влияние, няколко съседни държави следват политиката на Путин. Това се отнася например до забраната на метадона като заместител на хероина, както и до забраната на програмите за подмяна на спринцовки и игли. При това наказателното преследване на наркозависимите предизвиква пет пъти по-големи разходи, отколкото препоръчаните от СЗО превантивни мерки. Ръководителят на националния център за СПИН в Русия Вадим Порковский е предпазлив критик на Путин. Той изчислява, че около два милиона руснаци вече са заразени със СПИН. Към тях се прибавят и стотиците хиляди заболели от хепатит и туберкулоза. Туберкулозата, в своята резистентна форма, междувременно убива повече хора по света, отколкото СПИН. Главно в Източна Европа и Централна Азия. Преди няколко месеца Путин за първи път призна за опасността, която произлиза от туберкулозата за неговата страна. На международна конференция на СЗО в Москва той призова за обща бобра срещу тази глобална заплаха. Малко по-късно тихомълком руското правителство увеличи бюджета за борбата срещу СПИН от 18 на 22 милиарда рубли (почти 300 000 евро). На последната световна конференция за СПИН в Амстердам Покровский каза, че това е един положителен сигнал.", "date": "2018.08.18", "title": "Русия е имунизирана срещу разума. Но не срещу СПИН"}
{"url": "http://clubz.bg/72055-mestan_s_pokana_za_kongresa_na_partiqta_na_erdogan", "text": "Председателят на ДОСТ г-н Лютви Местан е единствения лидер на политическа партия от България, който получи официална покана и участва в VI-тия Конгрес на Партията на справедливостта и развитието (AK Parti) с лидер Реджеп Ердоган. Това съобщиха от ДОСТ. Заедно с Местан официални покани за участие във форума получиха и членовете на Изпълнителния съвет Фахрие Мурад и Себахин Ахмедоглу. Визитата на делегацията на ПП ДОСТ в Анкара започна вчера с посещение на Мемориала на основателя на съвременна Република Турция  Мустафа Кемал Ататюрк. Последваха срещи в централата на MHP и с ключови фигури от управляващата AK Parti. Делегацията на ДОСТ проведе срещи с председатели на сродни партии от Балканския полуостров, Ирак, Азербайджан и др По-късно днес след Конгреса на AK Parti г-н Местан ще проведе среща с активисти на ДОСТ в община Пурсаклар.  ", "date": "2018.08.18", "title": "Местан с покана за конгреса на партията на Ердоган"}
{"url": "http://clubz.bg/72054-vijte_remonta_na_krystovishteto_pred_su_za_3_minuti_video", "text": "Столичният кмет Йорданка Фандъкова разпространи във Фейсбук видео, в което ремонтът на кръстовището пред СУ \"Св. Климент Охридски\", който продължи 48 часа, е събран в рамките на три минути. Ето какво написа Фандъкова:     ", "date": "2018.08.18", "title": "Вижте ремонта на кръстовището пред СУ за 3 минути (ВИДЕО)"}
{"url": "http://clubz.bg/72050-tancyt_na_putin_s_bulkata_snimki", "text": "Руският президент Владимир Путин пристигна със самолет в австрийския град Грац и от летището се отправи с хеликоптер към община Гимлиц, където ще бъде гост на сватбата на австрийската външна министърка Карин Кнайсъл и бизнесмена Волфганг Майлингер, предаде австрийския новинарски сайт ОЕ24, цитиран от БТА. Сватбената церемония ще се състои в имението \"Чепе\" В сряда прессекретарят на Кремъл Дмитрий Песков потвърди визитата на Путин за бракосъчетанието на Кнайсъл и Майлингер. Той добави, че руският президент смята да поднесе на младоженците сватбен подарък, но не разкри подробности. Засега е известно единствено, че руският президент води със себе си 10-членен казашки ансамбъл. Сред гостите на сватбата са австрийския канцлер консерватор Себастиан Курц и крайнодесния вицеканцлер Хайнц-Кристиан Щрахе. Австрийската партия на свободата на Щрахе е в близки отношения с руската пропрезидентска партия \"Единна Русия\". Изненадващата визита на Путин в страната възмути опозиционните партии в Австрия, които споменаха руската намеса в украинския конфликт След церемонията край Грац Путин ще отлети за Берлин за преговори с германската канцлерка Ангела Меркел. Те ще се състоят в нейната резиденция край столицата. И двете страни искат да постигнат напредък с газопровода \"Северен поток-2\", който е критикуван остро от американския президент Доналд Тръмп.  ", "date": "2018.08.18", "title": "Танцът на Путин с булката (СНИМКИ)"}
{"url": "http://clubz.bg/72048-bivoly_garajen_finansist_e_sobstvenik_na_olimpik", "text": "Диего Гонсалез Алонсо е името на крайния собственик по документи на фалиралата кипърска застрахователна компания \"Олимпик\", която остави без застраховки 270 000 шофьори в България. Това показа проверка на   в търговските регистри на Кипър и Люксембург. Негови партньори в България са свързани с групировката СИК. Самият Алонсо признава пред испанската медия Infolibre.es, че е едноличен собственик на люксембургската фирма Hispakol, която е краен собственик на кипърския застраховател „Олимпик“. По документи той се явява и управител на Hispakol. Медията припомня, че през 2015 г. испанската Комисия за финансов надзор CNMV е предупредила, че управляваната от Алонсо компания JD Business Capital няма право да извършва финансови инвестиционни услуги в Испания. Испанските медии тогава коментират, че става дума за поредния \"гаражен финансист\". Малко след публикацията на CNMV сайтът на JD Business Capital изчезва, което се тълкува като замитане на следите. Въпреки червената лампа от Испания, българската КФН, която също разполага с данните за крайните собственици на застрахователната компания \"Олимпик\", е оставила фирмата да функционира в продължение на години и да набере над 270 000 клиента. В крайна сметка през май т.г. тя беше принудена да отстрани \"Олимпик\" от застрахователния пазар заради сигнал от кипърския застрахователен надзор. Няколко седмици преди \"Олимпик\" да бъде обявена в несъстоятелност в Кипър, което се случи през май т.г., компанията майка Hispakol купи за 17 милиона евро бизнес с дистанционни курсове за квалификация от испанския синдикат UGT, който е близък до испанските социалисти. Сделката, сключена в края на април 2018 г. предизвиква недоумение, защото Hispakol няма никакъв опит в тази област. Преди два дни бившият шеф на НСС и председател на партия ДСБ Атанас Атанасов обяви, че \"всички знаели\" кой стои зад \"Олимпик\". Измамата \"Олимпик\" и скритите собственици Според него това са собствениците на фирмата \"Бул Инс\". Атанасов не представи доказателства за това твърдение. От Търговския регистър става ясно, че Крум Крумов, който в момента е управители на \"Бул Инс\", в миналото е бил управител на клона на \"Олимпик\" у нас. Собствеността на \"Бул Инс\" е свързвана с братята Красимир и Николай Маринови, известни като \"Маргините\". Връзка със СИК се открива и през фирмата \"Фокус Пропърти\" АД, която е собственост на кипърската „Олимпик“. Един от директорите Петьр Паунов е бил съдружник в консултантската фирма \"Би енд Си Консултинг\" със Силвия Панагонова, вдовицата на убития сикаджийски бос Милчо Бонев – Бай Миле Ако Диего Гонсалез Алонсо се явява подставено лице на собствениците на \"Бул Инс\", става дума за нарушение на Закона за разкриване на офшорните собственици приет по инициатива на депутата и медиен магнат Делян Пеевски. Единственият начин да стане ясно кои са реалните собственици на \"Олимпик\" е Алонсо да направи самопризнания, ако срещу него бъде заведено наказателно дело и той стане свидетел на прокуратурата. Засега обаче българските власти и прокуратура не дават индикации, че ще търсят наказателна отговорност за ограбването на над 270 000 български граждани.", "date": "2018.08.18", "title": "\"Биволъ\": \"Гаражен финансист\" е собственик на \"Олимпик\""}
{"url": "http://clubz.bg/72049-cvetanov_gost_na_tradicionna_bylgarska_svatba_na_aktor_ot_holivud", "text": "Председателят на ПГ на ГЕРБ и зам.-председател на партията Цветан Цветанов присъства на сватбатата на холивудския актьор Бен Крос и неговата дългогодишна приятелка от Русе - Деана. Това съобщиха от пресцентъра на ГЕРБ. Тържеството се проведе по време на Международния фестивал на фолклорната носия в Жеравна. Младоженците се венчаха по стара българска традиция. Те бяха в народни носии и спазиха всички български обичаи. Кметът на Котел Коста Каранашев  бракосъчета семейството и им пожела здраве и дълъг семеен живот. След церемонията Цветан Цветанов заяви, че с всяка изминала година фестивалът в Жеравна става емблема на Котел и цяла България. По-късно днес заместник-председателят на ГЕРБ Цветан Цветанов ще се  срещне с жителите на Котел и с. Филаретово.  ", "date": "2018.08.18", "title": "Цветанов гост на традиционна българска сватба на актьор от Холивуд"}
{"url": "http://clubz.bg/72047-airbnb_pecheli_na_ryba_na_zakona", "text": "„Забравете хотелите“, призовават не без самочувствие от Airbnb още със създаването си. И макар предизвестената смърт на традиционните форми да не е настъпила, те имат в лицето на Airbnb повече от сериозен конкурент – предлагащ междувременно алтернативни възможности за настаняване в почти 200 държави. Наемодателите плащат такса 3 процента от поисканата цена, гостите дължат повече – между 6 и 12 процента. Но удръжките звучат съвсем приемливо, в резултат на което оборотът на Airbnb за миналата година е надхвърлил 3,5 милиарда долара, а брутната печалба е 100 милиона долара (по данни на „Файненшъл Таймс“). Оценката на самата фирма възлиза на 31 млрд долара и на Уол Стрийт я очакват нетърпеливо, но собствениците засега нямат подобни намерения. Не толкова отдавна, само преди две петилетки, студентите Брайън Чески и Джо Гебиа преценили, че апартаментът им в Сан Франциско излиза твърде скъп, поради което потърсили допълнителни приходи - сложили три надуваеми дюшека в хола и ги дали под наем за дните, в които в града се провеждала голяма конференция. Дали и закуска, откъдето дошло името „Air bed and breakfast, сведено впоследствие до Airbnb. Подобно на много други идеи, родили цели империи, и тази в началото тръгва като на шега – основателите Чески, Гебиа и Натан Блехарчик искали да създадат платформа, улесняваща търсенето на съквартиранти. Но установили, че подобна мрежа вече съществува, така се стигнало до появата на Airbnb. Десет години по-късно жилищата, предоставяни от платформата, са около пет милиона (за сравнение – най-голямата хотелска верига „Мариот“ със своите 30 марки разполага с общо 1,3 милиона стаи). Вече няма надуваеми дюшеци, нито закуски, но пък освен нощувки, по линия на Airbnb вече се предлагат и екскурзии, и други интересни преживявания на пътуващите, с което се влиза в пряка конкуренция и с туристическите агенции. И акцентът все повече се измества към по-платежоспособните клиенти, а сред предложенията за настаняване се срещат все по-необичайни – бамбукови колиби, цели дворци, плуващи резиденции, стъклени къщи, пещерни жилища. Карен Паулсен е само една от хилядите, които предоставят домовете си за временно ползване. Живее в Хамбург, но отказва да каже къде точно, за да си спести проблемите – защото приема посетители в жилището си без знанието на хазаина. Печели от това по около 6000 евро годишно, благодарение на които държи под наем и едно малко ателие, в което пребивава, когато другата база е заета. Когато дойдат гости, прибира личните си вещи в една от трите стаи. А книгите и грамофонните плочи са оставени на разположение. Нейното прегрешение е направо невинно, но не всички са такива, във връзка с което в Хамбург замислят затягане на правилата за тези, които отдават жилища под наем чрез Airbnb. Така например, това вече ще може да се прави само за два месеца в годината, вместо за шест, колко е било допустимо досега. И ще се наложи регистрация, а не напълно безконтролно предоставяне на жилището, за което не само хазаинът, но и финансовите служби са в пълно неведение. Хамбург е само един от градовете, за които Airbnb е трън в очите, най-вече заради това, че вместо да предоставят уютно убежище на местните жители, апартаментите и къщите, вкарани в системата за посрещане на туристи, се използват като своего рода златна кокошка, допринасяща още повече за дефицита на „нормални“ домове. Да, ама не: Една от множеството директиви на Европейския съюз третира именно тази сфера и повелята, че властите не могат да задължат дадена фирма да предостави за проверка данните на хората, с които работи. Благодарение на тази директива през март тази година Airbnb печели с лекота дело, заведено от берлинските общински власти – за използването на жилище не по предназначение. Стриктното опазване на данните се натъква на сериозна съпротива от страна на редица големи европейски градове и популярни туристически дестинации като Амстердам, Мадрид, Виена или Брюксел, които настояват да знаят как точно се играе играта Airbnb. Едно от исканията, например, е наемодателите да излезат от анонимността. Големите европейски градове вземат мерки срещу AirBnB И другаде се опитват да контролират нещата – например чрез ограничаване на времето, в което дадено жилище може да се предложи за гости, и глоби до половин милион евро за нарушителите – както е в Мюнхен. Отделно произтичат ядове по линия на съседите, които често се случва да се изнервят от временно настаняваните гости, незагрижени за спокойствието и реда в съответния дом. Дотам, че от 2016 година насам Airbnb им предлага специална опция за жалване, само не е известно какво произтича от това. Междувременно ръстът в търсенията е стигнал 150 процента за една година.", "date": "2018.08.18", "title": "Airbnb печели на ръба на закона"}
{"url": "http://clubz.bg/72058-derbito_na_plovdiv_radost_za_lokomotiv_v_doma_na_botev", "text": "\"Локомотив\" спечели първото пловдивско дерби за сезона - 1:0 в дома на \"Ботев\" в \"Коматево\". Димитър Илиев заби единственото попадение с глава след центриране от ъглов удар. Малко преди това той влезе като смяна. Мачът бе много слаб и скучен и може би най-логично бе да завърши 0:0. Все пак Локо дочака своя момент и се възползва, а в края на срещата можеше да направи 2:0 в две ситуации, но в ключовите моменти нападатели на гостите не взеха най-добрите решения. Безличен \"Лудогорец\" сбърка за пореден път Така \"Локомотив\" спечели за трети пореден път, а днешният успех много прпилича на този срещу \"Лудогорец\". \"Ботев\" имаше инициативата и повече владееше топката, но ефекта от това е нулев. \"Жълто-черните\" почти не създадоха чисти голови ситуации. В неделя е голямото дерби \"Лудогорец\" - ЦСКА-София.", "date": "2018.08.18", "title": "Дербито на Пловдив: Радост за \"Локомотив\" в дома на \"Ботев\""}
{"url": "http://clubz.bg/72057-merkel_gaz_ot_rusiq_trqbva_da_minava_prez_ukrajna_i_sled_severen_potok_2", "text": "Дори и след пускането в експлоатация на газопровода \"Северен поток 2\" Украйна трябва да запази ролята си на държава, през чиято територия се доставя руски природен газ за Европа. Това заяви канцлерът на Германия Ангела Меркел преди началото на преговорите с президента на Русия Владимир Путин, който е на посещение в Берлин. Путин също увери, че \"Северен поток 2\" не изключва възможността за доставка на руски природен газ през територията на Украйна. Той изтъкна, че газопроводът \"Северен поток 2\" ще удовлетвори нарастващото търсене на Европа на енергийни ресурси. Той припомни, че Германия е един от крупните купувачи на руските енергийни ресурси. Той изтъкна, че е много е важно Съвместният всеобхватен план за действие по иранската ядрена програма, насочен към укрепването на регионалната и глобалната сигурност, да бъде запазен.", "date": "2018.08.18", "title": "Меркел: Газ от Русия трябва да минава през Украйна и след \"Северен поток\" 2"}
{"url": "http://clubz.bg/72052-google_shte_otvarq_firmen_magazin", "text": "В момента единственият магазин на Google е всеизвестният Play Store, където всички си купуваме (всъщност предимно сваляме безплатно) програми. Но това скоро ще се промени, разказва Chicago Tribune. Американският техногигант планира да отвори първия си аналогов фирмен магазин в Чикаго, съобщи изданието. Обектът за търговия на дребно ще бъде вероятно първи от поредица магазини на Google в САЩ, а може би и по света. До този момент компанията продаваше малкото си брандирани продукти чрез големите търговски вериги. Заради все повечето собствени джаджи обаче компанията иска да има и своя територия. В момента продуктовият каталог е сравнително скромен - хромбуците, лаптопи с леката система Chrome OS, и смартфоните и умните часовници от линията Pixel. И Google Pixel 2 зарязва аудиожака Това обаче не спира Google да планират магазин с площ 1300 кв. м, състоящ се от две свързани помежду си двуетажни сгради. Така че или ще трябва да измислят много нови продукти до откриването, или да напълнят пространството с нещо специално.  Кога обаче ще отвори магазинът все още не е ясно.", "date": "2018.08.18", "title": "Google ще отваря фирмен магазин"}
{"url": "http://clubz.bg/71887-burnata_1968_a_i_chast", "text": "1968-а е безспорно една от най-бурните години в историята на САЩ. Тя е белязана от ескалацията на войната във Виетнам, довела до американското изтегляне от страната, и от две гръмки убийства. На 30-31 януари е нарушено примирието във Виетнам. Започва офанзивата „Тет“, наречена така по името на виетнамската Нова година. Изненадващо в самия разгар на празненствата силите на Северен Виетнам и Народният фронт за освобождение на Виетнам, известен още като Виет Конг, започват серия от атаки срещу американските и южновиетнамските правителствени войски. Нападенията се извършват в цял Южен Виетнам, включително в столицата Сайгон. Нападателите обаче успяват да завладеят единствено древната столица Хюе. Навсякъде другаде те са отблъснати. Офанзивата „Тет“ приключва към началото на март. А Хюе отново е превзет от американски и южновиетнамски войски. Но макар настъплението навръх Тет да е провал, в психологически план то се оказва преломен момент на Виетнамската война. Защото слага край на заблудите за военните победи на САЩ във Виетнам. И все повече обикновени хора, общественици, журналисти и политици започват да надигат глас против войната. Вълна от възмущение предизвиква клането в Ми Лай на 16 март 1968 г. Тогава американски войници избиват между 347 и 504-ма цивилни в селата Ми Лай и Ми Кхе. Повечето жертви са жени и деца. Офанзивата „Тет“ води до мирната конференция в Париж и договора, предвиждащ изтегляне на американците от Южен Виетнам. А през 1975 г. проамериканското правителство в Сайгон пада, след като градът е превзет от северновиетнамците и Виет Конг. Създава се Социалистическа република Виетнам. Това е единственият случай досега, при който една разделена държава се обединява под комунистическо управление. И до днес тази война е най-голямото поражение на САЩ на бойното поле. Страната дава там 58 226 жертви. Над 153 000 са ранените. Много от тях остават инвалиди. На 4 април в Мемфис, Тенеси, е убит Мартин Лутър Кинг. Човекът, превърнал се в символ на борбата на цветнокожите в САЩ за равноправие, е покосен на балкона на мотел „Лорейн“, където е отседнал. Той е дошъл на среща със стачкуващи работници от чистотата. Мартин Лутър Кинг организира през 1968 г. знаменития Поход до Вашингтон, по време на който произнася емблематичната си реч „Имам една мечта“. В нея той прокламира разширяването на обхвата на традиционните американски ценности, като включва представата за общество, игнориращо цвета на кожата. Година по-късно Кинг става най-младият лауреат на Нобелова награда за мир. Удостоен е заради борбата си за премахване на сегрегацията и расовата дискриминация чрез гражданско неподчинение и други ненасилствени средства. Той се бори също така срещу бедността и настоява за прекратяване на Виетнамската война. Убийството на правозащитника предизвиква бунтове из цялата страна. За първи път в историята на САЩ е обявен национален траур заради смъртта на цветнокож. Убиецът е белият расист Джеймс Ърл Рей. Той е заловен през юни 1968 г. във Великобритания два месеца след убийството. Това става в момента, в който се опитва да отпътува оттам за Канада с фалшив паспорт. Рей се признава за виновен в убийството и е осъден на 99 години затвор. През 70-те години той успява да избяга за три дни, с което към присъдата му се добавя още една година. Убиецът на Мартин Лутър Кинг умира на 70-годишна възраст през 1998 г. в болницата на затвора „Лоис Дебери“ в Нешвил, Тенеси. На 6 юни САЩ са разтърсени от ново гръмко убийство. Този път жертвата е сенаторът демократ Робърт Кенеди, бивш главен прокурор на САЩ и брат на убития 5 години по-рано президент Джон Кенеди. Робърт Кенеди, известен още като Ар Еф Кей (RFK), е застрелян в Лос Анджелис малко след като печели първичните избори в Калифорния за кандидат-президент на Демократическата партия. Като главен прокурор в периода 1961-1964 г. Кенеди повежда кръстоносен поход срещу мафията и редовно влиза в противоречия със самия директор на ФБР Едгар Хувър. По негово време присъдите срещу мафиоти се увеличават с цели 800 на сто. Ар Еф Кей подкрепя Движението за граждански права. През 1962 г. по негова заповед са изпратени военни и полицейски подкрепления в град Оксфорд, щата Мисисипи. Те трябва да гарантират изпълнението на решението на федералния съд за приемането в местния университет на първия чернокож студент Джеймс Мередит. Постепенно Кенеди стига до извода, че трябва да се даде право на гласуване на чернокожото население. С помощта на своя брат президент той успява да прокара Закона за граждански права от 1964 г. Той прекратява действието на законите на Джим Кроу за расова дискриминация и сегрегация, действащи в южните щати. На 6 юни 1968 г. сенаторът се среща със свои привърженици в хотел „Амбасадор“ в Калифорния. Докато е на подиума, към него се приближава палестинецът с йордански паспорт Сирхан Сирхан и го разстрелва с пистолет. Нападателят заявява, че е убил Кенеди, защото е настоявал САЩ да подкрепят Израел в Шестдневната война срещу арабите през 1967 г. Сирхан Сирхан е осъден на смърт, но през 1972 г. присъдата е заменена с доживотен затвор. Той е жив и до днес и лежи в затвора „Донован“ край Сан Диего, Калифорния. В момента е на 74 години.", "date": "2018.08.18", "title": "Бурната 1968-а (I ЧАСТ)"}
{"url": "http://clubz.bg/72005-bylgarshtinata_rumynshtinata_i_turchishtinata", "text": "Нали се сещате за оня мъдрия султан от приказките, който се чудел дали да увеличи данъците. И пратил своя най-наблюдателен везир за проучи така да се каже обществените нагласи и настроения. Обиколил везирът така да се каже избирателните райони и докладвал, че народът мрънка, псува и бълва змии и гущери по адрес на управлението. На което така да се каже харизматичният султан реагирал със заповед да се увеличат данъците. Минало време, държавният резерв намалял и султанът пак имал нужда от така да се каже социологическо проучване. Тръгнал везирът сред народа, срещал се с местни координатори и се завърнал с още по-тревожни сведения: народът не само че открито говорел против управляващия, но и люто се канел да му клъцне мандата с масови протести по примера на едно съседно султанство. Изслушал султанът доклада на своя верен везир, който така да се каже никак не бил лесен за изслушване – в случая не само везира, но и доклада, и пак наредил да се вдигнат налози, акцизи и други индиректни вземания от държавата. Но пак се изпразнила държавната хазна, пак тръгнал везирът на оглед, само че този път се върнал със съвсем различни наблюдения – народът, рекъл, пет пари не дава какво правиш ти и какво правят комшиите, народът тропа хора по всички мегдани по света и у нас и даже сушата вече не му стига, навлезе и във водните площи, вика ебре-дебре, вее знамена и се весели народът. Тъй рекъл верният везир и мъдрият султан се умъдрил допълнително, защото след такава промяна на обществените нагласи било много опасно да се увеличават данъци. Приказките казват същото като науката, само че по свой начин. Науката го казва така: съществува една линия на бедност, която – ако бъде улучена – гарантира най спокойното управление. Това е линията, при която управляваните са толкова бедни и отвратени, че се посвещават изцяло на мърморене, ругатни и осигуряване на запаси за прехрана. Не им е до граждански натиск, не им е до човешки права и справедливост, те насочват енергията си към печене на чушки, затваряне на буркани със салца и изчисляване колко радиатора да изключат, за да могат да си платят сметката за парното. Ако станат  по-богати, ще им остане свободно време, ще вземат да се сетят, че са граждани, ще се организират, ще имат искания. Ако пък паднат под тази линия на бедност, има опасност от бунтове, спонтанни тълпи, чупене на витрини и пълнене на площади. Масовото танцуване в приказката за султана е маркер за придвижване под линията на бедността, когато вече си наясно, че всичко е загубено, но си вече в етапа на невротичното веселие от пропадането надолу и илюзията, че все още има стабилни неща, за които да се хванеш по пътя към дъното, българщината в случая по липса на всичко останало. Положението в този момент не е по-добро нито у южните, нито у северните ни съседи, но не знам дали те разчитат на турчищината или румънщината. Като че ли при тях тези сложни понятия се променят според обстановката. В момента турчищината е вяра, че Аллах ще се намеси във фискалната обстановка и ще застане на страната на турската лира в битката и с другите валути и най-вече с американския долар. Пак в този момент румънщината е голям протест пред парламента против корупцията във властта, в който пренесената с емигрантите румънщина в други страни се връща в родното гнездо да заяви правото си то да бъде подреждано и според техните стандарти за почтеност и ефективност. Нашата българщина е по-устойчива величина. Независимо коя е годината тя означава все едни и същи неща. Бъклица и дрян, менче и здравец. Потури, пояс, калпак, фустан, пендари, пафти, риза, нашарена с кръстат бод. Навуща, цървули. Стрелба по посока на тавана. Гайда и тъпан. Кое е нещото, което обединява всички тези емблеми на българщината? Хорото, разбира се. Знам какво обясняват етнолозите за значението на енергията на кръга, в който се вие хорото, наясно съм за взаимоотношенията му със соларното, поколенческото, еротичното, родовото и т.н. възвишени неща. Но не мога да потисна съмнението си, че хорото е българската будна кома – най-вече сега, когато всичките му други значения са изстинали и е останало единствено като символ на българщината. Българщината е социално приемливото название на будната кома, в която живее нашият народ. Господи, какви неща правя за Англия! – мислел си принц Чарлз по време на някаква визита, докато отхапвал от сервираното му змийско месо. Божкеее, какво да я правим тая България, какво? – изпъшква моята съседка, докато гледа новините. И в двата случая става дума за патриотизъм.  Патриотизмът е любов, а времето ни е нелюбовно. Ябълките на раздора са толкова много, че можем да си сварим мармалад за векове напред. Омразата и гневът се натрупаха в такива огромни количества, налага се да им се намерят по-прилични названия. Едно от тях е патриотизъм.  Донякъде знам какво не е патриотизъм. Менчета със здравец, пафти и навуща не са патриотизъм, те са фолклор. „Който не е православен, не е българин” не е патриотизъм, то е фундаментализъм. „Ние сме първите европейци”, не е патриотизъм, то е неграмотност. „Охридското езеро – гребна база на Софийския университет” не е патриотизъм, то е само симпатичен протест срещу крадлив прочит на историята. „Циганите на Сатурн” въобще не е патриотизъм, то е психологически проблем. Да разпространяваш снимка на невръстна циганка с бебе като виновница за това, че не се раждат българчета, не е патриотизъм – това си е най-обикновена глупост по инерция. „За всичко и навсякъде са виновни евреите” не е патриотизъм, то е плюене в един от малкото останали кладенци, от които можем да пием самочувствие. „Аман от ДПС!” не е патриотизъм, то е мързел. Турците не са ни виновни, че не си правим труда да отидем до урните. Вицовете пък казват същите неща като приказките и науката по съвсем различен начин. Дошли двама мигранти в България, искали да останат тук, да се интегрират, да станат също като българите. Даже се обзаложили кой ще стане по-българин за една година. Срещнали се след една година на уговорената дата и единият от тях казал: „Снощи играхме „Пайдушкото“, пихме ракия, тази сутрин изядох една шкембе и сега отивам да разучавам „Чичовото“, че то по-трудно“ – рекъл първият и бил готов да продължи с впечатленията си от „Дайчовото“, обаче вторият го прекъснал: „Какво ме занимаваш със себе си бе, мангал.“ Вие преценете кой от двамата е станал по-българин за една година. И коя от двете българщини определя живота ни. И дали хорото ще ни спре в дългия път надолу или само ни дава илюзия за по-безопасно падане и по-гордо падение.", "date": "2018.08.18", "title": "Българщината, румънщината и турчищината"}
{"url": "http://clubz.bg/72045-vreme_e_za_metoo_i_v_katolicheskata_cyrkva", "text": "„Всичко зависи от епископите“. Това е най-ужасяващото изречение от новия 1300-страничен доклад, публикуван от Върховния съд на Пенсилвания тази седмица, който разкрива, че 300 свещеници в щата са блудствали с над 1000 деца от 1947 г. досега. Това е най-новият скандал в продължаващата криза с насилието върху деца в Католическата църква. Двугодишното разследване, проведено от главния прокурор на Пенсилвания и дузина заседетели от Върховния съд, съдържа стотици интервюта и е резултат от проучени половин милион страници от църковни архиви. Това е най-голямото разследване в САЩ за сексуалното насилие срещу деца в Католическата църква. 300 католически свещеници насилили поне 1000 деца в САЩ Инцидентите са шокиращи и смущаващи. Те включват случай на малолетно момиче, което е забременяло от свещеник, а той е платил за аборта ѝ; на свещеник, който е признал изнасилванията на 15 момчета. В един от случаите свещеник е насилил пет сестрички от едно семейство, включително и 18-месечно момиче. Разследването стига до извода, че свещениците са „следвали наръчник за прикриване на истината“ и „докато свещеници са изнасилвали малки момчета и момичета, епископите са прикривали всичко“. В продължение на десетилетия. Главният прокурор на Пенсилвания Джош Шапиро отбеляза, че в някои случаи „прикритето е стигало дори до Ватикана“ и че епископите „са бранели своята позиция на всяка цена“. Най-обезпокоителното е, че съдебните заседатели са убедени, че дори и днес епископите правят всичко възможно да се защитят. Докладът казва, че ако сега са открити 1000 жертви, то вероятно хиляди други предстои да проговорят. Точно на това се надявам. Почти 30 години се боря от все сърце за правата на насилените от духовници деца. Четири от шестте деца в нашето семейство бяха сексуално насилени от нашия енорийски свещеник Джон Уитли. Заведох дело срещу него и неговия епископ, но неуспешно. След това започнах работа в Мрежата на оцелелите от свещеници насилници, най-старата и най-голяма организация в света за подкрепа на жертви. Най-ценната истина, която научих, е тази: Трудно е да убедиш някой, който ръководи или работи с насилници, да приеме, че един от неговите хора е звяр. Често е дори по-трудно да накараш полицията и прокуратурата да разследват и да тръгнат по петите на такива зверове. И е почти невъзможно да убедиш строго йерархичната Католическа църква да се откаже от вековните си традиции да прикрива всичко и да приеме истински реформи. Престъпниците излизат на светло само когато самите жертви поемат инициативата, преодолеят срама, рискуват да не им повярват и започнат да говорят. Ако искаме децата да се чувстват по-сигурни в църквата, време е масово жертвите да започнат да говорят, по целия свят. Криминалните разследвания и обвинения помогнаха. Помогнаха и разследванията на медиите и гражданските искове. Но дори и тези позитивни стъпки разчитат на първо място на смелостта на жертвите. А все още продължават и престъпленията, и тяхното прикриване. Моят опит показва, че жертвите неизменно започват да се чувстват по-добре, когато излязат напред, въпеки че понякога това отнема време. Уязвимите винаги се чувстват по-сигурни след това. А понякога, както видяхме в Пенсилвания, властите отговарят. Благодарение на хилядите смели жени, които решиха да говорят и разпалиха движението #MeToo, бяха уличени силни мъже на престижни позиции, бяха отстранени, понижени, съдени и обвинени за сексуални посегателства над жени. А хиляди други жени са се почувствали реабилитирани от своите смели колежки. Време е това движение да набере сили и в Католическата църква.", "date": "2018.08.18", "title": "Време е за #MeToo и в Католическата църква"}
{"url": "http://clubz.bg/72032-naj_bedniqt_prezident_se_otkaza_i_ot_pensiq", "text": "Бившият уругвайски лидер Хосе Мухика, известене като \"най-бедния президент на света\" заради скромния си начин на живот, се отказа от пенсията на сенатор, съобщи BBC. След края на президентския си мандат той стана сенатор през 2015 г. - пост, който напусна в началото на август.  Мухика е можел да остане сенатор до 2020 г., но не го е направил. Вместо това написал молба за пенсиониране. 83-годишният Хосе Мухика е известен със скромния си начин на живот. По време на президентския мандат и след това той и съпругата му живеели във фермата й край столицата на Уругвай - Монтевидео. Обработвали земята и отглеждали цветя. Уругвайският политик често е казвал, че когато човек притежава по-малко, не става роб на материалното и има повече време за себе си. През 2015 г. известният режисьор Емир Кустурица снима филм за него.  Като президент Мухика даряваше около 90% от 12-те хиляди долара месечна заплата за благотворителност. Така му оставаше по около една средна заплата за Уругвай - $775. Самият той не намираше това за странно, казвайки, че е живял така цял живот. В една от имотните му декларации като президент - тази за 2010 г., фигурира единствено кола - \"Фолксваген Костенурка\" от 1987 г. Мухика беше избран за президент на Уругвай през 2009 г. Бил е от левите партизани \"Тупамарос\" през 60-70-те години на миналия век. Прострелван е шест пъти и е лежал 14 години в затвора, преди Уругвай да стане демократична държава през 1985 г.", "date": "2018.08.18", "title": "Най-бедният президент се отказа и от пенсия"}
{"url": "http://clubz.bg/72044-zaradi_flanelkata_koqto_te_pravi_myj_i_futbolist", "text": "Днес е голям ден. Започва италианското първенство, неповторимото \"калчо\". С Кристиано Роналдо и завърналия се Леонардо Бонучи \"Ювентус\" изглежда още по-силен и не се вижда как може да бъде повален след седем поредни години на върха. Което не значи, че не може да стане. Във вчерашния ден обаче се случи нещо, което докосна милиони запалянковци по света. Не е задължително да харесваш \"Ювентус\", за да го забележиш и отчетеш. Вторият капитан на Юве Клаудио Маркизио скъса договора си с клуба в последния ден на трансферния период и след 25 години си тръгва от отбора, с който направи първите си стъпки във футбола и му беше верен четвърт век. Това написа Маркизио в социалните мрежи и направи моментът още по-специален. Дали пък някои вчера не си дадоха сметка, че той е наистина специален футболист, макар и това да не личеше винаги, просто защото за да забележиш и оцениш ролята му се изисква малко повече? А осмицата е заради номера, който халфът носеше в \"Ювентус\". Накъде се е запътил сега? Казват, че към Мейджър лигата на САЩ, но за момента това е по-скоро спекулация. Малко са футболистите в днешно време, прекарали в един клуб 25 години. Няма да се сетите за много такива. Клаудио Маркизио е роден в предградие на Торино на 19 януари 1986 г. Той е най-малкото от три деца, а родителите му са имали семеен бизнес. Те са фенове на \"Ювентус\" и дълги години са притежавали сезонни карти за мачовете на \"Старата госпожа\". Така децата им от малки са опознали стадион \"Деле Алпи\". Маркизио буквално прохожда с топката в малкия спортен клуб \"Сиспорт\", който се спонсорира от автомобилния концерн ФИАТ. Млади треньори от академията на \"бяло-черните\" го забелязват, когато е на седем (!) и привличат в отбора, на който и без това е фен. Същевременно той продължава да практикува няколко спорта, сред които лека атлетика и ски. Като тийнейджър се запалва по топографията. Години по-късно Клаудио казва, че наистина е харесвал тази професия и е гладал на нея като на алтернатива, ако не му потръгне с футбола. В ранните си тийнейджърски години Маркизио играе като атакуващ халф, опитвайки да следва пътя на кумира си Алесандро дел Пиеро. Постепенно е преквалифициран като вътрешен полузащитник. На 18 години русокосият юноша започва да тренира с първия отбор на \"Ювентус\". Тогава вече е капитан на \"примаверата\" (втория отбор) на клуба, с който става шампион на Италия.  Минава време, преди да дебютира официално за Юве - това става през есента на 2006 г., когато е на 20 г. На следващата година е преотстъпен на \"Емполи\" за сезон 2007/2008. Маркизио впечатлява, а тимът изпада от Серия А. Така младокът е привикан обратно в Торино от Клаудио Раниери, който е решен да даде шанс на младока. Футболистът улавя шанса. А в колонката си в престижния в. \"Гадзета дело спорт\" бившият нападател на \"Милан\" и \"Фиорентина\" Стефано Боргоново пише, че Маркизио му напомня на великия Марко Тардели, световен шампион от 1982 г., един от емблематичните италиански футболисти на 70-те и 80-те години. Ювентинец, разбира се. Сравнението не остава незабелязано от феновете на \"бяло-черните\" и то следва Маркизио до днес. А той си има и прякор - Il Principino (\"Малкия принц\"). Лепват му го, когато е новобранец в \"Ювентус\", а запалянковците го подемат и правят паралел с Даниеле де Роси от \"Рома\". Двамата си приличат като външност, стил на игра и футболна съдба. А има защо да е сравняван с Тардели. Клаудио Маркизио беше \"халф мечта\" за много от треньорите си в \"Ювентус\" и националните отбори на Италия. Той има доста разнообразни качества. Може да снове между наказателните полета, да отнема топката, да върши \"черна работа\", но също така да диктува ритъма на играта, да подава, да бележи... Специалисти, които наистина разбират играта, казват, че той е бил основната причина Пол Погба да изглежда толкова добър в \"Ювентус\". Войник, който не хленчи, не ламти за договори за много пари. Не е много и по нощния живот и показването по събития. Обича модата и хубавите дрехи и за разлика от не малко футболисти има добър вкус. Той стана национал в \"А\" отбора на \"адзурите\" на 23 г. Любопитно е, че първият официален мач на Маркизио за Италия е срещу България - в квалификациите на Мондиала в Южна Африка на 9 септември 2009 г. в Торино. \"Скуадрата\" спечели с 2:0 с голове на Фабио Гросо и Винченцо Якинта през първото полувреме. На Световното Италия не направи нищо запомнящо се, като отпадна още в групата, а Марчело Липи се провали в опита си да използва Клаудио като типична \"десетка\". Италианците се изложиха и четири години по-късно в Бразилия (пак не прескочиха групата), когато Маркизио вкара страхотен гол на Англия с удар от около 25 метра. За жалост малко по-късно контузии започнаха да спъват кариерата на халфа. През пролетта на 2016-а той скъса коленни връзки и това го извади от европейското във Франция. Завърна се, но нова травма в коляното още през август 2017-а помрачи почти целия изминал сезон. И вчера той просто реши да си тръгне. Клаудио Маркизио има 389 мача и 37 гола за \"Ювентус\", с който е шампион седем пъти, а четири пъти е вдигал купата на Италия. В 55 двубоя е носил фланелката на Италия (5 гола). Спечелил е няколко индивидуални награди, включително е избиран за №1 на сезона във фенската класация на \"тифозите\" на \"Старата госпожа\". Попада в идеалния отбор на Шампионската лига за 2014/2015 г. Маркизио е женен за Роберта Синаполи, бивша тенисистка и също националка на родината си. Имат двама сина - Давиде (9 г.) и Леонардо (6 г.). Роберта е почитателка на градския съперник \"Торино\". Винаги е било така - нейният баща е играл за \"Торо\", макар и само като юноша, а после е ритал за нискоразредни клубове в Италия. Особено в началото на връзката им с Роберта, нейният баща често подкачал Клаудио по клубна линия. Двамата са запазили отлични отношения. Днес е голям ден. \"Калчото\" се завръща. Един започва в \"Ювентус\" - Кристиано Роналдо, друг си тръгва - Клаудио Маркизио. Клубът и феновете му готвят изненади и подобаващо изпращане. Има и много неща, които остават завинаги - мислите, спомените, емоциите, снимките...", "date": "2018.08.18", "title": "Заради фланелката, която те прави мъж и футболист"}
{"url": "http://clubz.bg/72051-bojko_borisov_i_arheologiqta_snimki", "text": "Правителството ще помогне максимално на археолозите за разкриването на на могилата \"Мал тепе\". Това каза премиерът Бойко Борисов при посещението си на могилата \"Мал тепе\" край село Маноле, съобщи \"Фокус\" Премиерът разгледа разкопките на царската гробница и благодари на доц. Костадин Кисьов, ръководител на разкопките и директор на Археологическия музей в Пловдив и на екипа му за това, което е видял и което са му разказали. Той припомни, че догодина Пловдив ще е Европейска столица на културата и този археологически обект ще е един добър подарък и за града, и за Европа. И продължи: Той припомни още, че преди две седмици правителството отпусна на община Пловдив и последните 9 млн. лв. за Европейска столица на културата.   Малко по-късно Борисов поздрави във Фейсбук и археолозицте, които проучват Хераклея Синтика край Петрич.    ", "date": "2018.08.18", "title": "Бойко Борисов и археологията (СНИМКИ)"}
{"url": "http://clubz.bg/72038-tigyryt_na_bosfora_qvno_shte_se_prizemi_po_korem", "text": "Само за няколко дни курсът на турската лира се срина драматично. А това е само върхът на един огромен айсберг от проблеми, към който се носи турската икономика. Инфлацията в страната в момента възлиза на 16%. До края на годината тя може да стигне и 30 на сто. Турската външна търговия от години насам работи на загуба. Външнотърговският дефицит възлиза на 7% от БВП. Турските банки и фирми са натрупали външни дългове в размер на близо 470 млрд. долара, а обслужването на тази дългове се извършва в твърда валута. Ако турската лира продължи да се обезценява спрямо долара и еврото, изпълнението на тази задача ще се окаже почти невъзможно. И понеже кризата засяга и голям брой частни фирми, безработицата ще продължава да расте. След победата си на изборите от 24 юни Ердоган получи почти неограничена власт. Но дори и да иска, той не би могъл да предотврати сблъсъка на турската икономика с този огромен айсберг от проблеми. В най-добрия случай би могъл само да го омекоти до известна степен. Има вече прекалено много белези за това, че прехвалената турска икономика, наричана доскоро „Тигър на Босфора“, ще се приземи по корем. Вина за това носи в значителна степен икономическата политика на Реджеп Тайип Ердоган. През изминалите години тя се крепеше главно на три стълба: вътрешното потребление, туризмът и строителството. Междувременно обаче много частни домакинства са затънали в дългове и са принудени да затягат колана. След големия срив през 2016 година туризмът отново бележи ръст. Но макар че броят на туристите нарасна до 34 милиона души годишно, приходите в туристическия бранш от близо десет години насам стагнират на ниво от около 25 милиарда долара годишно – главно поради девалвацията на лирата и поевтинелите екскурзии. Държавата отпусна огромни суми за инфраструктурни проекти, което бе добре дошло за туризма, но то не донесе очакваните по-високи постъпления. Публикуваните след неуспешния опит за преврат от лятото на 2016 г. данни за икономически ръст от близо 6,5 процента са впечатляващи, но конкурентоспособността на Турция от година намалява. Според глобалния индекс за конкурентоспособност на Световния икономически форум, Турция е паднала от 43 на 55 място от общо 138 държави между 2012 и 2016 година. Строителният бранш е най-важният конюнктурен двигател в Турция от години насам. Ердоган се опитва с мащабни проекти да поддържа икономическото развитие стабилно, включително и с помощта на така нареченото публично-частно партньорство. Частните холдинги финансират авансово проекти, а след завършването им получават приходи, докато си изплатят инвестициите, плюс определена печалба. Свалиха кредитния рейтинг на Турция, идат рецесия и инфлация В някои финансирани по този начин проекти, като например третия мост над Босфора, са заложени обаче нереалистично високи очаквания за печалби. А държавата се е задължила да поеме разликата между очакваната и действителната печалба. Важен факт в това отношение е, че частните холдинги, участвали в строежа, осъществяват авансовото финансиране чрез чуждестранни заеми. По данни на Световната банка, холдингите „Лимак“, „Ченгиз“, „Колин“ и MNG имат дългове към чуждестранни кредитори в размер на 140 милиарда долара. Тези и други холдинги в енергийния сектор, както и от медийната сфера минават за близки до ПСР и до самия Ердоган. Критиците му говорят за фатална шуробаджанащина. Към галопиращата инфлация се прибавя и нарасналият до 25 процента индекс на производствените цени. Това означава, че който произвежда в Турция стоки, плаща значително по-високи цени за суровини и полуфабрикати поради драстичното обезценяване на турската лира. Значителен брой инвеститори обърнаха гръб на Турция през последните две години. Основната причина за това бе огромното  съсредоточаване на власт в ръцете на Ердоган и произтичащата от това правна несигурност за фирмите. Ако конфликтът със САЩ се изостри още повече, това със сигурност ще разколебае допълнително инвеститорите. А това ще струва на Турция още много работни места.", "date": "2018.08.18", "title": "\"Тигърът на Босфора\" явно ще се приземи по корем"}
{"url": "http://clubz.bg/72042-makedonska_kyrvava_svatba_ili_moje_bi_bylgarska", "text": "В продължение на близо три десетилетия се опитвам да въведа в Македония нов подход към българската политика. И да инициирам ново четене на македонската история за отношенията ни с българския народ. През тези двадесет и осем години критиките ми бяха насочени най-вече към македонските митологии, лъжи или исторически фобии. Ето защо сега си давам правото на сериозна критика към българската политика към Македония. Напоследък тя е напълно безпринципна. За да бъде парадоксът по-голям, това се случва, когато като министър-председател на Македония дойде един прагматичен политик, човек, който с лекота подписа договора за приятелство с България. Той постоянно дава доброжелателни изявления, че иска да бъде приятел с България. И прави огромни смели стъпки в тази посока; въпреки че в собствената си партия има голяма съпротива срещу неговата политика. И има огромна опозиция от страна на силната ВМРО-ДПМНЕ, която не престава да призовава за \"сключения вреден договор с България\". Той е изложен на критика за подписания договор и от историци, журналисти и различни независими интелектуалци. Да не забравяме, че македонските социалдемократи са създали антибългаризма в Македония. Първо беше измислен проблемът с името Северна Македония. Дали това име е застрашило българските национални интереси? Да не забравяме, че името \"Северна\" не изпълва с ентусиазъм македонците, а идва след три десетилетия трудни преговори с гърците. А когато стане необходимо да се промени името на държавата, е необходимо да се запази поне определено достойнство. Съгласен съм, че някакви крайни националисти могат да злоупотребят с думата '\"Северна\", но това може да стане и с името Горна или Вардарска Македония, а и ако не се промени, а си остане Република Македония. Република България първа призна името Македония. Но българските политици от три десетилетия мълчат за гръцкото монополизиране на същото име. След това се появи проблемът с македонската православна църква. Съжалявам, че в нашия източен съсед мнозинството не разбра колко смело е постъпила македонската православна църква, инициирайки Българската православна църква да я разпознае като църква-майка. След това по време на посещението на президента на Македония, Георге Иванов (чийто постоянен критик бях в продължение на десет години), се получи неудобство. Въпреки че пристига по покана на България, той се изправи пред грубо затворената врата на кабинета на премиера, което беше аргументирано с някои вътрешни македонски условия. За такава грубост в международната дипломация не съм чувал . Това не е само личен акт към определен политик, но и отношение към институцията на президента на съседна държава. Илинденското въстание било македонско? Случи се, сякаш координирано, клане от страна на най-големите български политици и голям брой анализатори и журналисти. Значи ли това, скъпи съседи, че имаме нова забрана за употреба, този път с македонското прилагателно? Имаме ли някакви нови проблеми, които никога не са съществували, дори в българската историография? Сега, когато започваме да говорим за едно съществено сближаване, някой измисля проблеми, които не съществуват дори в най-крайните български среди. Нима тепърва трябва да се обяснява, че всичко, което се е случило на територията на Македония, може и се подразбира да бъде наречено македонско. Нима тракийските паметници на територията на България не са български? Ако Илинденското въстание е водено от организация, която се нарича македонска, ако крайната цел е автономия на Македония, не можем ли да го наречем македонско?  Ако Илинденското въстание не беше македонско, би ли имало днес самостоятелна и независима Македония ? През 1900 г. един от нашите съвместни писатели Войдан Чернодрински, роден в Македония и живял и умрял в София, написва драмата \"Македонска кървава сватба“. В новото издание, как би било по-подходящо да се постави заглавието, само \"кървава сватба\" или \"българска кървава сватба\"? Същият автор през 1904 г. пише и драмата \"Македонско въстание\". Забранявайки ни прилагателното '' македонски '', означава ли, че вече нито Охридското, нито Тиквешкото ще ги наричаме македонски? А какво правим с македоно-одринското опълчение? Какво ще правим с единадесетата македонска дивизия? Какво ще правим с македонската имиграция в Америка, както я нарича и Ванче Михайлов, но и Георги Пирински? Как ще кръстим Македонския научен институт и неговия вестник \"Македонски преглед\"? Как ще се справим с македонските братства, съществували във всеки град в България? Или пък с Македонската патриотична организация в САЩ и тяхното издание \"Македонска Трибуна\"? Скъпи приятели, във вашите ежедневни политически изчисления между правителството и опозицията представихте безпринципно Македония. Отворете вашите собствени историографии и ще срещнете хиляди места, в които се използва описателното прилагателно \"македонско\". Отново ще ви напомня, че в лицето на премиера Заев имате прагматичен приятел. Не си позволявайте да губите неговата привързаност, защото може би в момента той е единственият политик, готов да се извини за нещо, което не е направил погрешно. Ако той падне, докато се появи втори като него, ще чакате две или три десетилетия! Оставете историческите декларации на страна и вижте, че на ГКПП Делчево - Благоевград. Там има постоянен задръстване, а през уикендите и по празниците хората чакат и по няколко часа. Тъй като теснината е изключителен от ваша страна, отделете от бюджета 50 хил. евро, за да направите още една лента, така че гражданите да могат да пътуват и да общуват свободно.  ", "date": "2018.08.18", "title": "\"Македонска кървава сватба\". Или може би българска"}
{"url": "http://clubz.bg/72025-bezvyglehidratnite_dieti_sykrashtavat_jivota_s_do_4_godini", "text": "Безвъглехидратните диети могат да съкратят живота с до четири години. Това разкрива проучване на американски учени, публикувано в  . Подобни диети с ниско съдържание на въглехидрати, например детата Аткинс, стават все по-популярни сред хората, които искат да отслабнат, пише Би Би Си, но увеличават риска от някои заболявания. Изследването е проведено с 15 400 души, чието здравословно състояние било следено в продължение на 25 години. Едновременно с това те са описвали подробно с какво се хранят. Резултатите разкриват, че най-висока продължителност на живота имат хората, които набавят средно количество (50-55%) от енергията си от въглехидрати. Храните, които са богати на въглехидрати, включват плодове, зеленчуци, и основно тестени изделия, картофи и ориз. Ръководителката на изследването, д-р Сара Сайделман, която е специалист по сърдечно-съдови заболявания, коментира: Изследване: от диетична храна може да напълнеете Сред изследваните хора тези, които набавят средно количество от енергията си от въглехидрати, когато са на 50 години, живеят средно още 33 години. Или с 4 години повече от тези, които си набавят по-малко от 30% от необходимата им енергия от въглехидрати, с 2.3 години повече от тези, които ядат 30%-40% високовъглехидратни храни и с 1.1 година повече от тези, които си набавят повече от половината енергия от въглехидрати. Изводите на учените потвърждават резултатите от предишно проучване, което включва над 400 000 души от 20 страни. Изследователите заключиха също, че заместването на зеленчуците и плодовете, които съдържат сравнително високо количество въглехидрати, с месо, може да доведе до проблеми със зравето. Те съветват в менюто ни задължително да има плодове и зеленчуци, както и ядки.", "date": "2018.08.18", "title": "Безвъглехидратните диети съкращават живота с до 4 години"}
{"url": "http://clubz.bg/72039-gruzinski_uchenik_naredi_6_kubcheta_na_rubik_pod_voda", "text": "Грузински ученик на 18 години нареди шест кубчета на Рубик под вода на един дъх, за да постави рекорд на Гинес, съобщи Ройтерс, цитирана от БТА. Вако Маркевашвили беше потопен в стъклен контейнер за минута и 44 секунди, докато нареждаше кубчетата пред зрители в аквапарка \"Джино парадайз\" в Тбилиси. Вако се е подготвял да подводния номер шест месеца, като е тренирал по няколко часа на ден.  Грузинската федерация по рекордите издаде сертификат на Вако Маркевашвили, потвърждаващ резултата. Тя ще изпрати документи и потвърждения за рекорда в централата на Гинес. Досегашният рекорд е поставен с пет кубчета на рубик от Антъни Брукс в Ню Джърси през август 2014 г", "date": "2018.08.18", "title": "Грузински ученик нареди 6 кубчета на Рубик под вода"}
{"url": "http://clubz.bg/72040-nobeloviqt_fond_iska_nov_komitet_za_nagradata_po_literatura", "text": "Нобеловият фонд поиска от Шведската академия да бъде създаден нов комитет за наградата по литература, съобщи ТАСС, цитирана от БТА. Това става известно от писмо, с което разполага в. \"Дагенс нюхетер\".  Шведската академия обяви през май, че тази година няма да бъде присъдена Нобелова награда за литература. Решението беше взето, след като заради скандал с един от членовете й, я напуснаха наведнъж осем души. Искането на Нобеловия фонд е обусловено с това, че от гледна точка на администрацията, заради кризата академията е загубила и легитимност, и доверието на обществеността. Фондът настоява в академията да бъде създаден нов Нобелов комитет по литература, който да се състои от нови членове и да определя лауреатите самостоятелно. Той би трябвало да действа, докато Шведската академия \"не бъде обновена така, че доверието в нея да бъде възстановено\".  Шведската академия разглежда предложението без особен ентусиазъм. В отговора на писмото на временния секретар на академията Андерс Елсон се казва, че кризата не е повлияла на способността на институцията да присъжда наградата и затова ще е странно тази роля да бъде прехвърлена на външна организация. Улсон подчертава също, че създаването на нов комитет би противоречало на устава на Нобеловия фонд и може да бъде възприето като \"немотивирано признание за недостатъци в самата работа по присъждане на наградата\"", "date": "2018.08.18", "title": "Нобеловият фонд иска нов комитет за наградата по литература"}
{"url": "http://clubz.bg/72037-migrantski_problem_i_v_yujna_amerika", "text": "Двете южноамерикански страни Перу и Еквадор затягат изискванията за влизане на тяхна територия на хилядите венецуелски мигранти, бягащи от икономическата и хуманитарна криза в страната си, предаде Асошиейтед прес, цитирана от БТА Вчера перуанските власти обявиха, че ще последват примера на Еквадор и ще искат всички влизащи венецуелци да имат паспорт. През последните месеци в двете страни дойдоха голям брой мигранти. В Перу според властите наскоро само за ден дошли 5000 венецуелци. В Еквадор оценките са, че в началото на август са идвали по над 4000 на ден. Според ООН от 2014 г. досега 2,3 милиона венецуелци са избягали от Венецуела. В момента повечето заминават по суша. Първо влизат в Колумбия, а после продължават към други страни от Латинска Америка като Еквадор и Перу. Във Венецуела, където има недостиг на хартия и мастило, е трудно да се получи паспорт, отбелязва Асошиейтед прес. Американският министър на отбраната Джеймс Матис заяви, че Пентагонът ще изпрати кораб в Колумбия, за да помогне за справяне с напрежението върху колумбийската здравна система, предизвикано от кризата с венецуелските бежанци. Матис каза, че колумбийският президент Иван Дуке, с когото се срещна вчера в Богота в рамките на обиколка, включваща Бразилия, Аржентина, Чили и Колумбия, е подкрепил предложението. Част от детайлите обаче все още се доработват. По думите на Матис корабът вероятно ще посети и други южноамерикански страни, усещащи последици от бежанския проблем. Той отказа да посочи конкретни срокове. Венецуелските власти поискаха от Колумбия да екстрадира бившия депутат от Националното събрание от венецуелската опозиция Хулио Борхес, съобщи вестник \"Насионал\", цитиран от ТАСС. Той е заподозрян в участие в неуспешното покушение срещу венецуелския президент Николас Мадуро на 4 август. Венецуелците се стекоха вчера към магазините и образуваха дълги опашки пред тях в очакване на планираната деноминация на националната валута, предаде Ройтерс. Предвижда се от цените да отпаднат пет нули в отговор на хиперинфлацията, която силно обезцени валутата. Мадуро заяви, че Венецуела ще въведе единен обменен курс за чуждестранната валута. Курсът ще бъде закрепен към криптовалутата на неговото правителство. Над 60 000 души пострадаха от наводнения в Южна Венецуела, заяви пред вестник \"Насионал\" депутатът от Националното събрание Ромел Гусаман. Причината са прелелите реки в щата Амасонас.", "date": "2018.08.18", "title": "Мигрантски проблем и в Южна Америка"}
{"url": "http://clubz.bg/72043-biqt_gi_vzimat_im_telefonite_i_parite_no_ne_v_bylgariq", "text": "Бежанците в палатковия лагер в босненското градче Велика Кладуша се редят за храна. Мъж на средна възраст излиза от опашката и се приближава до нас. Алжирецът съблича тениската си и ни показва белезите по окървавения си гръб. Виждали сме такива наранявания на многобройни снимки в социалните мрежи. Твърди се, че са причинени от хърватската полиция. В разговор с ДВ 9 от 10 бежанци, които са се опитали да влязат в Хърватия от северозападна Босна и Херцеговина, се възмущават от „отвратителното“ отношение на хърватската полиция. Разказват за побой, откраднати пари и счупени телефони. Хърватските служители им попречили да подават молба за убежище и ги принудили да се върнат обратно в Босна и Херцеговина. Бежанците, с които разговаряме, ни молят непременно да разкажем историите им: „За да разбере Европа какво се случва“.  Снимки на алжиреца с окървавения гръб бяха публикувани в интернет от хуманитарната организация „No Name Kitchen\" („Кухня без име“). Техни доброволци помагат на бежанци в Италия, Сърбия и Босна и Херцеговина, като им осигуряват храна, одеяла, облекло и достъп до санитарен възел. „Кухня без име“ е част от международна мрежа, която разпространява информация за полицейско насилие над бежанци на Балканите. На уебстраницата им www.borderviolence.eu е публикуван списък с 200 случая на полицейско насилие от началото на 2017 г. насам. Инцидентите са от границите между Хърватия и Сърбия, Сърбия и Унгария и Босна и Хърватия. Мигранти, които Хърватия принудително връща в Босна и Херцеговина потвърждават, че отношението на тамошната полиция било изключително брутално. В един от свидетелските разкази, публикуван на www.borderviolence.eu, 47-годишна иракчанка разказва, че тя и 14-годишният ѝ син били пребити без никаква причина. Жената споделя, че полицаите им взели телефоните, парите и един лаптоп. Този случай не е единственият, предупреждават неправителствени организации. Принудителното връщане и възпрепятстването на молбите за убежище са в разрез с националното и с международното хуманитарно право\", казва Емина Бужинкич от инициативата в помощ на бежанци „Добродошли“, зад която стоят повече от 60 хърватски граждански организации. Бужинкич и колегите ѝ смятат, че промяната в поведението на хърватските органи на реда (от помощ към насилие) е резултат от новата бежанска политика на Европа, която можела да се формулира като „задържане и връщане“. На два пъти през 2017 г. „Добродошли“ информирали Министерството на вътрешните работи в Загреб – и в двата случая с подробни бележки за многобройни насилствени връщания на бежанци. „Още чакаме отговор“, казва Бужинкич. В имейл до ДВ хърватското вътрешно министерство заяви, че „проверките на досегашните сигнали за полицейско насилие и отнемане на лична собственост са установили, че органите на реда не са ползвали средства за принуда.\" По техни думи, правата на бежанците се зачитат.. По-нататък в имейла четем: Но в изявление пред медиите босненският министър на сигурността Драган Мектич контрира хърватските си колеги и каза, че „двустранното споразумение изобщо не работи\". Петер ван дер Ауверарт, ръководител на „Международната организация за миграция“ в Босна, споделя, че служителите му чували много разкази за насилствени връщания, но нямало как тези истории да се верифицират: „Знам и за насилия между самите мигранти, тъй че понякога е трудно да се определи произходът на нараняванията.“ Откакто хуманитарни организации трайно наблюдават полицейската работа на границата между Хърватия и Словения, много повече бежанци подават молби за убежище в Словения. Но и там правата на мигрантите са системно нарушавани, казва Андрей Курник, преподавател във Факултета за социални науки в университета в Любляна. Според него, страните в ЕС се притискали взаимно, като затваряли границите си и заплашвали съседните държави:", "date": "2018.08.18", "title": "Бият ги, взимат им телефоните и парите. Но не в България"}
{"url": "http://clubz.bg/72041-avstrijskata_ministyrka_na_koqto_putin_ne_moja_da_otkaje", "text": "В Русия едва ли биха обърнали внимание на сватбата на 53-годишната министърка на външните работи на Австрия Карин Кнайсъл, ако не беше едно обстоятелство - сред гостите на тържеството ще бъде Владимир Путин. Би Би Си, цитирана от БТА, разказва какво е известно за Кнайсъл, която руският президент лично ще дойде да поздрави. Предстоящата визита на Владимир Путин в Австрия, вече втора за това лято, стана изненада. Медиите никога на са писали за това, че руският президент е близък приятел с Кнайсъл или нейния избраник, 65-годишния бизнесмен Волфганг Майлингер. Подобни покани Путин не приема често, например през 2015 г. той не дойде на сватбата на своя говорител Дмитрий Песков, въпреки че неговата съпруга Татяна Навка разказваше, че държавният глава бил поканен на празника. На сватбата, която ще се състои в южната част на федералната провинция Щирия на 18 август, Путин ще се отбие на път за Берлин, където го чакат преговори с германския канцлер Ангела Меркел. Карин Кнайсъл оглавява външното министерство на Австрия от зимата на миналата година. Тя живее в неголяма ферма на юг от Виена. Министърката знае повече от седем езика, познава отлично Близкия изток и нееднократно е призовавала за диалог с Русия на фона на противопоставянето между Москва и Запада. Кнайсъл е родена във Виена, но на четиригодишна възраст се премества в Аман, столицата на Йордания. Баща й е бил личен пилот на крал Хюсеин и му помогнал за създаването на националната авиокомпания Кралски йордански авиолинии. Майката на Кнайсъл е работила като стюардеса. През 1970 г., заради започналата в страната гражданска война семейството на бъдещата министърка на външните работи на Австрия било принудено да напусне Йордания, но интересът на Кнайсъл към Близкия изток се запазил. В гимназията, например, тя активно следяла войната в Ливан и дори посветила на тази тема дипломната си работа. В средата на 80-те години на миналия век Кнайсъл учила право и източни езици във Виенския университет. Тя продължила своето образование в Еврейския университет в Ерусалим и в Университета на Йордания. В продължение на още една година Кнайсъл се занимавала с арабистика в Джорджтаунския университет в САЩ. През 1992 г. тя защитила в Националното висше училище по администрация във Франция дисертация, посветена на границите в Близкия изток. Родният език на Кнайсъл е немският, което ще й позволи на сватбата да общува пряко с Владимир Путин, който владее този език. Външната министърка на Австрия също така владее прекрасно арабски. Освен това тя говори английски, френски, италиански и испански, а също така знае иврит и унгарски. Неотдавна Кнайсъл започна да учи китайски. Кнайсъл започнала своята дипломатическа кариера в края на 80-те години на миналия век, когато постъпила на работа в министерството на външните работи на Австрия. За няколко години тя успяла да поработи в Париж и Мадрид. По време на стажа си във външното министерство Кнайсъл основно се специализирала по проблемите на Близкия изток. По-късно тя се съсредоточила върху кариерата на преподавател. За 10 години Кнайсъл успяла да поработи в няколко университета във Виена, няколко европейски училища, а също в учебни заведения в Ливан. Студентите й изучавали международно право, историята на Близкия изток и енергийните пазари. Кнайсъл е автор на няколко научни труда и нехудожествена литература, включително автобиографията \"Моят Близък изток\". От 1998 г. Кнайсъл също е работила като журналист на свободна практика, например в Словения, за в. \"Пресе\". Нейни статии са излизали и във в. \"Нойе цюрхер цайтунг\". По същото време Кнайсъл започна да се изявява като експерт по Близкия изток. Тя често можеше да бъде видяна в ефира на австрийската национална телевизия. Австрийските власти през последните години се придържаха към умерена в сравнение с други страни от ЕС позиция по повод действията на Русия. След идването на власт на новия кабинет, в който влиза и Кнайсъл, от Виена по-често започнаха да се чуват предложения за подобряване на отношенията с Русия. Австрия е единствената голяма страна от ЕС, която не изгони руски дипломати след отравянето в Солсбъри на бившия полковник от ГРУ Сергей Скрипал и дъщеря му. \"В трудни времена е необходимо да се поддържа диалог\", каза тогава Кнайсъл. През март тази година министърката заяви, че Австрия е готова да стане посредник между Москва и Лондон. Кнайсъл е призовавала и за сътрудничество с Русия в Близкия изток. Медиите освен това споменаваха Виена като едно от възможните места за срещата на върха между Владимир Путин и Доналд Тръмп, но в крайна сметка, президентите на Русия и САЩ се срещнаха в Хелзинки. Именно визитата в Австрия стана първото задгранично пътуване на Путин по време на новия му президентски мандат. Там той проведе преговори с президента на Австрия Александър ван дер Белен и с федералния канцлер Себастиан Курц. При посещението си президентът на Русия положи венец пред паметника на воините от Съветската армия, загинали за освобождението на Австрия от фашизма, като тогава той бе съпровождан от Кнайсъл. По същото време тя е поканила Путин на сватбата си.  Кнайсъл е член на коалиционното правителство на Австрийската народна партия (АНП) и дясната Австрийска партия на свободата (АПС). АПС спечели победа на изборите, след като обеща да засили сериозно контрола над мигрантите. В разгара на миграционната криза през 2015 г. Кнайсъл заяви, че бежанците се стремят към ЕС по икономически причини, а не заради войни. Мнозинството мигранти са \"млади хора, пълни с тестостерон\", които не могат да си намерят жена, защото нямат работа и дом, а това означава, че не могат и да получат необходимия \"статут на човека в традиционното общество\", каза тя. Кнайсъл нарече \"безсмислица\" споразумението между Турция и ЕС за нелегалните мигранти. Тя разкритикува канцлера на Германия Ангела Меркел за \"извънредна безгрижност\" заради селфи с бежанци.", "date": "2018.08.18", "title": "Австрийската министърка, на която Путин не можа да откаже"}
{"url": "http://clubz.bg/72034-svaliha_kreditniq_rejting_na_turciq_idat_recesiq_i_inflaciq", "text": "Агенция \"Мудис\" понижи кредитния рейтинг на Турция до равнище Ba3 и заяви, че условията там може да подхранят инфлация, предаде ДПА. \"Мудис\" изтъква безпокойства за независимостта на турската централна банка - която не повиши лихвените проценти - и липса на прозрачност, що се отнася до плановете на Анкара за справяне с неотдавнашните финансови трусове. Условията   и има увеличаващ се риск за платежния баланс.  САЩ готвят нови санкции срещу Турция, ако не пусне пастор Брънсън Агенцията \"Стандард енд Пуърс\" също понижи кредитния рейтинг на Турция до равнище В+ и предрече, че отслабването на лирата ще направи така, че икономиката да се свие догодина, предаде ДПА. Рейтинговата агенция добавя, че разглежда политиката за реакция на турското правителство като  , пише БТА.", "date": "2018.08.18", "title": "Свалиха кредитния рейтинг на Турция, идат рецесия и инфлация"}
{"url": "http://clubz.bg/72035-us_kateryt_karsyn_siti_vleze_v_cherno_more", "text": "Американският бързоходен десантен кораб \"Карсън Сити\" е преминал в сряда Босфора в северна посока и е влязъл в Черно море. Това се казва в разпространено изявление на пресслужбата на Шести флот на военноморските сили на САЩ, цитирано от ТАСС. През миналата неделя и американският боен кораб „Карни“ влезе в акваторията на Черно море. Пресслужбата на Шести американски флот обяви, че корабът влиза във водите на Черно море  Американският разрушител \"Карни\" влезе в Черно море Корабът катамаран \"Карсън Сити\" може да приеме на борда си до батальон морски пехотинци и е оборудван с хеликоптерна площадка. Дълъг е 103 м, широк е 28,5 м и развива скорост до 43 възела. Само преди четири дни президентът Доналд Тръмп подписа рекорден военен бюджет от 716 милиарда долара. Бюджетът на Пентагона: Повече учения в Черно море срещу влиянието на Русия Бюджетът на Пентагона: Повече учения в Черно море срещу влиянието на Русия", "date": "2018.08.18", "title": "US катерът \"Карсън Сити\" влезе в Черно море"}
{"url": "http://clubz.bg/72036-merkel_znae_che_putin_q_lyje_no_tyrsi_dialog_i_kompromisi", "text": "На 25 септември 2001 г. тя седеше на втория ред, когато под купола на Райхстага (пленарната зала на германския парламент – бел. ред.) един строен и почти млад руски президент на име Владимир Владимирович Путин на перфектен немски обеща един по-добър свят. Ангела Меркел още не беше канцлерка, дори не и лидер на опозицията, все още не беше решен спорът за властта в ХДС (Християндемократическия съюз - партията на Меркел – б. р.). Докато пред германския парламент Путин представяше страната си като приятелски настроена към Европа и обяви като основна цел на политиката си стабилен мир на континента, Меркел го гледаше скептично. Въпреки, че след речта на Путин и тя, както всички депутати, стана на крака и го аплодира, предупреди колегите си от парламентарната фракция да не вярват на стопанина на Кремъл. Както винаги, Меркел изпитваше съмнения относно искреността на Путин. Те се потвърдиха и то така, както и Меркел не го е предполагала. Вместо да сее мир, Путин нападна съседни дъжави. През 2008 г. Грузия, през 2014 г. Укрйна. В Европа отново цари страх, някои дори съзират нова студена война. Въпреки всичко през последните месеци динамиката на германо-руските отношения се пормени. Нерешените конфликти отстъпват на заден план, на преден отново се появяват общи интереси. В събота (днес – б. р.) Меркел приема Путин в двореца в Мезеберг край Берлин (правителствената резиденция - б. р.), три месеца, след като Путин я посрещна в Сочи. Подобна позиция подкрепя и Щефан Майстер, експерт по Русия към германското Сдружение за външна политика: Путин е свидетел как западни лидери идват и си отиват – Джордж Буш младши и Барак Обама, Тони Блеър, Дейвид Камерън, Жак Ширак и Никола Саркози и Оланд. Единствена Меркел остана на поста си. С нито един друг държавник не го свързват такива важни и толкова трудни отношения. Тя управлява от 2005 г., той от 2000 г. с четиригодишно прекъсване между 2008 и 2012 г. (тогава беше премиер на Русия – б. р.). И двамата са на почти еднаква вързраст – тя е на 64 г., той на 65 г. и говорят езика на другия. ГДР е оставила отпечатък върху живота им – тя като гражданка по време на диктатура, той като шпионин. Говорят си на ти и се «опипват». Путин търсеше слабости на Меркел и дори не се побоя да използва методи на КГБ. Оставяше я дълго да го чака, понякога с часове, за да демонстрира власт. Няма да се забрави доволния му поглед през 2007 г., когато в лятната му резиденция тя се стъписа при внезапното влизане в залата на неговия голям черен лабрадор Кони (който дори я подуши, а тя се вцепени – б. р.). Меркел се бои от кучета. По-късно Путин заяви, че не го е знаел. Той е велик майстор на отричането. На Меркел й втръснаха властовите игри, намира за смешен уклона на Путин да се представя като мачо. Още един момент ще се запомни. Двустранен разговор по време на срещата на върха на държавите от Г-20 в Хамбург. Той вдига заканително пръст и започва да й опонира, тя нервно върти очи. В интернет сцената стана хит под наименованието «Epic Eye Roll». Отношенията им все повече се приближават към синдрома на «постамериканския свят», дефиниран през 2008 г. от US политолога Фарийд Закария. Ролите ясно са дефинирани. Путин е галионовата фигура на новия национализъм, Меркел е иконата на либералната демокрация. Той води твърда политика на силния, залага на заплахи, насилие и на зони за влияние. За нея приоритет са плурализмът, дипломацията, международното право и външнополитическата надеждност. Канцлерката знае, че Путин я лъже, когато омаловажава руската подкрепа за сепаратистите в Украйна, когато отрича намесата на руската армия при свалянето на пътническия самолет МН 17 или участие в атаката с невропаралитичен газ срещу двойния агент Скрипал. Въпреки всичко тя потиска гнева си, не допусна прекратяване на диалога с Москва и винаги търси възможности за компромиси. Дълго време това търсене изглеждаше безнадеждно. Вече не. \"Блумбърг\": Тръмп тика Меркел към брак по сметка с Путин Меркел и Путин са конфронтирани с нова реалност: обърканата политика на САЩ. Вашингтон стана непредвидим – както за съюзник, като Германия, така и за противник, като Русия. Причината има едно единствено име – Доналд Тръмп. Путин рискува много, за да помогне за възхода на Тръмп. Той се намеси в американската предизборна битка посредством киберкампания и до голяма степен е негова заслуга като 45-и президент на САЩ клетва да положи фенът на Русия Доналд Търмп, а не почитателката на Меркел Хилъри Клинтън. Провали се обаче очакването на Русия, че Тръмп би могъл да отвори пътя за разбирателство между Вашингтон и Москва. Е, Тръмп не проронва  лоша дума за Путин. Тръмп е майстор на шоуто. Да вземем за пример срещата на върха в Хелзинки, когато той едва ли не се захласна по Путин. Но решаващите жалони на американската политика спрямо Русия не поставя президентът, а неговият апарат. Любезността на Тръмп по адрес на Путин се компенсира от склонността към налагане на санкции – от неговия екип по сигурността, но преди всичко от Конгреса. От гледна точка на Кремъл Тръмп е полезен в стремежа си да разклати трансатлантическия алианс (НАТО – б. р.). Но пък това е всичко. Американците обявиха нови санкции като отмъщение за отравянето на Скрипал. Американската блокада се оказа опасност за руската икономика, но тя застрашава и германски интереси. Преди всичко газопровода под Балтийско море “Северен поток 2”, по който повече руски газ ще достига Германия. По-трудни ще са разговорите в Мезеберг (между Меркел и Путин – б. р.), когато се засегнат темите около Украйна и Сирия. По Сирия Меркел и Путин имат твърде различни представи как да изглежда един мирен ред. А конфликтът в Украйна забуксува. Все пак Меркел иска да постигне едно: да убеди Путин и в бъдеще руски газ да се транзитира през Украйна. Приходите от такси са важен финансов източник за Киев. Така Меркел иска да опровергае упрек не само от страна на Вашингтон, че пренебрегвала интереси на съседки от Източна Европа. В Мезеберг не се очаква голям пробив, не и тест за приятелство. Възможно е обаче да се направи стъпка по дългия път обратно към реалността.", "date": "2018.08.18", "title": "Меркел знае, че Путин я лъже, но търси диалог и компромиси"}
