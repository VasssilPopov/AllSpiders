{"url": "http://clubz.bg/80441-arsenal_vyrna_manchestyr_yunajted_v_realnostta", "text": "\"Арсенал\" повали с два залпа \"Манчестър Юнайтед\" в двубой от 30-ия кръг на Висшата лига в Лондон - 2:0. Гранит Джака в 12-ата и Пиер-Емерик Обамеянг в 69-ата от дузпа осигуриха ценен успех на \"топчиите\" и първо поражение на \"червените дяволи\" с временния треньор Оле Гунар Солскяр на родна земя. Под ръководството на норвежеца тимът отстъпи само пред \"Пари Сен Жермен\" в първия осминафинал на Шампионската лига. До днес. А през седмицата настроението в двата лагера бе на другия полюс - \"Арсенал\" падна с 1:3 от \"Рен\" в Лига Европа, а \"Юнайтед\" сътвори подвига с ПСЖ.  Така в битката за третото и четвъртото място положението изглежда по следния начин: 3. \"Тотнъм\" - 61 т., 4. \"Арсенал\" - 60 т., 5. \"Манчестър Юнайтед\" - 58 т. и 6. \"Челси\" - 57 т. и мач по-малко. По-рано днес \"Челси\" се добра до 1:1 срещу \"Уулвърхемптън\" на \"Стамфорд Бридж\". А \"Ливърпул\" очаквано спечели срещу \"Бърнли\" - 4:2, и продължава да изостава с 1 точка от \"Манчестър Сити\" в битката за титлата. На стадион \"Емиратс\" тимът на \"Арсенал\" отрано показа, че няма намерение да се съобразява с отличната форма на своите гости, които го огорчиха за Купата на Футболната асоциация по-рано през годината. \"Юнайтед\" обаче беше отборът, който първо можеше да поведе в резултата и да даде различна посока на сблъсъка. В 8-ата минута Люк Шоу центрира и Ромелу Лукаку засече топката в напречната греда. В продължението на ситуацията защитата на домакините се справи с продължилата опасност. И поведе \"Арсенал\". В 22-ата минута Гранит Джака шутира от над 20 метра и траекторията на топката остави безпомощен Давид де Хеа, но стражът направи грешка с крачката си с обратна посока. В 19-ата минута \"Юнайтед\" отново имаше малшанс - Фред, който отново бе сред титулярите, също пробва късмета си, но и той нацели греда. До края на полувремето интересни ситуации имаше и пред двете врати, а \"червените дяволи\" отново съжаляваха повече заради пропуск на Лукаку. В 50-ата белгиецът за пореден път изтърва да върне надеждите на манчестърци от чиста позиция, но отлична намеса имаше и вратарят Бернд Лено. \"Арсенал\" получи още по-сериозно предимство в 67-ата, когато Фред фаулира Александър Лаказет в наказателното поле и от 11-те метра Пиер-Емерик Обамеянг удвои. Малко след това \"артилеристите\" можеха да вкарат и за 3:0, а опитите на гостите поне да намелят резултата не се увенчаха. В края на срещата заваля силен дъжд, затруднил и двата състава.", "date": "2019.03.10", "title": "\"Арсенал\" върна \"Манчестър Юнайтед\" в реалността"}
{"url": "http://clubz.bg/80431-ekzakta_gerb_e_pred_bsp_s_okolo_3_desni_imat_shans_na_evrovota_ako_sa_zaedno", "text": "Ако евроизборите се провеждаха в края на февруари 2019 г., ГЕРБ печелят подкрепата на 22,2% от имащите право на глас българи, а БСП - на 19,4 на сто. На третото място е ДПС с 6,9% подкрепа, следвани от \"Обединени патриоти\" с 6,4%, но при условие, че коалицията се яви заедно на вота.  Данните на на \"Екзакта Рисърч Груп\" от национално представително проучване, проведено в периода 19 – 28 февруари 2019 г., съобщават от агенцията. Извадката е от 1000 интервюирани 1000 пълнолетни лица, подбрани чрез двустепенна гнездова извадка, в 125 гнезда, в 91 населени места. Изследването е финансирано от агенцията, съобщават оттам. Парламентарната партия \"Воля\" на Веселин Марешки получава едва 1 процент подкрепа, става ясно още от изследването. Десните партии и формациите от демократичната общност имат по-малък шанс за успех на европейските избори, ако се явят поотделно. Именно неяснотата за начина, по който ще се явят формациите от този спектър - към момента извънпарламентарен, прави трудна преценката дали биха получили евродепутати на предстоящите през май избори.  Според данните от изследването \"Демократична България\" получава 2,5% от доверието на имащите право на глас българи, СДС – 1,3%, несъществуващия практически РБ - 1%. С по 1 на сто подкрепа към момента са и партиите АБВ и \"Възраждане\". 28% от българите, интервюирани от „Екзакта” в края на февруари, заявяват, че възнамеряват да гласуват преференциално на предстоящите евроизбори. Това прави повече от всеки четвърти гласоподавател.  15% не смятат да се възползват от правото си на преференциален вот. Преференциално искат да гласуват половината от избирателите на \"Обединени патриоти\", както и по една трета от избирателите на ГЕРБ и на БСП. Сред твърдо решилите да гласуват на предстоящия евровот, желаещите да отбележат преференция са два пъти повече от нежелаещите, сочи изследването.", "date": "2019.03.10", "title": "\"Екзакта\": ГЕРБ е пред БСП с около 3%, десни имат шанс на евровота, ако са заедно"}
{"url": "http://clubz.bg/80436-popov_se_klasira_na_finalite_za_svetovnata_kupa", "text": "Алберт Попов ще завърши подобаващо сезона, в който направи големия си пробив в елита на Световната купа в слалома. Българинът попадна сред най-добрите 25 и другата неделя ще стартира на финалите в Андора. Попов е 21-и с 95 точки. Заключителната надпревара се провежда от 1993 г. и Аби е първият българин, който ще стартира в нея. Днес младият скиор не завърши в първия манш на слалома в Кранска гора (Словения). Камен Златков завърши 35-и в първия манш и малко не му достигна да стартира във втория. Австриецът Марсел Хиршер за осми пореден път спечели голямата Световна купа. Той завърши трети в Кранска гора. №1 стана Рамон Ценхойзерн (Швейцария). Втори е норвежецът Хенрик Кристоферсен.", "date": "2019.03.10", "title": "Попов се класира на финалите за Световната купа"}
{"url": "http://clubz.bg/80438-sylza_i_smqh_s_%E2%80%9Emito_ot_sofiq%E2%80%9C", "text": "Силно емоционална бе срещата на Димитър Маринов с българските зрители – той плака, просълзиха се и хора в публиката, той се смя, смяхме се всички. На 9 март в кино „Люмиер Лидл“ – преди и след българската премиера на „Зелената книга“ – за пръв път имахме шанса да видим жив българин, държал „Оскар“ за най-добър филм в ръка. Със сълзи в очите Маринов излезе на сцената след дългите овации на крака на родната публика. Попитан от водещата на срещата Галя Крайчовска какво е чувството да се завърнеш в България по този начин, актьорът отговори: И отново напомни, че не е взимал ни един час уроци по актьорско майсторство в Америка, „за да не убият българското в него“, защото както му казал един от учителите, „единственото нещо, което не могат да ти отнемат, е твоето димитърство“. Актьорът пожела да сподели „тайна, с която много се гордее“ – от 9 март вече е избран за главен преподавател „Actor’s Studio“ в Лос Анджелис и обеща да вкара в изпита на младите таланти 12 реплики на български. Маринов обаче отказа да разкаже повече за тях и добави единствено: След края на филма Маринов имаше още изненади за жадната за истории и димитърство публика – очилата на персонажа му от филма – Олег, подарени му от студиото „Юнивърсъл“. Във времето за въпроси от публиката, той изрично изтъкна, че иска да отговаря само на такива, свързани с филма. Наградите „Оскар 2019“ (ПЪЛЕН СПИСЪК) Така например разбрахме, че „Зелената книга“ (използвана от чернокожите за безопасно пътуване в Америка) всъщност не се казва така, защото корицата ѝ е зелена, а защото името на съставителят ѝ е Виктор Грийн (green – зелено, от англ. – бел. ред.). Грийн бил пощальон и живеел до семейство афроамериканци. Една вечер мъжът трябвало да излезе от тях, за да купи мляко от близкия магазин, но бива пребит пред децата си заради забраната в някои градове на Америка чернокожи да излизат от къщите си след падането на мрака. През 1933 година Грийн решава да направи нещо по въпроса, свързва се с много други пощальони от цяла Америка и така се ражда пътеводителя „Зелената книга“. А неговата зелена книга като актьор му била дадена от Петко Петков, директор на Видинския театър, който също присъства в залата. Маринов каза няколко думи за кастинга на филма – оказа се, че не получава работата лесно, въпреки че пък имал чувството, че ролята е тъкмо за него. Доказателството намирал в приликите между него и Юрий Тахт (както е истинското име на челиста от триото на Дон Шърли, но се наложило да бъде сменено заради права) – семействата и на двамата били съставени от евреин и християнка, и двамата завършват съветската музикална школа и трето: през 1962 г., когато се развива действието във филма „Зелената книга“, Тахт е на 53 г. Когато се снима продукцията на Фарели, Маринов също е на 53 години. На първото прослушване бил помолен от кастинг директора да се отпусне и играе малко по-живо, при което Маринов сметнал, че това е поредната „холивудска боза, която няма да я бъде“. Тогава му казали, че е прекалено възрастен и улегнал – и не получил ролята. След месец и половина обаче, когато „явно някой си направил домашното“, му се обадили за второ прослушване. Тогава разбрал, че трябва да се научи да държи професионално челото, за да може успешно да се приложи техниката „photo drop“ (наслагване на кадри чрез специални ефекти), но вместо това на кастинга (след пет дни) директно изсвирил солото от филма. „Когато майка ми ми се обади от Германия и каза: „Ти свириш на чело“ и викам „да“, а тя: „А Махершала и той ли свири на пиано“, викам „не, той не свири“. „А защо ти трябва да се научиш, а той – не?“ и викам: „Щото той е Махершала, а аз съм Митьо от София“, разказа Маринов. \n\tПървата сцена, която „Митьо от София“ снима, е тази, в която персонажът му Олег казва на Дон Шърли за нефрита, откраднат от шофьора му Тони Устата. Той разкри една от тайните на филма, която бе интересна не само за кинаджиите в залата – оказва се, че при сцените между Мортенсен и Али в кадилака, двамата актьори никога не са били едновременно в колата. Докато Али е в ролята си на задната седлака, отпред стои шофьор, а докато Виго шофира, в колата няма никого. Кадрите били монтирани впоследствие, но медиите не съобщили този факт, защото „не звучи достатъчно приятелски“. А единственият режисьорски съвет към Маринов бил „да си върши работата“. Интересът към актьора, развял българско знаме в „Долби тиатър“, бе много голям – но публиката се оказа свенлива откъм въпроси. Но дори без намесата на зрителите Маринов бе словоохотлив. Запитан от водещата каква е разликата между българската и американската актьорска школа, той даде напътствия на младите, които тепърва навлизат в бизнеса: И макар с гордост да твърди, че не е получил и час актьорски уроци в САЩ, Маринов имаше да каже нещо хубаво за американските си колеги: По думите му, трите най-важни неща за един актьор там са „да си научим думичките, да ходим на кастинг и да се явяваме навреме“, останалото е талант. Водещата се поинтересува и от приятелствата, останали след филма с едни от най-елитните имена на американската актьорска школа. Той разказа и за едно интервю, взето му от TMZ буквално на стола на фризьорския салон, за което по-късно режисьорът на „Зелената книга“ Питър Фарели се обадил да му благодари („Площад Славейков“ не успя да открие запис на разговора в интернет). Много още истории имаше актьорът за публиката – как сцената с ресторанта от последния концерт била тромава и не се получавала на Мортенсен, когато Маринов измислил как да я поправят, как на церемонията в „Долби тиатър“ Мортенсен носел под сакото си стикер на любимия си датски отбор по футбол, „а тук ме ядат за българско флагче“, как не би нарекъл хората, които го критикуват „хейтъри“, а „хора с различно мнение“ и би искал да говори с тях и да им подаде ръка… Но по свое желание Маринов по-дълго се спря на изключителна история за един от сценаристите на филма Брайън Къри. Преди години той водил в Бостън тридневен курс за сценаристи, а последната вечер се отпуснал на партито си за изпращане и се напил. На следващия ден закъснял за полета си, а в Ню Йорк трябвало да се срещне с Мартин Скорсезе. Направил скандал, но вместо да го пусне на следващия полет след 20 минути, шефът на охраната („огромен черен звяр“, както го описа Маринов) го задържал. След 45 мин. вратата на стаята, в която го били затворили, била отворена и се показало разплаканото лице на „черния звяр“. Датата била 11 септември 2001 г., а самолетът, на който Къри трябвало да се качи, се оказал вторият, който се врязъл в Световния търговски център. Срещата с Маринов приключи, но емоциите продължиха дълго, след като той слезе от сцената – хората бързаха да разменят няколко думи с него, да си направят селфи и въобще да бъдат близо до човека, отразил светлината на „Оскар“ преди двадесетина дни. На 10 март, неделя, „Зелената книга“ отново ще бъде представена от Димитър Маринов в Дом на киното от 20,45 ч. Ако имате интерес, купете си билет отсега – вниманието към актьора е значително, а на 9 март немалко хора останаха да чакат извън залата на кино „Люмиер“.", "date": "2019.03.10", "title": "Сълза и смях с „Митьо от София“"}
{"url": "http://clubz.bg/80440-puchdemon_stava_kandidat_za_evrodeputat", "text": "Бившият премиер на Каталуня Карлес Пучдемон ще бъде кандидат-евродепутат, първи в листата на новата си партия, съобщи Ройтерс. Пучдемон е в изгнание в Брюксел вече 2 години, след като избяга от родната си Испания, след като бе отнета автономията на Каталуня след опита за обявяване на независимост. Пучдемон за Клуб Z: Независима Каталуня е икономически жизнеспособна В листата на Junts per Catalunya (\"Заедно за Каталуня\") ше бъде и бившият вицепремиер на региона Ориол Жункерас. Той е един от 12-те каталунски политици, които се изправиха ред съда в Испания. Мадрид многократно иска екстрадирането на Пучдемон, но засега белгийските власти и други европейски страни отказват.", "date": "2019.03.10", "title": "Пучдемон става кандидат за евродепутат"}
{"url": "http://clubz.bg/80435-bylgarin_s_nagrada_%E2%80%9Ebreslyr%E2%80%9C_v_sasht_za_prinos_kym_zritelnite_nauki", "text": "Българският учен Владимир Кефалов е носителят на престижната американска награда “Бреслър“ за 2019 г. Тя се присъжда от 2001 г. насам от организацията Lighthouse Guild за изтъкнати постижения в сферата на зрителните науки, направени от хора в средата на кариерата си. Състои се в чек за 54 000 долара. Парите са завещани от покойния филантроп Алфред У. Бреслър. Церемонията по връчването й ще се състои през ноември в Ню Йорк. А председателят на организацията Алън Морс обявява Кефалов за „звезда в сферата на изследването на ретината“. Клуб Z разказа за Владимир Кефалов преди близо 4 години. Статия за него бе публикувана в броя на списанието от април 2015 г. Можете да я намерите  . Един ден ще четем:  Екипът на Владимир Кефалов предотвратява слепотата Съвсем естествено потърсихме отново 51-годишния българин, който е доцент по невронаука в университета „Вашингтон“ в американския град Сейнт Луис, щата Мисури. Специалистите са се посветили на изследването на зрителните клетки в ретината. Методът се нарича електрофизиология. Екипът на Владимир Кефалов изследва електрическите сигнали на тези зрителни клетки. Те всъщност поглъщат светлината и я превръщат в електрическия импулс, който след това произвежда зрителното възприятие. Кефалов и хората му изследват тези клетки и от фундаментална гледна точка. Ръководеният от българския специалист екип иска да разбере какви са механизмите, превръщащи светлината в електрически импулс, както и как те се адаптират към светлината и тъмнината. В момента, в който екипът разбере механизма, по който дефекти в гените водят до слепота, следва нова стъпка. Целта на специалистите е да се опитат да обърнат нещата и да възстановят нормалната функция на клетките. Може да стане чрез генна терапия, т.е. да вкараш обратно нормалния ген, или по друг начин с фармацевтични терапии. Генната терапия е достигнала немислими доскоро върхове. Съвсем наскоро с нея е възстановено зрението на 9-годишно момче, разказва Кефалов. Това се е случило в университета в Маями, Флорида. Детето е имало генетични увреждания. В този случай става дума за липса на ген, отговарящ за възприятието на светлината. В резултат детето не може да вижда. С помощта на вирус правилният ген му е бил вкаран обратно. И той започнал да произвежда правилния белтък. И зрението полека-лека заработва. Владимир Кефалов за малко спира да разказва, сякаш е прочел нашите мисли. И обяснява, че такива опити все още рядко се правят с хора.  Извършват се предимно върху мишки или маймуни. И са много скъпи. По тази причина почти всичко в тази сфера е на етап клинично изследване. Самият Кефалов е прилагал такава терапия, но върху мишки. Следват няколко фази на тестове, вече с пациенти. Първо се пробва дали лекарството или терапията имат отрицателни ефекти. Необходимо е да не повреждат организма на лекувания. При положителен резултат следват клиничните изследвания, които се правят от съвсем други хора. Те са безумно скъпи - струват десетки милиони долари. На една контролна група пациенти се дава плацебо или пък те просто биват наблюдавани. А на други пациенти се извършва новото лечение. То може да трае няколко месеца, едва, две години или повече. Тези хора биват периодично изследвани за това дали има някакви отрицателни ефекти. Ако накрая се окаже, че терапията работи добре, федералното правителство на САЩ одобрява това лечение. И лекарствата за него започват да се продават по-масово. При това на доста по-поносими цени. Казано накратко – Владимир Кефалов измисля методите за функциониране на окото и на клетките, както и начините, по които те да се прилагат. Без тези методи не могат да се извършат следващите стъпки – използване на лекарства, терапии и т.н. Следващият „ешелон“ от специалисти използва тези знания, за да се опита да ги реализира върху хора.", "date": "2019.03.10", "title": "Българин с награда „Бреслър“ в САЩ за принос към зрителните науки"}
{"url": "http://clubz.bg/80433-radichkov_do_azarqn_skypi_priqtelyu_ne_e_strashno_opasno_e%E2%80%A6", "text": "Театър „Азарян“ празнува рождения ден на Крикор Азарян – на 15 март режисьорът би навършил 85 години. Датата ще бъде отбелязана със спектакъла „Чехов х 3“, който ще се играе само веднъж, само в този ден. Спектакъл - поклон пред Крикор Азарян Актьори ще пресъздадат емоционални моменти от постановки на проф. Азарян, останали в паметта на зрителите – „Чайка“ (Театър „Българска армия“), „Три сестри“ (Младежки театър „Николай Бинев“) и „Вишнева градина“ (Народен театър „Иван Вазов“), ще бъдат прожектирани и моменти от процеса по създаването на трите спектакъла. На сцената ще излязат Меглена Караламбова, Бойка Велкова, Георги Новаков, Александра Сърчаджиева, Койна Русева, Николай Урумов, Малин Кръстев, Станка Калчева, Владимир Люцканов, Валентин Ганев, Мария Каварджикова, Деян Донков и Марин Янев. Идеята и реализацията на „Чехов х 3“ са на Антоанета Бачурова и Владимир Люцканов. От създаването на театъра през 2015-а НДК отбелязва рождения ден на Крикор Азарян със специално събитие, създадено от някой от учениците му. След спектакъла за втора поредна година Фондация „Проф. Крикор Азарян“ ще връчи награда за ярко постижение в театралното изкуство. Първият ѝ носител е Деян Донков. Във фоайето на Театър „Азарян“ ще бъде показана и изложба с плакати от постановки на Крикор Азарян през годините. Предлагаме Ви поглед към един по-стар рожден ден на режисьора.    Скъпи приятелю, Видя ли, че не е никак страшно човек да е на петдесет години! Какво ти страшно, напротив, опасно е! …Бъди жив и здрав и все така и занапред бъди Крикор Азарян! За да можем да ти се възхищаваме и за да можем също така да те упрекваме. Твоята възраст е извънредно красива, в тази възраст човешкото сърце е пълно с нежност, с тиха печал, с мълчаливи радости и с една безкрайна, лепкава, но топла и приятна, изключително човешка тъга, която като тънка пара опасва цялата ни земя, целият твой живот опасва, дими леко, сякаш е жива и диша, и там някъде, сред тази подвижна пара нещо шава, нещо бърбори, откъслечен смях се чува, човешки стон също така отеква тихо и пропада, без да остави следа подир себе си. И ето, че това подвижното, скъпи приятелю, се оказва твоят Театър! Това е театърът на Човека, твоят свят и твоят живот едновременно. А около шаващото, подвижното, възклицаващото или стенещото се трупат хора, кога повече, кога по-малко (аз също така се струпвам в тая навалица), за да видят именно твоя театър… Съдбата е била щедра към теб, но като е проявила щедрост към таланта ти, то тя те е натоварила допълнително с тежък товар, и сега от върха на твоите петдесет години сам виждаш, че ако по невнимание си оставял част от това по пътя си, то сега ще трябва да се върнеш назад, за да събираш всичко разпиляно или изоставено по пътя. Този товар няма кой друг да изнесе, сам ти ще трябва да пренесеш всичко това на плещите си и в сърцето си … Желая ти много здраве и крепък дух, за да изнесеш всичко по своя път и за да продължиш и напред чрез изкуството да спориш и да се съревноваваш с живота. И дано пътищата ни в бъдеще пак се пресекат щастливо в някой ден! Аз отсъствах известно време и когато се върнах, помежду писмата, получени у дома, заварих и едно писмо от непознат арменец. Между другото този човек ме запитваше ето така: „Абе, другарю Радичков, не се ли намери в твоя див северозапад поне един арменец!“. Аз дълго си мислих над това запитване и накрая си казах: Ама, разбира се, че има такъв, само че не можах досега да го разположа епически посред моите бедни орници, посред добитъка и дивотията на моя беден северозапад, но ако ми стигнат силите, скъпи приятелю, то обещавам ти в бъдеще време, че в една от пиесите ми ще има арменец именно от дивия северозапад, каменна отломка от Арарат, звук или музикален тон от Комитас, старозаветен човек, който е толкова стар (много по-стар от грузинците), че помни кога Ной е пристигнал в края на потопа на планината Арарат. Ето, такъв един арменец трябва да се впише в твоя бъдещ Театър, скъпи приятелю, и в него ти трябва да видиш част от себе си, от твоята семка, от твоето бъдеще, част от съдбата си и от великото несъгласие с неуютния живот, който всички живеем почти по еднакъв неуютен начин. Бъди жив и здрав, и нека цялата ти къща бъде в добро здраве! София, 16 март, 1984 г. * Писмото е част от книгата „Алхимия на играта“ на Валнетина Радинска.  ", "date": "2019.03.10", "title": "Радичков до Азарян: Скъпи приятелю, не е страшно, опасно е…"}
{"url": "http://clubz.bg/80434-na_16_mart_gotvqt_nahluvane_v_prazniq_parlament", "text": "Организаторите на подклаждания от няколко месеца \"мегапротест\" с искане за \"народовластие\" заплашват с щурм на Народното събрание. Мероприятието е обявено за 16 март, събота, когато в сградата, в която се провеждат заседанията на депутатите, не се очаква да има никого. Въпреки това протестиращите призовават: \"На 16 март от 14:00 среща Във Народното събрание да сменим тази вредна система!\". На коментар на член на групата, че по това време сградата ще е празна, от \"Референдум...\" отговарят: Със свирки и плакати \"превратаджии\" окупираха жълтите павета (СНИМКИ) Тези закани звучат като всички други, отправяни в социалните мрежи, когато става въпрос за някаква гражданска протестна инициатива - разминават се с реалността, когато дойде моментът за физическо участие в шествия, митинги и пр. В случая обаче организаторите на този \"мегапротест\", както сами го определят, изправиха службите на нокти миналата година.  Насроченият за идната събота протест е продължение на демонстрациите от миналия септември, когато се спрягаха зловещи сценарии - в т.ч. за преврат чрез нахлуване в президентството с искане от държавния глава да обяви извънредно положение. Тогава демонстрантите се организираха в групата \"Против геноцида на Борисов и всички досегашни управляващи мафии\". Шарен протест от пенсионери, представители на паравоенни формирования, националисти, участници в русофилски движения и др. блокира движението пред парламента, окупирайки площада около паметника на Цар Освободител. Проявата бе многохилядна и добре охраняван от полицията именно заради информациите, че се готви \"преврат\".  Като организатор тогава бе посочебн живеещият в Лондон българин Емил Русинов. Речта на президента вдъхнови протест за \"референдум за народовластие\" Симпатизантите на протеста искат от президента Румен Радев, единственият в чието лице не виждат враг, да свика референдум по следните въпроси: Речта на президента вдъхнови протест за \"референдум за народовластие\"", "date": "2019.03.10", "title": "На 16 март - готвят нахлуване в празния парламент"}
{"url": "http://clubz.bg/80421-dvojno_razsledvane_sreshtu_manchestyr_siti_i_sluhove_za_napuskane_na_guardiola", "text": "\"Манчестър Сити\" е изправен пред двойно разследване заради нарушаване на правилото на УЕФА за финансов феърплей (FFP). В изминаващата седмица Европейската футболна централа заяви, че повдига обвинение на английския шампион. Последва същата реакция от страна на Висшата лига на Англия. Разследването е по няколко нарушения. Никой не вярва, че ще се стигне дотам, но клубът е заплашен дори от изваждане от Шампионската лига, ако в Нион приемат, че \"гражданите\" са престъпили правилата. В кърпа им е вързана поне солидна глоба при доказване на вина. \"Сити\" отхвърля обвиненията и заявява, че приветства старта на разследването,  \"Гражданите\" веднъж вече понесоха глоба за престъпване на FFP и рецидивът сега кара мнозина да мислят, че санкцията ще е по-сериозна. През 2014 г. \"небесносините\" се споразумяха с УЕФА и в крайна сметка минаха само със 17 млн. паунда, тъй като 32 млн. от санкцията в размер на 49 милиона им бяха опростени. \"Манчестър Сити\" системно е нарушавал принципите за финансиране на клуба - и след това. Обвинението сочи, че са подписвани фиктивни договори за спонсорство с фирми, които всъщност са собственост на групата, чието притежание е клубът и цялата \"Сити футбол груп\", обединяваща отбори от цял свят. \"Манчестър Сити\" подписа договор за 760 милиона евро Става въпрос за 70 милиона паудна. Твърди се, че клубът е направил и незаконно плащане в размер на 200 000 паунда към агента на английския национал Джейдън Санчо, когато той е бил на 14 г. Това е против правилата на Футболната асоциация - даден играч трябва да е минимум на 16 г., за да вземе представителят му пари от клуб. Впоследствие нападателят напусна \"Сити\" и сега е част от \"Борусия\" (Дортмунд), но това не касае конкретния случай - само \"за протокола\" е. Висшата лига обяви официално, че вече е изискала от стадион \"Етихад\" всички необходими документи. Същото е направила и УЕФА. Междувременно тръгна слух, че независимо какво ще се случи в края на сезона, Пеп Гуардиола ще напусне \"Етихад\" в посока \"Ювентус\". Новината тръгна от италианския журналист Луиджи Гуелпа - пред радио CRC. Това е репортерът, който миналото лято първи огласи за преминаването на Кристиано Роналдо в Торино. Сега той твърди, че същият източник от Юве му подшушнал за Пеп. Договорът на каталунеца със \"Сити\" изтича през юни 2021 г., но той щял да си тръгне по-рано и да опита да стане шампион в четвърта страна, след като вече е ставал №1 на Испания, Германия и Англия. Вече се бил разбрал \"устно\" с босовете от града на ФИАТ за 4-годишен контракт. В последните седмици се спекулира също, че Масимилиано Алегри се е запътил към изхода при \"бианконерите\". Особено, ако тимът отпадне от Шампионската лига (има да наваксва 0:2 срещу \"Атлетико\" Мадрид). \"Старата госпожа\" най-вероятно ще спечели осма поредна титла на Италия, но всички знаят, че в сегашното състояние на Серия А това не е предизвикателство за Джорджо Киелини и компания. Името на Алегри пък се споменава в списъка с кандидати за \"Реал\" (Мадрид), начело на който все пак остава Жозе Моуриньо. А снощи \"Манчестър Сити\" победи с 3:1 \"Уотфорд\" и ще чака днес какво ще направи \"Ливърпул\" срещу \"Бърнли\" с четири точки аванс на върха. И четирите гола паднаха след почивката, \"Сити\" поведе с 3:0, но първото попадение още се коментира на Острова, тъй като бе от засада. Главният рефер не зачете флага на своя асиснент и посочи центъра след кратко съветване между двамата.", "date": "2019.03.10", "title": "Двойно разследване срещу \"Манчестър Сити\". И слухове за напускане на Гуардиола"}
{"url": "http://clubz.bg/80430-investitori_v_tesla_sydqt_mysk_zaradi_tuitove", "text": "Група от инвеститорите на Tesla са завели съдебен процес срещу шефа на компанията Илон Мъск, съобщи \"Блумбърг\". Според тях с \"повтарящи се грешки\", конкретно в съобщения в Twitter, Мъск вреди на автомобилната компания и нейните акционери. Комисията за ценни книжа: Илон Мъск да не ръководи Tesla Процесът, започнат в Делауер, има за цел да спре Мъск да пише за Tesla в социалната мрежа.  Акционерите на Tesla не бяха доволни миналата година, когато Мъск обяви в Twitter, че е получил финансиране за приватизация на компанията. Това струва глоба в размер на 40 млн. долара, и Мъск загуби ролята си на председател на борда. Жена сменя Илон Мъск в Tesla Миналият месец пък обеща, че компанията ще проведе около 500 хиляди автомобили тази година. Комисията по ценни книжа и борси, която му наложи глобата, заплашва с втора, тъй като Мъск нарушава споразумението. Жена сменя Илон Мъск в Tesla", "date": "2019.03.10", "title": "Инвеститори в Tesla съдят Мъск заради туитове"}
{"url": "http://clubz.bg/80388-bylgarskata_sydebna_vlast_vinagi_v_nezavidna_poziciq", "text": "Съдебната карта представлява съдебното райониране и разпределение на съдилищата и структурите на прокуратурата на територията на Република България. Под опита за дефиниране трудно може да се претендира, че стои ясно определено съдържание и строги организационни правила както към днешна дата, така и в миналото развитие на страната. От няколко години насам, поради редицата исторически, социални и икономически фактори, се работи (или поне се дава вид, че се работи) по преподреждането на броя съдилища в България. Тази отговорност е в правомощията на Висшия съдебен съвет, който вече е избрал изпълнител на обществена поръчка по въпроса. В улеснение на обществената дискусия би било полезно с няколко кратки материала да бъде извършен исторически преглед на развитието на съдебната карта у нас. Българската съдебна власт, от създаването на Третата българска държава насам, се намира в незавидна позиция – както по отношение на статута си, така и в частност за разпределението на съдилищата на територията на страната. В Търновската конституция, за чиито първоначални наброски служат само сръбския Устав от 1869 г. и отчасти румънската Конституция от 1866 г., не съществува самостоятелна глава за съдебната власт (за разлика от изброените). Още по-малко се споменава нещо за вида и разпределението на съдилищата на територията на страната. От този момент насетне водещо за българското съдоустройство е бил видът на съдилищата и чак след това - териториалната им разположеност. Самото възникване, наличие и закриване на съдилищата е било според териториалното деление на страната, като водещи са били изначално политическите фактори и едва след това - икономическите и социалните. По времето на Временното руско управление (ВРУ) до юни 1879 г. съществуват полюбовни (помирителни) съдилища, окръжни и областни съдилища, създава се и Върховният съд. Полюбовните съдилища са съставени от неюристи, характерни са за голяма част от българските села и са пряк наследник на обичайното право, прилагано от старейските съдебни съвети. Окръжните съдилища възникват на мястото на каазалийските съдебни съвети. Така на практика съществуването на първоинстанционен съд се определя като наследство от наличието или липсата на съдилище по време на Османската империя. Губернските или още областните съдилища са нововъведение на ВРУ. Година след създаването на първите седем губернски съдилища три от тях са закрити поради малкия брой дела за разглеждане, тоест първоначално ниската натовареност е водела до закриване. Този подход е изоставен още тогава, но би могъл и към днешна дата да послужи за основание за закриване при отчитане на някои териториални специфики. Първият съдоустройствен акт на Третата българска държава е Законът за устройство на съдилищата от 1880 г. В структурен план се запазва изграденото по време на ВРУ, като полюбовните съдилища се заменят от мирови съдии, а на губернските се придава статут на апелативни. Утвърждава се триинстанционното производство, като последна касационна инстанция е Върховният съд, създаден на 25.11.1878 г. Според чл. 1 съдебната власт принадлежи на следните съдебни учреждения: 1) мирови съдии; 2) окръжни съдилища; 3) апелативни съдилища и 4) Върховен касационен съд. Де факто начинът на райониране на съдилищата е бил последица от административното деление на територията на страната. Първият Закон за административното деление на Княжеството определя околиите като административни единици с население от 20 000 до 40 000 жители. По-високите по степен административни единици са окръжията. В повечето околии са изградени мирови съдилища. С тяхното създаване се застъпват принципите на бързо, евтино и близко до хората правосъдие – принцип, който следва да бъде застъпен и при реформирането на съдебната карта. Хем хората да се съдят успешно, хем да не плащат много. По силата на Закона за устройство на съдилищата (ЗУС) броят на окръжните съдилища и на техните отделения, границите на окръзите им, както и участъците на съдебните следователи се определят чрез особено разписание, а на членовете на съда и на съдебните следователи – с щата. Това се прави всяка година със закона за бюджета по предложение на министъра на правосъдието. Обвързването на броя съдилища с ежегодния държавен бюджет дава възможност за бързи корекции, но при липса на политическо съгласие влече след себе си несигурност. При определянето на съдебните околии отново не се застъпва докрай принципът границите на съдебните околии да съвпадат с административните околии. Така нестройното Така липсата на задължение административният властови център да бъде и съдебен отваря възможност за справяне с политическия проблем – да не се обезвласти тотално определено населено място – където има съд е възможно да няма административно седалище и обратно. Седалището на всеки окръжен съд е в съответния окръжен град и носи неговото име. Изключения са съдилищата, разположени в някои закрити окръжни центрове. Тоест съществува възможност държавата да изменя броя на съдилищата на базата на въведени стандарти и гъвкавост на системата. Но точно тази гъвкавост води и до комични примери, стимулирани предимно от политически борби Посоченият случай е отчетен като недостатък на системата, която допуска партийните и местните интереси да вземат превес. При приемането на втория Закон за устройство на съдилищата от 1899 г. и при последващото му изменение се въвежда задължение окръзите на окръжните и апелативните съдилища и участъците на мировите съдии, както и техните седалища, да се определят с особен закон, а  не чрез по-нисък по степен властови акт. В чл. 20 от ЗУС „...числото на окръжните съдилища и техните отделения, пространството на окръзите имъ, както и числото на членовете на окръжните съдилища и съдебните следователи се определятъ съ особенъ законъ, щатъ и разписание.” На практика целта да бъде стабилизиран броят, видът и съществуването на съдилищата не се постига, тъй като особени закони не се създават. Така всичко остава в сферата на добрите намерения. Този смесен, почти хаотичен подход в определянето на броя и местонахождението на съдилищата е предизвикателство, с което ще трябва да се справи настоящият ВСС. На преден план отново се очертават трите важни фактора: Кой от тези три фактора ще надделее, предстои да видим.", "date": "2019.03.10", "title": "Българската съдебна власт - винаги в незавидна позиция"}
{"url": "http://clubz.bg/80429-shestvieto_na_tolerantnostta_snimki", "text": "С шествие на толерантността и възпоменателна церемония днес София отбеляза 76 години от спасяването на българските евреи.  През март 1943 г. граждани, духовници, общественици и политици в Царска България се обединяват за спасяването на близо 50 хиляди български евреи от съдбата на милиони в Европа - нацистките концлагери. Как България спаси и небългарски евреи Шествието е под наслов \"Заедно за България: Заедно за Европа\". Т тръгна в 11 часа от църквата \"Света София\". Официалната церемония се проведе до мемориалната плоча до Народното събрание, където се състоя официална церемония в памет на 11 343-мата евреи от Беломорска Тракия, Вардарска Македония и Пирот, които са депортирани. Борисов ще се извини в Скопие за евреите, които не сме спасили Организатори са Столична община и Организацията на евреите в България \"Шалом\".   Борисов ще се извини в Скопие за евреите, които не сме спасили", "date": "2019.03.10", "title": "Шествието на толерантността (СНИМКИ)"}
{"url": "http://clubz.bg/80437-hilqdi_na_protest_za_svobodata_na_internet_v_rusiq_snimki", "text": "Хиляди московчани взеха участие в митинг за свободата на Интернет, предаде ТАСС. Според руското вътрешно министерство, те са били около 6500 души. Местно НПО обаче предава за над 15 000 души, съобщи Ройтерс. Русия ще изгражда \"суверенен интернет\" Протестиращите са срещу предложени мерки в руското законодателство, които се оприличават на дигитална \"Желязна завеса\" и опит да се изолира руският интернет. Управляващите твърдят, че целта е да бъде по-безопасна Световната мрежа, която вече няма да е съвсем Световна. Част от законовите промени вече са минали първо четене в руската Дума, други тепърва ще влизат при народните представители. Акцията е била съгласувана с властите. Полицаи и гвардейци следят за реда и сигурността по време на проявата. Поне 16 души са арестувани. Внимание! Роскомнадзор дебне   Внимание! Роскомнадзор дебне", "date": "2019.03.10", "title": "Хиляди на протест за свободата на интернет. В Русия (СНИМКИ)"}
{"url": "http://clubz.bg/80424-ne_otpisvajte_populistite_italiancite_si_haresvat_salvini_i_sie", "text": "Парламентарните избори преди една година предизвикаха политическо земетресение в Италия, трусовете от което още се усещат в Европа. Тогава победиха две популистки партии - една лява и една дясна, но и двете - силно евроскептични. Тежка загуба понесоха старите проевропейски народни партии - социалдемократите и консерваторите, които загубиха много избиратели. От девет месеца в Рим управляват лявото движение \"Пет звезди\" на министъра на труда Ди Майо и дяснонационалистическата партия \"Северна лига\" на вътрешния министър Матео Салвини. Резултатите от тази симбиоза във властта се виждат: първо коалиционните партньори-бунтари спореха с ЕК за италианския бюджет за 2019 година, но накрая отстъпиха. А когато нещата опряха до изпълнение на скъпите предизборни обещания, наяве излязоха добре прикритите в коалиционния договор за управление идеологически различия. Страната изпадна в рецесия, за която коалицията обвини предишните правителства. В същото време не бяха постигнати никакви успехи нито в икономиката, нито по отношение на така необходимите на страната инфраструктурни инвестиции. Едва от няколко дни насам близо 3 милиона италианци, живеещи под прага на бедността, могат да подават заявления за получаване на гарантиран минимален доход, въведен от управляващите. Изплащането на тези средства трябва да даде тласък на потреблението и конюнктурата. Това обаче може и да не стане. Защото спорът за исканите от \"Лигата\" и отхвърлени от движението \"Пет звезди\" инфраструктурни проекти - най-вече скоростната ж.п.-линия между Торино и Лион - тласкат коалицията към пропастта. Въпреки това последните анкети сочат, че почти шест от всеки десет италиански граждани ще гласуват на следващите избори за една от двете партии. Властовият баланс се измести в полза на вътрешния министър Салвини. Неговата партия изпреварва значително движението \"Пет звезди\", което през 2018 година беше първа политически сила в страната. Салвини вече е най-популярният политик в страната и повечето италианци го смятат за истинския премиер.  Той прекрати нелегалната миграция през Средиземно море към Италия. Мнозина осъждат като груби и нехуманни неговите мерки за затварянето на италианските пристанища за кораби със спасени в морето мигранти. Наскоро десетки хиляди италианци в Милано демонстрираха срещу Салвини. Но неговите мерки си свършиха работата и той се радва на подкрепата на голяма част от сънародниците си по отношение на политиката спрямо мигрантите. Във вътрешнополитически план Салвини демонстрира, че е готов и на солови акции под мотото \"Италия на първо място\", особено когато се чувства изоставен от европейските партии по отношение на разпределянето на бежанците. А това, че се превърна във враг на всички европейски \"народни\" партии, дори е в негова полза. Защото той се намира в постоянна предизборна кампания. През последните месеци неговата партия печели победа след победа на местните избори. \"Северната лига\" разчита и на успех на европейските избори през май. Салвини нарича Еманюел Макрон \"мамино синче\", и твърди, че французите с право протестирали срещу неговото \"лошо\" управление. Според Салвини, \"възвръщането\" на националния суверенитет при едновременна защита на външните граници трябва да бъде крайъгълният камък за изграждането на една друга Европа. Също и в бюджетната, финансовата и икономическата политика трябва да има много по-малък \"диктат на еврократите\" и повече \"самоопределение на народите\". Салвини и съюзниците му противопоставят на концепцията за Съединени европейски щати идеята за Обединена Европа на нациите. Те трябвало да си възвърнат националния суверенитет, вместо да дават на ЕК и Европарламента повече правомощия. Спорно е обаче дали трябва да отписваме Салвини и сие, т.е. да поставяме \"радетелите\" за повече суверенитет под общия знаменател на политическите аутсайдери и враговете на Европа. Възможно е да се окаже измамна надеждата, че скоро ще бъде сложен край на възхода на евроскептичните популисти - не само на тези в Рим. Фактът, че офанзивата по отношение на мигрантите на едно иначе слабо италианско правителство се радва на такава популярност, е знак, че много италианци смятат провала в миграционната политика за провал и на проекта Европа.", "date": "2019.03.10", "title": "Не отписвайте популистите. Италианците си харесват Салвини и сие"}
{"url": "http://clubz.bg/80432-self_made_li_e_pyrvata_selfie_miliarderka", "text": "Риалити фамилията Кардашиян винаги е най-малко на една ръка от скандала. Но този път темата не са бебета или бивши приятели, медийните заглавия сега са посветени на новото положение на Кайли Дженър, която се издигна до №1 в класацията на \"Форбс\" за най-млад self- made милиардер, пише Би Би Си. Игра на думи бързо превърна обаче Дженър от най-младата self-made милиардерка, която детонира от първото място Марк Зукърбърг, в първата selfie милиардерка. Дженър, която на 21 години вече има 10-цифрено богатство, стана известна като част от фамилното риалити шоу на Кардашиян. Въпреки че Кайли се води, че е спечелили внушителното си състояние на тази крехка възраст, благодарение на процъфтяващия ѝ бизнес, свързан с продукти за разкрасяване, доста анализатори поставиха под въпрос доколко парите на младата наследничка на риалити фамилията могат да минат в графа \"спечелени от самата нея\", след като тя има толкова силен начален тласък. Дженър приветства новото си положение със специален пост в Инстраграм, в който благодари специално за признанието на \"Форбс\". Пред \"Paper Magazine\" миналия месец тя защити твърдението, че сама си е спечелила парите и никаква част от богатството ѝ не е наследено. Според обяснението ѝ родителите ѝ Крис и Кейтлин Дженър спрели да ѝ дават пари, когато била на 15 г. и ѝ казали да започне сама да печели. Дженър, която е част от риалити шоуто  \"Keeping Up with the Kardashians\", продължава: \"Това, което се опитвам да кажа е, че наистина имах платформа за изява, но никаква част от парите ми не са наследени\". Милиардерите по-малко и по-бедни Според определението на \"Форбс\" \"self-made е някой, който е създала компания или натрупал богатство сам, а не го е наследил от някой друг\". Списанието има и скала за това доколко успял и богат, благодарение на собствените си сили и възможности, е даден човек. Така медийната легенда Опра Уинфри, която е родена бедна, получава 10 точки. Кайли Дженър, която е родена в богато и известно семейство, взема седем точки. Байбрийн Самуелсън, автор на бизнес наръчника \"10 стъпки как да изградим успешна организация\", смята, че \"описанието на Кайли Дженър като \"успяла, благодарение на собствените си усилия, милиардерка\" е подвеждащо, защото тя никога не е била изправена пред обичайните трудности, които имат предприемачите\". Кайли Дженър е спечелила парите си като е използвала семейното си име, слава и богатството, имала е пряк достъп до връзки, привилегии и ресурси, които произтичат от тях, обяснява специалистът. Риалити звездата Кендъл Дженър - най-добре платеният модел според \"Форбс\" Кайли Дженър дебютира в семейното риалити на 10 години. Десет години по-късно тя е най-добре печелещият член на семейството. Тв водещият Пиърс Моргън е още по-краен: Според журналистката на свободна практика Джесика Морган постижението на младата Дженър не бива да бъде подценявано. Кайли Дженър би постигнала успех дори и да не идваше от толкова известно семейство, смята тя. Просто това би отнело повече време, твърди Морган. Средно на един милионер да стане милиардер му трябват 14 години като средната възраст е около 37 години, обяснява пред Би Би Си журналистката. На Бил Гейтс са му трябвали пет години, на Джеф Безос - само две, отбелязва още тя. Кайли Дженър има 175 млн. последователи във Фейсбук, Инстаграм, Снапчат и Туитър. Безспорно социалните медии са основата за успеха ѝ. Тя е толкова влиятелна, че свали цената на Снапчат на борсата с 1,3 млрд. долара само след като туитна, че вече не използва приложението за съобщения на Снапчат. През май 2018 г. \"People\" отчете, че Дженър е най-влиятелната знаменитост в Инстаграм като всяка от спонсорираните ѝ публикации се равнява на около 1 млн. долара при традиционно рекламиране. Според Морган фирмите за продукти за разкрасяване, които използват социалните медии, могат да постигнат огромен успех. Дженър е използвала социалните медии като безплатен инструмент за реклама и е успяла. Това е факт, смята още журналистката. Риалити звездата Кендъл Дженър - най-добре платеният модел според \"Форбс\"", "date": "2019.03.10", "title": "Self-made ли е първата selfie милиардерка?"}
{"url": "http://clubz.bg/80373-48%C2%A0398_prichini_da_pomnim_10_mart_1943_g", "text": "Десетилетие по-рано в Германия идва на Адолф Хитлер. Той започва да провежда политика на антисемитизъм, или преследване на евреите заради етноса им. През следващите години под германско влияние тази политика пуска корени и в други европейски държави, в това число и България. През януари 1941 г. Народното събрание приема Закон за защита на нацията, с който се ограничават гражданските и политическите права на евреите. През февруари 1943 г. се подписва споразумение между България и Германия за депортирането на евреите както от Вардарска Македония и Беломорска Тракия (така наречените нови земи), така и от Царство България. Общо 11 343 евреи от новите земи са депортирани в нацистките лагери на смъртта. Благодарение обаче на будни и смели граждани начело със зам.-председателя на Народното събрание Димитър Пешев на 10 март 1943 г. депортацията на евреите от старите граници на България е спряна. \"Ти уби моя евреин - аз пък твоя!\" Спасяването на българските евреи е едно от най-ярките доказателства, че в най-мрачните мигове се раждат най-светлите примери за човечност и смелост. Това събитие не е просто колективен подвиг, с който имаме пълното право да се гордеем. То е преди всичко безценен урок по инициативност и гражданско обединение, от който можем само да се учим – ако, разбира се, искаме да живеем в мирен свят, в който всеки от нас може да упражнява правата си както и когато сметне за уместно, стига да не пречи на останалите да правят същото. Потискането на евреите в различни точки на Европа през Втората световна война показва как и най-човеконенавистните постъпки могат да бъдат облечени в закон, който позволява те да бъдат извършвани без последствия за извършителите. В България срещу приемането на Закона за защита на нацията се обявяват лекари, адвокати, писатели, художници, учители и много други граждани. Против приемането му е и Светият синод на Българската православна църква. Въпреки че законът все пак е приет, този развой на събитията не омаловажава гражданската позиция на всички хора и организации, които се застъпват за еврейските си братя и сестри. Тези българи продължават да оказват помощ на евреите и през следващите години, а когато разбират за депортацията на евреи от старите земи, те излагат на риск собственото си добруване, за да предотвратят изпращането им в лагерите на смъртта. Папата: Помнете Хитлер, внимавайте с популизма Носителката на Нобелова награда за литература Светлана Алексиевич пише в книгата „Време секънд хенд“, че не куршумът убива човек, а човекът – човек. Същото е валидно и за закона: законът не убива, хората убиват. Историята предлага редица примери, в които законът се извращава в името на определена идеология. Както е видно от спасяването на българските евреи, противопоставянето на такива закони е морален ангажимент, от който зависи бъдещето на хиляди хора и техните близки и приятели. Спасяването на българските евреи също така илюстрира, че най-ефективният начин да се противопоставим на злото, е, като действаме заедно. Както злото става реалност, когато голяма част от хората го приемат за нормално, така и доброто е възможно, когато много хора го приемат за висша ценност и отговорност. Като се застъпват за евреите, най-будните българи не просто спасяват представителите на една конкретна група. Със смелите си действия те карат сънародниците си да проумеят, че в даден момент в позицията на евреите могат да се озоват представителите на всяка друга група: турци, роми, мюсюлмани, бежанци, хора с увреждания, комунисти, либерали, заможни бизнесмени... Едно общество може да просъществува само когато членовете му виждат в Другия себеподобен, а не удобен враг, и когато осъзнават, че „аз“ не може да оцелее дълго в отъствието на „ние“. Германският богослов Мартин Нимьолер го е казал прекрасно в световноизвестното си стихотворение „Когато те дойдоха“: Много българи са възпитавани в хармония с изключителни народни „мъдрости“ като „Една птичка пролет не прави“, „Мълчанието е злато“ и „Преклонена главица сабя не я сече“. До голяма степен тези и други поговорки в този дух са причината да се интересуваме най-вече от личното си благо, което ни пречи да бъдем здраво и силно общество. Над 48 000 евреи остават живи не заради тези „мъдрости“, а благодарение на всички хора, които надигат глас срещу несправедливостта, поемат инициативата, намират съмишленици и те заедно предотвратяват най-лошото. Когато българи и евреи в Кюстендил научават за плана за депортиране на евреите от Царство България, те изпращат делегация в София, която има за задача да попречи на неговото осъществяване. Те привличат на своя страна зам.-председателя на Народното събрание Димитър Пешев и други депутати, както и още много хора и организации. Спасяването на българските евреи не е дело на Димитър Пешев, на цар Борис III или на която и да е друга личност, а е резултат от усилията на голяма група хора, споделящи общи ценности. Тази група не се е появила от нищото, а благодарение на смелостта на един човек, който е споделил опасенията си с друг човек, с когото после са намерили още съмишленици и така са впрегнали в действие силата на онова, което днес наричаме гражданско общество. В Изтока на ЕС - бум на ревизионизма за Холокоста С изборите и действията си хората, участвали в спасяването на българските евреи, доказват, че там, където има воля, ще се намери и начин – дори в най-безнадеждната ситуация. Когато са се застъпили за евреите, те не са знаели дали ще могат да предотвратят депортацията им, но са знаели, че непременно трябва да опитат. Защото, както пише Георги Марков в едно от есетата си, добрината е въпрос на възпитание и готовност за себенадмогване. Ще можем ли? „Генерация Z“ – с подкрепата на „Америка за България“ Папата: Помнете Хитлер, внимавайте с популизма В Изтока на ЕС - бум на ревизионизма за Холокоста „Генерация Z“ – с подкрепата на „Америка за България“", "date": "2019.03.10", "title": "48 398 причини да помним 10 март 1943 г."}
{"url": "http://clubz.bg/80426-sreshtnah_todor_jivkov_vyv_vhoda_kylna_ti_se", "text": "Историята на „най-самотната жена на света“ – Яна Язова, разказва в книга Боряна Дукова. „Извън редовете“ (изд. „Ентусиаст“) излиза след три години проучвания на обстоятелствата около живота и творчеството на поетесата, родена в Царство България и починала неизвестно кога и как в Народна Република България. Тялото ѝ е намерено в дома ѝ дни след смъртта ѝ, по трупа ѝ има следи от насилие. Изчезват оригиналите на неиздадените ѝ романи – един от които за малко да излезе с името на един известен писател. Разказът в книгата се води от самата поетеса – Язова строи наратива като дълго писмо, адресирано към Аксел, Александър Балабанов. Поетесата говори за връзката си с професора – за любовта и скандалите в началото на техните взаимоотношения, за творческата си изолация след 9 септември 1944 г. и отказа да се впише в соцреализма. Романите ѝ, отшелническият ѝ живот и загадъчната ѝ смърт пораждат разследване, в което се предполага, че главен герой е нейният собствен син. Писателят Емил Андреев определя Дукова като „една от най-успешните жанрови писателки на нашето време“, която не се страхува да навлезе в историческата фикция, за да създаде вероятно най-важната си творба дотук. „Извън редовете“ е нов, увлекателен поглед над живота, творчеството, любовта и смъртта на знаменитата писателка Яна Язова, който може да прикове вниманието на всеки читател. Един от най-добрите романи за последните няколко години – достоен поклон пред великата българка“, смята Андреев. Дукова е позната с романите си „Кървава малага“, „Опасна монета“ и „Разкаянието на Диего“, излезли в три поредни години. Автор е на сборника с разкази „Трилъри по женски“. Превежда от испански език автори като Хорхе Луис Борхес, Исабел Алиенде, Лаура Ескивел, Артуро Перес-Реверте… „Извън редовете“ ще бъде представена на 13 март от 19 ч. в Литературен клуб „Книгата“.   Смрачава се и стъпките зад мен започват да ме плашат. Докато вървях по булеварда, не им обръщах внимание. Нали имаше други хора, та се залисвах с тях. Разминавах се с минувачите, които ме изпращаха с поглед. Точно така, мили мой Аксел, още се извръщат след мен. Вярно е, че не съм в първа младост, но съм си нагласила бухналите косички, както ти винаги си ми казвал да правя. Иначе личицето ми нито е напудрено, нито начервено, и това по твой съвет, знаеш. Но ме гледат като хипнотизирани. Височка съм един и осемдесет, затова е, ще кажеш. Но има и друго. Нагласила съм се с роклята от син креп и шапката, дето си я купих от „Прентан“ в Париж. Ако можеше да ме зърнеш днес, нямаше да познаеш каква черна година беше 59-а за мен. Загубих и мама, и Христо. Днес за първи път съм излязла с по-леко сърце. Сигурно заради пролетното слънце. Грее април, не топли много-много, но на сърцето става по-леко. И виж как ми се доприказва с теб. Та, Акселчо, ако можеш да ме мернеш отнякъде, ще решиш, че твоята Мо, живнала след зимата, е литнала към „Юнион палас“. А там ме чакаш ти, моят Ра. Мо и Ра, двете страни на нашата мойра, която така изпреде нишките на съдбите ни, че и до днес не мога да ги разплета. Само дето Ра го няма вече и само дето никой не носи дрехи като моите. Обаче аз няма да сложа басмена рокля и да си вържа забрадка, каквато е модата днес. А и не съм се залетяла за никъде. То никой не лети вече, мили Аксел. Вярно, тичат насам-натам хората, строят петилетка. Ама не летят. Ох, тия стъпки не ми дават мира. Обръщам се и няма никой. Улицата, по която свърнах, лежи тясна и пуста. Но мога да се закълна, че някой крачеше току зад мен. Сигурно си внушавам, от страх е. Ти ме знаеш безстрашна, с желязна издръжливост и господарска хладина. Но сега е друго. От известно време в София се е появил един Жоро Павето. Издебва жени откъм гърба, цапардосва ги с паве, увито в носна кърпа. Удря ги по главата, после ги изнасилва и убива. Официално нищо не се говори, но от милицията е изтекла информация. Пет-шест случая има и не могат да го хванат. Разправят, че не подбира жените по възраст, та всички – и стари, и млади, сме в потрес. Стъпките ме застигат. Акселчо, дали няма да се съберем с теб в отвъдното по-скоро, отколкото си мислех… Но не. Вървя, още вървя. Излизам вече на „Раковска“ и виждам нашата кооперация. Разправят, че Жоро Павето действа само в „Коньовица“, но аз чувствам дъха на онзи зад мен. Дебне ме, удобна плячка съм – нали съм най-самотната жена в цяла София, пък и въобще в света. И тая моя самота, мили Аксел, не е от скоро, не е, откакто си заминаха и последните ми близки хора. Тя е от край време, от началото. Казвала съм ти го и преди: едва ли има друг човек на земята, който да е проходил в живота си сам – без майка му да е била вкъщи. Жив е този момент у мен, все едно беше вчера. Това е първият спомен от живота ми, а сега, току-виж, се окаже и последният. Беше в Лом. Дострашаваше ме вкъщи, все сама. Майка ми, учителката, винаги беше с други деца. Калоферската кръв на Радка Бешикташлиева не я запираше у дома. Господин Тодор Ганчев, баща ми, и той на работа, училищен инспектор. Само сестра ми Мила я оставяха да ме гледа. Тоя ден беше излязла да играе на улицата. И аз сам-самичка, без никой да ме варди, излязох при дечурлигата. Те, унесени в играта, дори не ме видяха. Слънцето залязваше. Толкова погледи после събрах в живота си, Акселчо, повече, отколкото на теб ти се харесваше даже, и пак не можах да се отърва от оная самота в жълтия въздух край Дунава. Заразих се с нея, непобедима и тиха. И нищо не я прогони от мен. Та и сега местя краченца, като тогава. Сама. Няма жива душа по тая улица, хем е голяма. Ето, най-сетне съм пред входната врата на кооперацията, отварям я, протягам ръка да запаля лампата и вместо ключа, какво мислиш, че напипвам – друга ръка. – Извинете, ако ви изплаших – казва глас до мен. Изведнъж стълбището се осветява и един мъж ме гледа. – Точно влязох и се канех да запаля, когато дойдохте – обяснява ми той. Гледа ме и продължава: – Вие сте Яна Язова, нали? Кимвам. И хем ми е радостно, че не е Жоро Павето, защото, ако е той, какво ще ме разпитва коя съм. Хем нещо дълбае в мен. Гласът му чужд, а чертите – познати. Поздравявам го и той ми прави път да се кача по стълбите. Не ми се представя. И тогава се сещам. Ами този мъж има чертите на първия човек в България. Кълна ти се, точно като Тодор Живков е. Не се смей! С ума си съм. И не съм чак толкова суетна, та да вярвам, че онзи ще се интересува от мен и чак лампата ще вземе да ми пали. Не е той, ясно е. Пък и да е, какво ми е на мен за него, един незначителен по същността си човек, който се пъчи и се прави на достолепен. Да се чудиш как се е качил на такова високо положение. Но редът сега е друг, знаеш, и отличията са други. Големите днес са много различни от преди. Не са като теб. Ти беше голямо нещо, скъпи мой. И в България, и в Европа се чуваше думата на професор Александър Балабанов, с царя на лов ходеше… То и аз бях царица. Отдавна, много отдавна. Вече никой не ме знае. Яна Язова днес е забравена. Странно, че онзи във входа ме назова по име. Той не тръгна след мен и това е добре, до гуша ми дойде някой да ме следи. Ослушвам се. Освен моите токчета, друг звук не се чува във входа. Значи при никого не идва тук. Пак мистерии около твоята Мо, мой мили Аксел. Добирам се до апартамента и си влизам у дома. Спасена съм! Слава богу! Щеше да е страшно да умра тъкмо днес, скъпи мой. Утре имам важен ден. Георги Томалевски и Димитър Талев ще дойдат да им чета глави от новия си роман. Точно така, любов моя. Всички си мислят, че като не излизам по кафенета, не ходя по сбирки и са ме изтрили отвсякъде, съм свършена. Лъжат се. Аз работя, не спя. Сега ще се види какво съм направила след толкова години. Само дано да е скоро! Вече съм в хола, едвам имам сили да приседна на дивана и светвам старата порцеланова лампа. Познатите от петдесет години розови лалета със зелени дръжки озаряват гостната и полека-лека се успокоявам. Навън е дошла вечерта. В нейния мрак се стопяват и уличните стъпки, и онова познато-непознато лице. Точка, забравям ги. Забравям и Лом. Над къщата отсреща е кацнала кръгла луна. Две пъстри, две едри звезди горят над съседния покрив. Отварям прозореца и нахлува нощта. Тихо се усмихвам на небето. Затварям очи със спомена за теб и с надеждата за утре. Утре може да се роди повторно Яна Язова, като онази, която дойде при теб преди трийсет години. Помниш ли? Тогава бях Люба Ганчева. Знаеха ме само майка ми и баща ми, и Мила, разбира се. Но дори и те не бяха чели стиховете ми. Носех ги на теб. И чаках присъдата на вездесъщия професор. Утре може да е ново начало, мили Аксел. Като моето, като нашето.  ", "date": "2019.03.10", "title": "Срещнах Тодор Живков във входа, кълна ти се"}
{"url": "http://clubz.bg/80396-razkaji_mi_specialna_prikazka", "text": "Над скована в ледове гора, над покрити със сняг полета, в покрайнините на едно градче в северозападната част на щата, близо до една къща в края на Великите северни гори... \n\tВ една приказка. Момченцето се казваше Даниел Уийвър. То беше на пет години, а лицето му имаше сериозното изражение, характерно само за чертите на най-малките и най-старите. Очите му, много тъмни, бяха втренчени в жената пред него: Холи, майка му, въпреки че ако ги разделяха, никой непознат не би ги събрал отново по външни прилики. Тя беше руса, а Даниел – чернокос, тя – румена, той – блед, като светлина и сянка. Тя го обичаше, беше го обикнала от първия миг, но темпераментът му, също като цветовете, ѝ беше чужд. Подхвърлено дете, би казал някой – оставено в люлката на мястото на истинския ѝ син, по-спокойна и мила душа, отведена дълбоко под земята при по-старите души, за да осветява недрата ѝ с духа си. \n\tСамо че нямаше да бъде вярно. Даниел може и да беше откраднато дете, но не по този начин. Гневните детски изблици го застигаха внезапно като лятна буря: свирепи пристъпи, придружени от викове и сълзи, а често и от насилие, което се изливаше само върху неодушевени предмети. В такива моменти никоя играчка не беше в безопасност, никоя врата не беше недостойна за тряскане и ритници, но колкото и да бяха страховити, тези настроения си оставаха редки и краткотрайни, а след като отминеха, момчето изглеждаше замаяно, като че ли смутено от собствените си способности. Висините на радостта му не успяваха да компенсират дълбините на отчаянието му, но какво от това? Въпреки че на Холи понякога ѝ се искаше синът ѝ да приема по-спокойно света, да не бъде толкова подозрителен към него. Но той беше твърде чувствителен и извън обичайната си среда – дома си, къщата на баба си и дядо си и гората, – беше винаги нащрек. \n\tДори между сигурните стени на собствения си дом той понякога имаше моменти като този, когато го обземаше непонятен страх и не стоеше сам, а намираше утеха в присъствието на майка си и нейните приказки. Книгата в ръцете на Холи Уийвър беше английско издание на приказките на Братя Грим от 1909 г., с илюстрации от Артър Ракам. Неизвестно защо, в томчето бяха добавени няколко празни страници от различен вид хартия. Това продължаваше да бъде най-ценната книга в дома им, която според интернет струваше стотици долари. Можеше да струва и много повече, ако беше подписана от самия Ракам: тези екземпляри вървяха по десет-петнайсет хиляди долара – повече, отколкото Холи някога бе имала наведнъж и със сигурност повече, отколкото би могла да си представи да плати за книга. \n\tНо Холи не знаеше кой знае какво за колекционирането на книги, а и никога не би ѝ хрумнало да се раздели с тази, дори и да можеше да я продаде. Тя бе част от наследството на сина ѝ, връзка с друга жена, която вече си беше отишла. Даниел като че ли разбираше важното ѝ значение, въпреки че Холи никога не му бе разказвала за него. Дори в най-яростните си изблици той внимаваше да не повреди книгите си, а тази заемаше гордо място на най-горната лавица. Когато беше уплашен или изнервен, майка му четеше от нея и той скоро заспиваше. Тя имаше чувството, че вече може да рецитира повечето приказки наизуст, но във вземането на книгата от полицата и разтварянето ѝ имаше ритуални елементи, които не можеха да бъдат пропуснати и трябваше да бъдат точно изпълнявани всеки път. \n\tДори сега, когато приказката, която щеше да му разкаже, не беше напечатана в книгата. – Разкажи ми специалната приказка – каза Даниел и майка му разбра, че това е една от онези нощи, в които го измъчваха твърде сложни емоции, за да бъдат назовани с думи. \n\t– Коя приказка? – попита тя, защото такъв беше ритуалът. \n\t– Приказката за Жената от леса. Холи беше измислила това заглавие. Наречете го момент на слабост. Или прикрита изповед. \n\t– Не искаш ли някоя от другите? Поклащане на главата и огромни черни очи, които не мигат. \n\t– Не, само тази. Холи не възрази, а прелисти книгата до края, където с червен конец бяха прихванати няколко допълнителни страници. Тя не беше Ракам, но я биваше в рисуването и беше изляла сърцето си в тази приказка за Даниел. Даже беше премерила и изрязала листовете така, че да отговарят на оригиналните, а думите бе написала на ръка с калиграфски почерк. \n\tТя се покашля. Това беше нейното покаяние. Ако истината някога излезеше наяве, щеше да настоява, че се е опитала да му я каже, по неин си начин. – Имало едно време – подзе тя – една девойка. Тя била отвлечена от чудовище... \n\t*** Даниел вече спеше, книгата беше върната на мястото си. Холи лежеше в собственото си легло и гледаше тавана. Сега започваше нейното наказание. \n\tЗащото и то бе винаги едно и също. „Имало едно време една девойка. Тя била отвлечена от чудовище. Чудовището принудило принцесата да се омъжи за него и тя родила момченце.“ Очите на Холи се затваряха.  „Ала вместо грозно като чудовището момченцето се родило красиво като майка си. Чудовището се ядосало, защото искало синът му да прилича на него, и рекло на принцесата...“ Гората, пет години по-рано. Снегът валеше и бавно покриваше прясно разровената земя. „Щом не мога да създам момче, уродливо отвън, ще го направя противно отвътре. Ще бъда жесток към него, за да стане и то жестоко към другите.“ Един мъж се отдалечава, нарамил кирка и лопата на дясното си рамо, а вятърът развява дългата му коса. „Със сила ще го науча да подчинява другите със сила. Никаква милост няма да имам, за да няма и той милост към хората.“ Мрак и пръст: гроб. „Ще го извая по свой образ и подобие и ще го направя свой син...“", "date": "2019.03.10", "title": "\"Разкажи ми специална приказка\""}
{"url": "http://clubz.bg/80428-157_sa_jertvite_ot_katastrofata_s_etiopskiq_samolet", "text": "Няма българи сред жертвите след катастрофата на етиопския самолет, който падна няколко минути, след като излетя за Кения тази сутрин, съобщи МВнР. Пакистан свали два самолета на Индия, а тя - един F-16 на Исламабад 149 пътници и 8 души екипаж са били на Боинг 737-8 MAX от етиопските авиолинии. Той е отпътувал в 8,30 сутринта (6,30 българско време) на редовен полет от Адис Абаба. Шест минути по-късно пада. Самолетът е бил нов, доставен на авиолинията прец ноември миналата година. Няма оцелели. Пътниците са били от 35 националности. като поне един от пътниците е бил с паспорт от ООН. По данни, предоставени от авиокомпанията, жертвите са от: Австрия, Белгия, Великобритания, Германия, Джибути, Египет, Етиопия, Израел, Индия, Индонезия, Ирландия, Испания, Италия, Йемен, Канада, Кения, Китай, Мароко, Мозамбик, Непал, Нигерия, Норвегия, Полша, Руанда, Русия, САЩ, Саудитска Арабия, Словакия, Сомалия, Судан, Сърбия, Того, Уганда, Франция, Швеция и един с паспорт от ООН. Премиерът Бойко Борисов и външната министърка Екатерина Захариева изпратиха съболезнователни писма на етиопските си колеги.", "date": "2019.03.10", "title": "157 са жертвите от катастрофата с етиопския самолет"}
{"url": "http://clubz.bg/80425-dve_majki_ili_dvama_bashti_%E2%80%93_dobre_li_e_tova_za_decata", "text": "Сръбската премиерка и нейната съпруга отскоро са родителки на момченце, Елтън Джон и партньорът му отдавна отглеждат двама сина, като и в двата случая опасенията, че децата биха могли да бъдат ощетени или нещастни, са определено неоснователни. Но не всички еднополови родители са поп-звезди или премиери, което може да бъде и източник на опасения – дали тяхното потомство получава всичко, от което има нужда, дали детството му е пълноценно? Както сочи статистиката – и при този вид деца всичко е съвсем наред. Новата премиерка на Сърбия - богата, хомосексуална, хърватка Аня Карличек, германската министърка на образованието и научните изследвания, наскоро поиска да бъде направено специално проучване за това как живеят децата на еднополови родители, опасявайки се, че при тях са налице изкривявания и евентуално би имало нужда от намеса на държавата. Нищо странно, имайки предвид, че министърката е против браковете на еднополови двойки, същевременно казва, че „Обществото се размества, без да говорим достатъчно за това“. Но популистката й активност се оказа първо закъсняла – такива изследвания отдавна са факт, второ – резултатите от тях не дават никакви поводи за тревоги. Това са тезите на г-жа Карличек, а на другия полюс са фактите, осигурени от допитванията, а именно, че децата на еднополови родители се развиват поне толкова добре, колкото тези с конвенционални майки и бащи. Обект на проучванията са били различни сфери – от отношението към родителите, психологическия комфорт, свързаните с чувствата или с поведението проблеми. Под внимание е взет и напредъкът в училище, а освен него – социалното развитие и сексуалната ориентация, както и половата идентичност. В нито една от тези области значителни разлики при децата в зависимост от сексуалната ориентация на родителите им не са били установени. Децата в Китай учат, че е нормално да си хомосексуален Изследване на Колумбийския университет категорично твърди, че децата на еднополови родители по никакъв начин не са ощетени. Пак в Съединените щати от 1986-та година насам се изследват плюсовете и минусите при децата от семейства, в които и двамата родители са жени, и никакво негативно отражение на хомосексуалността на родителите не е установено. До съвсем сходни изводи са стигнали и австралийски учени. Той пита и – как да се гледа в такъв случай на самотните родители, които едва ли не би следвало да бъдат определени като непълноценни, щом нямат партньор. Германският Институт за младежта все пак излиза с предупреждение – че при децата на еднополови родители има определен риск за развитието, а именно – по линия на дискриминацията, която биха могли да проявят спрямо тях връстниците им. Но пък благодарение на близките отношения с родителите въпросните притеснения успешно биват смекчавани, а и родителите не биха могли да бъдат обвинени, че носят отговорност за провежданата дискриминация. Накратко – видът на семейството е по-малко решаващ от начина, по който семейството живее и се отнася към децата си, смятат експертите. А коментарите под въпросната тема започват с „Не искам да раста с две майки или двама бащи“, минават през затрудненията при въпроса „И кой все пак е майка ти“ и стигат до заключенията, че г-жа министърката  Карличек е с твърде остаряло мислене, несъответстващо на новите реалности. 22 или 23 жени убити. По-важно е да не ни помислят за хомосексуални Те все пак не са толкова радикални – в Германия през 2015 (оттогава са последните статистически данни) има далеч повече хетеросексуални, отколкото хомосексуални семейства с малки деца – тези от втория вид са едва 7 000 или по-малко от един процент. А какво да се каже за децата от разведени хетеросексуални семейства, на които постоянно им се случва да се сблъскват с нова майка или нов баща – има ли проучвания за това, пита народният глас по форумите. Този, който го споделя, разказва, че сред неговите близки познати има две „специални“ семейства, чиито деца се развиват доста добре и що се отнася до езика, и до образованието, и до социалното поведение. Обяснението е в по-внимателното отношение на този вид родители към децата – може би по-внимателно, отколкото е обичайно. А друг заключава, че „класическият“ модел не е гаранция за по-доброто или по-лошото възпитание – зависи до каква степен се грижат родителите за децата си, което на свой ред не зависи от вида на родителите. Децата в Китай учат, че е нормално да си хомосексуален 22 или 23 жени убити. По-важно е да не ни помислят за хомосексуални", "date": "2019.03.10", "title": "Две майки или двама бащи – добре ли е това за децата?"}
{"url": "http://clubz.bg/80423-izrael_udari_s_raketi_hamas_v_gaza", "text": "Израелските ВВС нанесоха удари по обекти на движението Хамас в ивицата Газа в отговор на ракетен обстрел срещу Еврейската държава , предаде ТАСС. Преди това пресслужбата на армията съобщи, че снощи \"терористи от ивицата Газа\" са изстреляли ракета по територията на Израел. Според израелски медии тя е избухнала в ненаселена местност и пострадали няма. \n\tВчера следобед в западната част на Негев е паднала връзка балони с прикрепено взривно устройство, представляващо, както установили пристигналите на мястото сапьори, глава на противотанкова ракета със заряд от експлозиви и взривател. То е унищожено с контролиран взрив. \n\tПалестинският информационен център на Хамас, цитиран от сайта Нюзру, заяви, че израелски безпилотни самолети са обстрелвали през изминалата нощ \"база на морската пехота\" на бригадите \"Изадин ал Касам\" (военното крило на Хамас) и \"щаб на риболовния профсъюз\", разположени западно от Бир ал Балах, на крайбрежието на ивицата Газа", "date": "2019.03.10", "title": "Израел удари с ракети Хамас в Газа"}
{"url": "http://clubz.bg/80422-vnimanie_roskomnadzor_debne", "text": "Русия отново е в боева готовност. Този път Кремъл готви пореден удар срещу интернет, което ще рече, че на прицел са фалшивите новини. Според официалната трактовка, за да се сложи край на причиняваните от фалшивите новини колебания сред обществото и предизвикване на заплаха за обществената сигурност, ще се налагат парични глоби. А те са в такива размери, че това може да съсипе засегнатите медии. Както в Русия е обичайно, съответните членове на закона, който верният на държавната власт парламент прие, съзнателно са размити. По понятна причина. В бъдеще ще е още по-лесно да се забраняват текстове, които държавата определя като вредни. Естествено за самата нея и за собстения й имидж. Как и сега умопомрачителният контрол действа, показва дейността на медийния регулатор Роскомнадзор, който в миналото непрестанно блокираше сайтове. Кой ли си го е мислил, че въпросният регулатор ще е отговорен и за налагането на новите правила? Забележителното е, че на прицел винаги са единствено опозиционни и критични към режима духове, обвинявани в измислянето и разпространяването на фалшиви новини. Това отново е двоен стандарт, в какъвто Москва обвинява прогнилия Запад. Потвърждава го поглед върху излъчваните по руската държавна телевизия програми, която естествено е длъжна да се придържа към истината. Човек си спомня за репортажите от пика на войната в Източна Украйна. Тогава с цялата си сериозност вярната на Кремъл телевизия твърдеше, че украински фашисти са разпънали на кръст тригодишно момче. И още – првителството в Киев планирало в близко бъдеще да пусне в обращение банкноти с образа на дългогодишния спътник в живота на Ева Браун (Адолф Хитлер – б. р.). Забравете го. Дори булевардният в. «Московски комсомолец» изразява съмнение, че новият закон визира предимно онлайн платформи. Човек се пита докога този вестник ще продължава безнаказано да разпространява фалшиви новини.", "date": "2019.03.10", "title": "Внимание! Роскомнадзор дебне"}
{"url": "http://clubz.bg/80439-ludogorec_prizemi_levski_snimki", "text": "\"Лудогорец\" победи \"Левски\" с 2:0 като гост в големия сблъсък на 25-ия кръг на Първа лига. Марселиньо и Джоди Лукоки вкараха в началото и края на мача. Кръг преди края на първата фаза, \"орлите\" водят с 5 точки пред ЦСКА-София и с 8 пред \"сините\". Двубоят се игра пред около 18 хиляди зрители на стадион \"Георги Аспарухов\" и това го прави най-посетеният от началото на годината в България. \"Левски\" и феновете му бяха в приповдигнато настроение напоследък покрай смяната на собствеността, победата над ЦСКА-София и намаленото изоставане до лидера. Тази вечер обаче шампионите си върнаха доста от изгубеното с успех срещу пряк конкурент. \"Лудогорец\", воден от завърналия се в Разград треньор Стойчо Стоев (бивш на \"Левски\"), започна по-добре - по-уверено и организирано, докато \"Левски\" беше припрян пред страхотната подкрепа от трибуните. В 8-ата минута Вандерсон бе изведен сам отляво, но Николай Михайлов докосна топката и предотврати гол. Малко след това Клаудиу Кешеру уцели греда с глава. Десет минути по-късно \"Левски\" стигна до първия си шанс, макар и без завършващ удар. Станислав Костов проби отдясно и подаде на Паулиньо, който обаче бе изпреварен от Сисиньо. \"Лудогорец\" поведе в 21-ата минута. Мартин Райнов сбърка в половината си, топката му бе отнета, а Кешеру комбинира с Марселиньо, който откри резултата с рикошет. Видеоповторенията показаха, че Райнов бе изритан, след като изгуби кълбото, но грешката ще тежи на неговата съвест - подходи мудно. В края на първата част \"Левски\" имаше добри минути. Костов получи топката отдясно и от малък ъгъл отправи удар, спасен от бившия вратар на \"сините\" Пламен Илиев. В 35-ата Давиде Мариани опита да подаде на Паулиньо, но той отново не достигна до топката и Илиев улови.  Малко преди почивката Кешеру отправи удар от отлична позиция, но не уцели вратата. През второто полувреме се видя, че \"Лудогорец\" е по-класният и опитен отбор. Гостите на няколко пъти пропуснаха да решат всичко, докато домакините не създадоха чиста възможност. Серджиу Буш проби отляво, а малко по-късно Давиде Мариани шутира, но топката бе изчистена, преди да се наложи намеса на Илиев. Вандерсон и влезлият като смяна Якуб Шверчок пък бяха близо да отбелажат за 2:0 много по-рано, но топката мина страни от вратата при ударите им. Като цяло полувремето мина по вкуса на \"Лудогорец\". И в добавеното време Джоди Лукоки реализира за 2:0. Така Стойчо Стоев се завърна победно на \"Герена\". Той е единственият треньор, огорчавал \"Левски\" четири пъти в дома му. Стоев надделя и тактически срещу бившия си асистент при \"зелените\" Георги Дерменджиев. Дерменджиев не оправда първия гол с нарушение срещу Райнов и призна, че тимът му е бил надигран. Той разкри, че дошлият на проби френски защитник Седрик Унтонджи (195 см) ще остане на \"Герена\". ЦСКА-София взе връх във важна битка в Търново По-рано днес \"Черно море\" и \"Ботев\" (Пловдив) направиха 0:0, а \"Славия\" би \"Септември\" с 2:1.", "date": "2019.03.10", "title": "\"Лудогорец\" приземи \"Левски\" (СНИМКИ)"}
{"url": "http://clubz.bg/80392-dyshterqta_na_dimi_ot_sleng_zapq_v_duet_s_nego", "text": "Очаквано беше... 16-годишната (все още) Дара - дъщеря на Дими Екимов от \"Сленг\", запя с баща си.  Това става възможно, благодарение на новите технологии, както и микса и мастеринга на Борис Павлов-Бобо. Клипът пък е дело на Duran Duran, а оператор е Борил Петров. Аранжиментът на изпълнението на Дара е дело на Светлин Къслев. За 2 денонощия клипът направи над 25 000 гледания само в официалния YouTube канал на Дара. Албумът \"Синьо\" е издаден през 2000 година, а песента \"Мой свят\" е една от 500-е любими песни на България, според класацията на \"БГ радио\". Продуцент на албума е \"Авеню Прадъкшънс\". Музиката на \"Мой свят\" е написана от Дими, а текстът е съавторство с Росена, неговата сестра, и тогавашния барабанист на групата Боби Петров. На 29 юни 2008 г. Дими обаче загина при катастрофа с мотор на седмия километър от София по АМ \"Хемус\". Това стана в деня, в който тярбваше да празнуват шестия рожден ден на дъщеря му. Без да се търси никаква аналогия - събитието не е невиждано в света. Макар и изпълнена на по-зряла възраст, най-известен от тези дуети е продадената в над 30 милиона гтираж  Натали Кол я издава през 1991 г., като дует с баща й - великия Нат Кинг Кол. Нат обаче е покойник от 1965 г. - когато Натали е била едва на 15 г. На наградите \"Грами\" от 1992 г. албумът печели 2 \"грамфончета\", а песента - още 4.", "date": "2019.03.10", "title": "Дъщерята на Дими от \"Сленг\" запя в дует с него"}
