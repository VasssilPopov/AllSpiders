{"url": "http://clubz.bg/66976-titla_%E2%84%9611_za_rafa_nadal_v_monte_karlo", "text": "Рафаел Надал продължи доминацията си на турнира на клей в Монте Карло, част от серията \"Мастърс 1000\".  Испанецът спечели 11-а титла в Монако след 6:3, 6:2 на финала над Кей Нишикори (Япония). Мачът продължи само час и половина. Това е първият спечелен турнир от Рафа тази година. Той лекуваше контузия, получена на Откритото първенство на Австралия. Надал вече е едноличен лидер във веригата \"Мастърс\" с 31 титли, а Новак Джокович е втори с 30. Защитата на пърното място в Монте Карло означаваше и запазване на лидерството в световната ранглиста. За Надал следва турнирът в Барселона, в който ще участва и Григор Димитров, победен от Матадора на полуфинал. Надал отново бе твърде силен за Григор Димитров Надпреварата в Монте Карло беше все пак успешна за Нишикори, който дълго време отсъстваше заради травма.", "date": "2018.04.22", "title": "Титла №11 за Рафа Надал в Монте Карло"}
{"url": "http://clubz.bg/66971-sasht_za_bylgariq_korupciq_i_zavisima_sydebna_sistema", "text": "Зависима съдебна система, корупция на всички нива, тежки условия в затворите, лошо отношение към малцинствата. Това са част от изводите за България в   на Държавния департамент на САЩ за спазването на човешките права. В доклада се говори и за ниското ниво на свободата на словото у нас. В доклада се изтъква, че етническите турси имат 8% от мандатите в парламента. В него обаче липсва ромската общност. В доклада се отбелязва, че турците, ромите и помаците имат свои представител в местната власт. Критикува се забраната за използване на езици, различни от българския, по време на предизборна кампания. Изтъква се, че ромските деца често посещават училища, които на практика са сегрегирани и получават лошо образование. Според Държавния департамент в България служители във всички сфери на управлението са засичани в корупционни практики, които са безнаказани - подкупи, конфликт на интереси, злоупотреби, нарушения на обществени поръчки, търговия с влияние. Според документа като цяло свободата на изразяване и на пресата като цяло се спазва от страна на правителството, но съществуват проблеми, свързани с корпоративен и политически натиск върху медиите, непрозрачна концентрация на медийна собственост и дистрибуция, както и непряка правителствена подкрепа за отделни медии чрез публичен ресурс.", "date": "2018.04.22", "title": "САЩ за България - корупция и зависима съдебна система"}
{"url": "http://clubz.bg/66972-emanyuel_makron_da_ne_proqvqvame_slabost_pred_putin", "text": "Френският президент Еманюел Макрон определи руския президент Владимир Путин като \"много силен човек, пред когото никога не трябва да проявяваме слабост\" в момент, когато напрежението между Запада и Москва е особено изострено, предаде Франс прес, цитирана от БТА. Руският президент е \"много силен човек, силен президент\", каза Макрон в интервю на английски за телевизия Фокс нюз, излъчено днес преди утрешното му държавно посещение във Вашингтон. \"Меси се навсякъде в Европа и САЩ, за да отслаби демокрациите ни, защото смята, че това е полезно за страната му. Той иска Велика Русия. Хората се гордеят с политиката му. Той се държи изключително сурово с малцинствата и с противниците си с някаква представа за демокрацията, която аз не споделям\", отбеляза Макрон, като същевременно увери, че постоянно поддържа контакт с Путин. \"Уважавам го. Познавам го. Не си правя илюзии\", заключи Макрон.", "date": "2018.04.22", "title": "Еманюел Макрон: Да не проявяваме слабост пред Путин"}
{"url": "http://clubz.bg/66975-chelsi_e_na_final_za_kupata_na_angliq", "text": "\"Челси\" е вторият финалист в турнира за Купата на Футболната асоциация след победа с 2:0 над \"Саутхемптън\" на полуфинал на \"Уембли\". На 19 май лондонските \"сини\" ще се изправят срещу \"Манчестър Юнайтед\", който вчера би \"Тотнъм\" с 2:1.  \"Юнайтед\" укроти \"Тотнъм\", отива на финал И за двата отбора това ще е единственият шанс за трофей този сезон. \"Челси\" бе по-добрият отбор през първото полувреме, но не успя да отбележи гол. Вилиан удари греда. Резултатът откри в Оливие Жиру в 46-ата минута, като показа техника в малкото наказателно поле, \"слаломирайки\" между защитници на \"светците\". Малко след това Еден Азар пропусна да удвои. \"Саутхемптън\" на свой ред започна да атакува и няколко пъти застраши вратата на \"Челси\".  В 82-ата влезлият като смяна Алваро Мората удвои. Тимът на треньора Марк Хюз се вдигна на финален щурм, но не стигна дори до почетен гол, така \"Челси\" заслужено спечели.", "date": "2018.04.22", "title": "\"Челси\" е на финал за Купата на Англия"}
{"url": "http://clubz.bg/66974-golqmoto_horo_za_poreden_pyt_v_bryuksel_snimki", "text": "Българският евродепутат от ГЕРБ/ЕНП Ева Майдел събра днес българи и чужденци в белгийската столица в мащабно събитие на централния площад в Брюксел. \"Голямото хоро\" продължи пет часа, а гостите, които се докоснаха до магията и таланта на българските изпълнители, бяха хиляди, съобщи пресслужбата на евродепутата, съобщи БТА. Време е да променим образа на България навън - да покажем, че сме способни, успешни и позитивни, коментира Ева Майдел пред журналисти. С българското хоро искам да покажа, че имаме друго лице, което трябва да показваме и да се гордеем с това, което сме днес. Използвам хорото, защото то носи страхотна енергия, която заразява всички, показва, че българите са задружни и сплотени, добави тя. \"Голямото хоро\" е вече установена шестгодишна традиция за Брюксел, но тази година то бе още по-внушително и празнично, включващо над 100 изпълнители от различни краища на България. Празникът стана част от културната програма на българското председателство на Съвета на ЕС, а по покана на Ева Майдел, патрон на хорото прие да бъде председателят на Европейския парламент Антонио Таяни. Специален гост на събитието тази година бе министър Лиляна Павлова, която, както много от участниците в празника, бе облечена в българска носия и поздрави гостите от сцената. Пред всички бяха представени и успешните български млади предприемачи Гергана Станкова, създател на аксесоарите с традиционни български мотиви \"Шевица\", и Ива Цолова, съсновател на платформата за обучение на хора в неравностойно положение \"Джамба\". България извървя дълъг път и сега е достойна и равноправна държава членка на Европейския съюз, заяви министър Павлова. Имаме голям потенциал и много талантливи млади хора, които допринасят за позитивния имидж на страната ни. Всички колеги и експерти, които са част от екипа на Българското председателство, с работата си затвърждават този положителен образ, а с този празник днес се надявам да направим още малко, добави тя. \"Голямото хоро\" е финална част от 12-ото издание на международния фестивал за балканска музика \"Balkan Trafik\". Акцент на фестивала тази година е представянето на Пловдив, избран за Европейска столица на културата за 2019 година. Изпълненията в програмата на площада дойдоха от Академията за музикално, танцово и изобразително изкуство от Пловдив, Ансамблите \"Търновска царица\" от Велико Търново и Кукери от Раковски.  ", "date": "2018.04.22", "title": "\"Голямото хоро\" за пореден път в Брюксел (СНИМКИ)"}
{"url": "http://clubz.bg/66965-tatqna_doncheva_nakazatelniqt_kodeks_ne_oznachava_prostotii_i_ujdurmi", "text": "Наказателният процес в никакъв случай не е предпоставка за извършване на простотии по време на акции. Това каза пред БНТ лидерът на \"Движение\" 21 Татяна Дончева по повод ареста на кмета на \"Младост\" Десислава Иванчева. Според нея парите, намерени в колата на Иванчева, е можело да бъде пребрени във фоайето на спортното министерство, пред сградата на което бе осъществен арестът. Дончева коментира и думите на вицепремиера Екатерина Захариева, според която органите на реда са прехвърлил границите с действията си по този случай. Тези думи предизвикваха гняв у главния прокурор Сотир Цацаров. Цацаров vs Захариева: Позиция на целия кабинет ли е, че при ареста са прехвърлени границите Според Дончева Захариева е чула това от свои колеги дипломати, които в момента с в София. Тя смята, че главният прокурор, шефът на антикорупционната комисия и шефът на специализираната прокуратура не трябва да приемат това лично и болезнено, а да си набележат методика, по която да правят тези акции без да се стига до крайности. Според Дончева анализира в много институции има назначени хора, които нямат опит, за да изпълняват задълженията си. Такъв бил случаят и с кмета на \"Младост\" Десислава Иванчева. И допълни, че и в парламента има хора, които не са компетентни.", "date": "2018.04.22", "title": "Татяна Дончева: Наказателният кодекс не означава простотии и уйдурми"}
{"url": "http://clubz.bg/66967-poreden_krah_za_bylgarite_v_lapite_na_moskva", "text": "Днес националната независимост и принадлежността на България към Европа е в много по-голяма степен застрашена, отколкото в средата на 90-те години, когато управляващата начело с Жан Виденов БСП потопи страната в глух провинциализъм и изолация от процесите на присъединяване на бившия източен блок към европейската и атлантическата общност. Всеобхватната криза на социалистическото управление доведе до събитията от януари-февруари 1997 г. и до връщането на България към процеса на европейска и атлантическа интеграция. Днес ние опасно и с все по-голяма скорост се плъзгаме - срутваме се в обратната посока. В посоката на възродена зависимост от Москва, в посоката на отчуждаване от нашите европейски партньори и общността на демократичните и независими държави на евроатлантическия свят. Вече години наред в българското общество върлува мощна дезинформационна кампания, платена от великодържавния империализъм, която ескалира до пълномащабна хибридна война, насочена срещу българските национални интереси. Като гъби никнат медийни рупори на хибридната война, които все по-истерично атакуват българската принадлежност към Европа и към атлантическия свят. Моделът е познат - формулиран е от Гьобелс: една лъжа изречена сто пъти се превръща в истина. За по-сигурно, рупорите на великодържавната агресия повтарят лъжите не по сто, а хиляди, десетки хиляди пъти. В съзнанието на милиони българи ударно се налага лъжата, че членството на България в ЕС е причина за нищетата, в която живеят хората - особено в обезлюдените селски и периферни региони на страната Разрухата, която се създаде в България вследствие на \"великата\" криминална революция на висшата милиционерска и партийна номенклатура, натрапчиво и арогантно се приписва на ... Европа. Организираните медийни лъжци не отговарят на смисления въпрос - защо Чехия и Полша, Словакия и Словения не бяха \"разгромени\" от членството си в ЕС? Напротив, забогатяха бързо и настигнаха средните нива на европейска заможност за едно десетилетие европейско членство. Рупорите на великодържавната пропаганда изписват днешния режим в Кремъл като лидер на една световна \"консервативна революция\", призвана да ни спаси от \"гейропа\", от моралния упадък и залез на западния свят. Интересна работа - не са заглъхнали още залповете от кремълската война срещу цивилизования свят за установяване на \"пролетарски интернационализъм\" и комунизъм в целия свят, а Москва вече води война срещу същия свят на западната демокрация под маската на ... \"консерватизъм\". Трудно е да се скрие уродливото лице на неувяхващия великодържавен империализъм, който сменя цвета на идеологическите овчи кожи, с които се маскира, но не изоставя никога острите си зъби и вълчия си нрав. Разбира се, не е необходимо да си платен рупор на Кремъл, за да разбираш, че части от европейската и североамериканската левица преминаха разумните граници в утвърждаването на хипер-ексцентрични културни модели в рамките на т.нар. \"постмодернизъм\" - вълна на промяна в политическата култура, започнала с младежкия бунт от 68-ма. Но Европа и Западът далеч не са само \"постмодернистки\". Тези общества имат дълбоко заложени инстинкти за самосъхранение, които им позволяват да балансират между правилата на своето демократично устройство и необходимостта да бъдат удържани - макар и със закъснение - определени процеси на социална деструкция, набрали скорост през последните две десетилетия. За разлика от Запада и Европа, в политически и граждански план Русия си остава полуфеодално общество, управлявано от алчна и репресивна олигархия, маскираща - както обикновено - своя произвол с войнствени призиви за държавно величие и имперска експанзия. Русия не е заплашена от постмодернизъм - Русия е заплашена от бедност, диктатура и самоубийствена агресивност. През целия период от три десетилетия след 1989 г. Русия практикува селективни стратегии за съхранение на своя контрол върху източноевропейските общества, и особено върху тези от тях, които така и не осъзнаха пълноценно смисъла на голямата промяна след рухването на комунизма и на присъединяването към общността на развития демократичен свят. България, разбира се, беше и си остава такова общество. Контролът на Москва върху българската държава и общество в продължение на десетилетия се осъществявше по две основни стратегически линии. По своето социално и културно съдържание българският пост-комунизъм заприлича все повече на руския олигархичен модел, отколкото на моделите за модернизация по европейски образец. По този начин Русия се готвеше за \"по-благоприятни времена\", за ревизия на геополитическото статукво в Източна Европа след края на Студената война, за дестабилизация на странитге от бивпия Източен блок и за придърпването им обратно под руски имперски контрол. Тези времена дойдоха през второто десетилетие на нашия век, когато Европа се изправи пред поредица от вътрешни кризи - структурни, институционални и културно-идеологически, а в Америка започнаха да си пробиват път нови версии на квази-изолационизъм, спъващи ефективността на действие на Вашингтон като лидер на западния свят - неинтервенционисткият подход към кризите на Б. Обама и доктрината \"Америка преди всичко\" на Д. Тръмп. Москва видя своя шанс за завръщане на световната сцена като новоимперски проект предвид на разрастващите се вакуумни пространства в международната система, появили се след войната в Ирак, след неуспешния опит за re-set между Вашингтон и Москва, след хаотичната \"Арабска пролет\" и вследствие на европейските кризи. Така след Грузия от 2008 г. последва Украйна от 2014 г., а цяла Източна Европа бе подложена на нараствашия и координиран натиск на хибридната война за промиване на мозъците на големи маси от хора - особено на младите поколения в Източна Европа, които няма как да си спомнят \"прелестите\" на болшевишкия колониализъм въру региона през втората половина на 20 век. Великодържавната пропаганда успешно балансира и паразитира върху реалната драма на корупционния преход в страни като България, където една малка милиционерска шайка придоби и разсипа националното богатство, а милиони хора останаха без източник за препитание и достоен живот. Два милиона души напуснаха България, а други 2-3 милиона живеят на границата на бедността докато идеолозите на олигархията гръмовно ги убеждават, че това е правилно, защото произтича от \"пазара\", а държавата не бива да бъде допускана до икономиката, защото е \"лош стопанин\". Така все по-голяма част от българите надават ухо към песнопенията на кремълските сирени, които ги убеждават, че ако напуснат НАТО и \"подлата\" Европа, българите ща започнат наново щастливо евразийско съществуване и просперитет. Българинът стои объркано разкрачен между изтока и запада, със съзнание промито от истерични внушения и заплахи за неговата сигурност, ако посмее да заеме позиция, съответстваща на неговата принадлежност към Европа и Запада. Така дойдоха \"хитроумните\" скатавания на държавата по случая \"Скрипал\", така се появиха президентските \"геополитически анализи\" на КСНС за Сирия, преписани от \"ТАСС е упълномощена да заяви\", така се появиха и поредицата от \"социологически сондажи\", които все по настойчиво рисуват българина като все по-преобладаващо \"възточен човек\". Драматизмът на настоящата ситуация се изостря и поради факта, че днес Европа е все по-малко способна да проектира геополитическа власт дори в собствените си граници, поради кризите , които преживява и поради силното изкушение за развитие на \"Европа на различни скорости\". От другата страна на океана Америка се бори със собствените си дилеми на културна и политическа поляризация, които отслабват нейното внимание и потенциал да се противопоставя  на геополитическата ерозия на западния свят. Така България, водена от страхливи тарикати и от вербувани от великодържавието \"националисти\" е реално и сериозно заплашена да се срути в новия геополитически разлом между Изтока и Запада. В този разлом никой няма да ангажира за \"посредници\" нашите местни страхливци и слуги на чужда имперска власт. Ако подобна катастрофа се осъществи на практика, това наистина ще бъде лебедовата песен на дори номинално суверенната и редуцирана до провинциална олигархия българска държава. Дали някакво българско общество ще оцелее след този пореден крах на българската държавност в лапите на Москва, е тема на друг и то много тъжен разговор.    ", "date": "2018.04.22", "title": "Пореден крах за българите в лапите на Москва"}
{"url": "http://clubz.bg/66966-borisov_vkara_vylka_v_kosharata_sega_vika_za_pomosht", "text": "Бойко Борисов се развива като трагически персонаж в българския политически живот. Трагедията е жанр, в който героите се самоунищожават, водени от слепите сили на собствените си страсти. Изборът, който превръща Едип в цар и велик владетел, води и до неговото падение. Стратегията, която даде на Борисов трети мандат, е това, което най-вероятно ще доведе до неговото падане от власт и възхода на Радев. Наистина парадоксално е как един аутсайдер в политиката като Радев, който не изглежда особено сръчен в нея, успя не само да стане президент, но и да започне да променя дневния ред на страната. На последния консултативен съвет при президента тази промяна започна да добива и по-конкретни очертания: някои от участниците – Цветан Цветанов, например – са останали с впечатлението, че става дума дори за постепенно извеждане на страната от ЕС и НАТО. Как се стигна дотук? Отговорът не е в силата на БСП, световните тенденции или някаква магическа харизма на Радев, а в тактическите лавирания на Борисов. Ето и основните Борисови политики, които доведоха до възхода на Радев:  Борисов се представя за „балансьор”, което означава, че той трябва да е винаги в центъра. Има рационалност в такава стратегия, обоснована в теоремата за „средния избирател”. Проблемът на Борисов е, че в настоящия парламент ГЕРБ не е в центъра, а е в проевропейския край на политическия спектър. Всички останали са или русофилски формации, или амбивалентни спрямо ЕС и НАТО. Заради това реалният „балансьор” всъщност е Радев, а Борисов е само формален балансьор. Колкото повече медиите и самият Борисов славят политиката на „балансиране”, толкова повече те наливат вода в мелницата на Радев. И уж Пеевската медийна машина работи за ГЕРБ, но вече всъщност им е изкопала трапа с прогноза, че те сами ще се срутят в него.  Политиката на „балансиране” имаше смисъл, когато вдясно от ГЕРБ беше Реформаторският блок с еднозначната си евроатлантическа позиция. Тогава Борисов можеше да си позволи да лавира в „центъра” и да се обажда ту на Москва, ту на Брюксел. Но за да си спести критиките за корупция, той не само инвестира в разбиването на традиционното дясно с кооптирането на Кунева, Москов и Лукарски, но започна – чрез присъдружните си медии – активно да дискредитира и неговите идеи и говорители. Така на терена остана само една огромна кохорта от бивши кадри на БКП и службите, които заляха ефира с комунистическите си спомени, фантазми и надежди за реванш. Ако човек се вгледа в „експертите” ни по сигурността, например, ще остане с впечатление, че още сме член на Варшавския договор. Ето така се стигна до парадоксалната ситуация, в която нашата уж „балансирана” позиция по случая „Скрипал” се оказа всъщност руската позиция. За Сирия пък Радев влезе в ролята на „балансьор”, като критикува официалните становища на правителството, НАТО и ЕС отново от руска гледна точка (БСП беше още по на изток и от Радев, а „Атака“ направо отиде в Крим). Борисов усеща, че Радев издърпва „балансьорското” килимче изпод него, и затова прибягва (съзнателно или не) до един трик: Цветан Цветанов все по-системно влиза в ролята на ерзац традиционна десница и започва да говори така, както тя би трябвало да се позиционира. Този трик няма да мине обаче, защото никой не вярва, че Цветанов е достатъчно различен и автономен спрямо Борисов. Тоест Борисов не може да е балансьор между две свои партийни инкарнации. А и цялото усилие да се дискредитира традиционната десница сега може да допринесе единствено за дискредитирането на самия Цветанов, натоварен да играе нейната роля. Общественият дискурс е вече форматиран да представя в негативна светлина еднозначните проевропейски позиции.  Дискредитирането на десницата вървеше ръка за ръка с венцехвалене на патриотично-консервативните формации. ГЕРБ се надяваше да „опитоми” тази енергия и да я използва за мирни цели. В един от безсмъртните си филми Чарли Чаплин трябваше да духне през една тръба хапче в устата на болен кон. Конят обаче духна пръв. Така се получи и с ГЕРБ, които глътнаха доста голям консервативно-патриотичен хап и стигнаха дотам, външната политика на страната да съвпадне с позицията на Волен Сидеров. Нещо повече – БСП решиха да не останат по-назад и чрез Корнелия Нинова се трансформираха в изрядна консервативно-патриотична формация от типа на „Атака“. И докато Борисов си мислеше, че „балансира” между Меркел и Орбан, Радев се настани между него и БСП и стана реалният балансьор между консервативно-патриотичното и остатъците на проевропейското в ГЕРБ.  ГЕРБ умишлено раздухваха параноични страхове – с бежанците, кризата в Сирия, възможността за ядрена война – с една проста калкулация: има ли криза, хората искат стабилно правителство. Обаче тези страхове тласнаха страната силно в патриотично-консервативна посока и допринесоха за позиционирането на Радев в средата между ГЕРБ, крайните националисти и откровените параноици.  Целта на Борисов винаги е била антикорупционните органи (съд, прокуратура, агенции) да не засягат високите етажи на управлението, а да работят в синхрон с тях. Поради тази политика обвинени и подсъдими по правило се оказват опозиционери, неудобни на властта или просто хора без политически чадър. За да се постигне този резултат, Борисов сключи „сделка” през 2015 г. (с конституционните поправки). Той гарантира абсолютната безконтролност на прокуратурата, а тя пък се ангажира да спазва червените линии спрямо топ-управляващите и присъдружните им олигарси (които ту имат, ту нямат медии). Тази сделка действа и досега, но в момента, в който ГЕРБ започне да изглежда слаб, тя може да бъде развалена по отношение на Борисов и близкото му обкръжение. За своята легитимност антикорупционната машина има нужда от високопрофилна жертва от управляващите – Захариева беше спомената от Цацаров, а Цветанов вече е минавал по този път. С други думи, както Костинбродската афера показа, прокуратурата бързо сменя лоялността си при промяна на политическата среда. В тесен смисъл трагическото падение на Борисов с висока вероятност ще бъде свързано с някакъв костинбродски прокурорски обрат. Радев подготвя почвата за този обрат, като се възползва от правото на всеки новодошъл в политиката на една година антикорупционна слава. Досега той не е дал заявка, че ще тръгва да променя системата – не е заел позиция нито по КТБ, нито по афери като ЦУМ-гейт, нито по квази медийни монополи и други срасналости. Но говоренето му може да се окаже достатъчно за смяна  на управляващите. Част от умелостта на един политик е да превърне частната си трагедия във всеобща. Дотук Борисов винаги е успявал да го направи и да убеди хората, че падането му от власт ще е край на евроатлантическия път на страната. Българите са разумни и като цяло не биха изтървали европейското питомно заради евразийското диво. Но когато традиционната десница критикуваше Борисов, че се заиграва твърде много с Русия (покрай „Белене”, „Южен поток” и т.н.), той убеждаваше всички, че хитрото яре от две майки суче. В днешната ситуация Радев влезе в ролята на ярето, което обещава да суче даже още повече от Русия, без да излезе от ЕС. А Борисов е на път да влезе в ролята на лъжливото овчарче, което вика помощ заради вълк, който само е вкарало в кошарата.  Нашата аграрна политическа реалност като че ли не е податлива за описание чрез високия жанр на трагедията. Но партийните боричкания и надхитряния днес са в състояние да направят голяма беля – да маргинализират страната в ЕС и НАТО, и да я отклонят от геополитическата орбита, която е безспорно полезната за нея. А това би било историческа грешка и пример за самоделно произведена трагедия, при която идентичността, страстите и хитрините на един герой стават причина не само за неговия провал, а и за този на цялото общество. Дали Борисов ще успее да избегне такъв провал, като се преизмисли отново – предстои да видим. Но ако продължи да настоява на „балансьорската“ идентичност, която си изгради след 2015 г., много вероятно е доктор Борисов да се окаже в ролята на доктор Франкенщайн. И да стане жертва на собственото си произведение", "date": "2018.04.22", "title": "Борисов вкара вълка в кошарата. Сега вика за помощ"}
{"url": "http://clubz.bg/66968-struva_li_si_da_se_vyrna_v_bylgariq", "text": "Всяка година стотици български абитуриенти заминават да следват в чужбина. Много от тях завършват успешно висшето си образование. Но накъде да поемат след това? Струва ли си да се върнат в България? Имат ли шансове за кариерна реализация в родината? На тези и други въпроси се опита да отговори кариерното изложение на \"Български кариерен форум\", което се проведе в събота (21.04.) в германската столица Берлин. Целта на организаторите бе да запознаят младите българи зад граница с възможностите за професионална реализация в България. Покрай разрастването на пазара на труда в България нуждата от квалифицирани кадри става все по-голяма. Според тях, следването в едни от най-престижните учебни заведения на Запад превръща българските студенти в особено ценни кадри за българския бизнес. Но какво би ги примамило обратно в родината? От \"Български кариерен форум\" вярват, че един от големите плюсове на професионалното развитие в България е възможността да си \"изцапаш ръцете\". Освен това, добавят те, кариерата в България не означава непременно откъсване от Запада, тъй като много от българските фирми работят с чуждестранни корпорации. Организаторите на \"Български кариерен форум\" несъмнено познават нуждите и желанията на младите българи в чужбина. Самите те са следвали в чужбина. Някои от тях все още са извън България. \"Екипът ни днес наброява близо петдесет доброволци, които са пръснати из цяла Европа. Все повече от нас се установяват обратно в България и са \"добрият пример\" за нашата инициатива\". Заедно те организират изложения от 2013 насам. Събития като това в Берлин е имало още в Лондон, Франкфурт и Единбург, а общият брой на посетителите до този момент е над две хиляди души. В изложенията на \"Български кариерен форум\" са участвали повече от сто български работодатели. В тазгодишното изложение в Берлин участваха представители на осем сектора - общо 32 фирми, сред които ProCredit Bank и EVN.  През март \"Български кариерен форум\" бе домакин на друго подобно събитие - в посолството на България в Лондон. Там екипът на Форума посрещна повече от двеста българи. \"За първа година голям процент от посетителите бяха млади професионалисти, които имат зад гърба си няколко години стаж във Великобритания и търсят възможности за продължаване на кариерата си у дома\", споделят организаторите. Според тях, това е свързано с предстоящия Брекзит. \"Много от младите ни сънародници на Острова споделиха, че са притеснени от евентуалното изтегляне на различни фирми от Лондон и намаляването на работните места. Поради тази причина те търсят нови възможности и се радваме, че благодарение на нас обмислят да се завърнат в България\". Все още не е ясно кога и къде ще се проведат следващите кариерни изложения. Дейността на \"Български кариерен форум\" обаче не се изчерпва с тях. Форумът подпомага контакта между българите в чужбина и бизнеса в България и посредством страницата си в интернет.", "date": "2018.04.22", "title": "Струва ли си да се върна в България?"}
{"url": "http://clubz.bg/66960-svyrzana_s_bsp_agenciq_11_za_zapada_25_za_rusiq_v_siriq", "text": "Над половината (55%) от пълнолетните граждани са на мнение, че напрежението между Запада и Русия през идните месеци ще продължи да нараства, показват данните от последното национално представително изследване на Агенция \"Афис\" На обратното мнение – че ще спадне, са едва 17%. Още 30% смятат, че градусът на напрежението ще се запази на сегашното ниво. Управител и собствник на \"Афис\" е Юрий Асланов, който е член на ръководството на БСП. На въпроса \"Кой, според Вас, се стреми към подобен конфликт?“, 44% отговарят, че \"главно Западът\" желае влошаване на обстановката. Само 5% дават противоположния отговор – \"главно Русия\" На въпрос, \"Ако подобно напрежение се запази или нарасне, каква трябва да бъде позицията на България?\", категорично преобладаващият отговор на 64% от хората е – \"Възможно най-неутрална\". Общо 11% смятат, че България трябва да застане на страната на Запада, а общо 25% – на страната на Русия. Готовността за гласуване за отделните партии и коалиции се запазва на досегашните нива. Ако сега се стигне до избори за Народно събрание в новия парламент ще попаднат в низходящ ред ГЕРБ, БСП, ДПС и Обединените патриоти. Всички останали политически сили засега остават извън сметките на евентуалното бъдещо разпределение на депутатските мандати. За сметка на това рязко е скочил делът на гражданите, които не възнамеряват да подкрепят нито една партия или коалиция – от 29% на 36%. Геополитическата криза обаче оказва силно влияние на доверието в някои основни институции и водещи политически лидери. Рязък спад на доверието има спрямо Европейския съюз и Българската армия – съответно с 9 и 5 пункта в рамките само на последния месец. За сметка на това с 5 пункта се е покачило доверието в президентската институция. От тази гледна точка разгорещената размяна на реплики между държавния глава и лидера на парламентарното мнозинство прилича на препирня между Давид и Голиат. От друга страна, като най-адекватна и близка до позицията на мнозинството от хората се възприема позицията на трима от политическите лидери – Бойко Борисов, Корнелия Нинова и Волен Сидеров. Доверието в тях е нараснало съответно с 3, 5 и 5 пункта. Доверието във всички останали политически лидери спада. Всичко това едва ли може да се тълкува като изненада. Борисов, наред с няколко страни в ЕС, се въздържа да даде безрезервна подкрепа за акцията на трите западни страни в Сирия, преди това и по казуса \"Скрипал\". С това се доближи до доминиращото обществено мнение по въпроса и получи подкрепа дори от страна на лидера на БСП. На свой ред реакциите на Нинова й привлякоха по-висока обществена подкрепа, без това на този етап да се отразява на подкрепата за ръководената от нея партия. Сидеров пък е известен с откритите си проруски позиции, което го прави по-адекватен спрямо мнението на преобладаващото мнозинство в страната. В частност руските симпатии нито намаляват, нито се увеличават, но за сметка на това бележат съществен ръст антизападните настроения. Ето какво коментират от \"Афис\":.", "date": "2018.04.22", "title": "Свързана с БСП агенция: 11%  за Запада, 25% за Русия в Сирия"}
{"url": "http://clubz.bg/66955-erdogan_se_zakani_na_sasht_avstriq_i_gyrciq", "text": "Турският президент Реджеп Тайип Ердоган отправи вчера предупреждение към Австрия, след като в петък канцлерът Себастиан Курц заяви, че предизборните срещи, свързани с насрочените за юни избори в Турция ще бъдат забранени, предаде Франс прес. Президентът добави, че се подготвя негова среща в чужбина с 10-11 хиляди избиратели, но не съобщи в коя страна.  В същото интервю Ердоган заяви, че съдбата на двама задържани в Турция гръцки войници е свързана с решението на Атина дали да екстрадира осем предполагаеми участници в опита за преврат в Турция през 2016 година. Анкара не спира да изисква предаването на осемте военни, избягали в Гърция след неуспешния опит за преврат. Атина не приема искането и отказва да обвързва този случай със съдбата на гръцките войници, за които твърди, че са навлезли по погрешка на турска територия.  Ердоган добави, че ако искат връщането на християнския пастор Андрю Брънсън, задържан в Турция за предполагаеми връзки с опита за преврат през 2016 г., САЩ трябва да се вгледат в собствените си действия, предаде Ройтерс, цитирайки същото интервю. Брънсън е живял в Турция повече от 20 години. Той беше обвинен, че помага на групата, която Анкара обвинява за неуспешния опит за преврат и може да получи присъда от до 35 години затвор. Ердоган вече е свързвал съдбата на пастора с тази на мюсюлманския духовник Фетхуллах Гюлен, когото Турция обвинява за опита за преврат. Гюлен живее в САЩ от 1999 г. и отхвърля обвиненията. Анкара иска той да бъде екстрадиран. Заплахата за Турция произтича преди всичко от нейните стратегически партньори, подчерта Ердоган в същото интервю, цитирано от ТАСС. Анкара ги смята за сирийски клонове на забранената в Турция Кюрдска работническа партия (ПКК). На 20 януари тази година Турция започна операцията \"Маслинова клонка\" в Северна Сирия, насочена срещу тези организации. Според турската страна изпращаното от Вашингтон оръжие може да се окаже насочено срещу Турция.", "date": "2018.04.22", "title": "Ердоган се закани на САЩ, Австрия и Гърция"}
{"url": "http://clubz.bg/66961-doshyl_sym_da_obsydim_vashata_ostavka", "text": "Арменският премиер Серж Саркисян разговаря днес с водача на протестите в страната Никол Пашинян, но срещата се провали - министър-председателят скоро се оттегли, като обвини събеседника си в шантаж, съобщи Франс прес, цитирана от БТА Преди това двамата си размениха остри реплики.  Премиерът отговори, че \"една партия, събрала едва 8 на сто от вота на (парламентарните) избори, не може да говори от името на народа\". От десет дни насам в Ереван продължават протести, обявени от депутата и лидер на опозицията Никол Пашинян. Вчера десетки хиляди души се събраха отново на централния Площад на републиката.  \n\tПротестиращите обвиняват 63-годишния Серж Саркисян, приключил втория си мандат като държавен глава, че е накарал депутатите да го изберат за министър-председател, за да остане на власт след неотдавнашната промяна в конституцията, с която Армения се превърна от президентска в парламентарна република. Упрекват го също, че не е намалил бедността и корупцията в страната, докато националната икономика остава в ръцете на олигарси, отбелязва АФП. Четирийсет и двегодишният депутат Никол Пашинян, оглавил протестите, е бивш журналист и отдавнашен опозиционер, лежал кратко време в затвора след участие в протестни акции срещу  Серж Саркисян през 2008 г., при които загинаха 10 души Малко по-късно се разбра, че в Ереван са избухнали сблъсъци между полиция и антиправителствени демонстранти и Пашинян е арестуван. Полицията обаче опроверга информацията за ареста на Пашинян и двама негови колеги. Органите на реда уточниха, че те само са изведени \"за да се прекрати незаконното събиране на активисти\".", "date": "2018.04.22", "title": "\"Дошъл съм да обсъдим вашата оставка\""}
{"url": "http://clubz.bg/66962-baloni_na_lyubovta_sreshtu_roditelskoto_otchujdavane", "text": "Инициативата \"Балони на любовта\" се проведе пред Народния театър. Тя е срещу насаждането на омраза между разделените родители и децата им. Събитието се провежда в градове по целия свят и цели да насочи общественото внимание към проблема на разделените родители. Сапуненият балон е символ на това, че не можеш да вземеш част от него, без да го спукаш. Същото важи и за родителската любов - не може да отнемеш единия родител и това да не увреди детето. Страната ни няколко пъти е осъждана, защото не приема синдрома на родителското  отчуждаване като форма на насилие.  ", "date": "2018.04.22", "title": "\"Балони на любовта\" срещу родителското отчуждаване"}
{"url": "http://clubz.bg/66970-zashto_natali_portman_otkaza_nagrada_ot_1_mln_v_izrael", "text": "Холивудската актриса Натали Портман отказа да приеме наградата „Генезис“ от 1 млн. долара, организирана от Израел, заради „скорошните събития“ в страната. Церемонията по награждаването се отменя, тъй като Портман беше ключовата фигура на събитието, отбелязва „Ройтерс“. Наградата „Генезис“ се раздава от 2014 г. на хора, които са се развили отлично в професионален план и са вдъхновение за другите „със своята отдаденост на еврейското общество и еврейските ценности“. Лауреатите от минали години са скулпторът Аниш Капур, бившият кмет на Ню Йорк Майкъл Блумбърг, актьорът Майкъл Дъглас и цигуларят Ицхак Пърлман. Всички те са дарили получената сума от 1 млн. долара за благотворителни каузи. „Скорошните събития“, поради които Портман не приема наградата, са сблъсъците между Израел и Палестина по ивицата Газа, тъй като еврейската държава отказва да приеме обратно палестински бежанци на територията си, които остават извън земите си, когато Израел е основана преди 70 години, а радикално палестинско движение е осъществило блокада на ивицата. В протестни действия, прерастнали в кървав конфликт, 31 палестинци загинаха, има стотици ранени. Откакто Портман обяви решението си , се появиха много предположения защо отказва „Генезис“. Актрисата обаче сама даде обяснение в изявление в петък. В следствие на решението на Портман, церемонията по награждаването беше отменена в четвъртък, тогава говорител на актрисата обяви, че „скорошните събития в Израел са силно стресиращи за нея“ и „тя не може да присъства на церемонията с чиста съвест“. Израелският министър на културата изрази съжалението си, че Портман е \"паднала като зрял плод в ръцете на поддръжниците на BDS\", а лидерът на движението я поздрави за отказа да \"замаже израелските престъпления и политики на апартейд\". Портман прикани всички „да не приемат като мои думи онези, които не идват директно от мен“ и обави, че въпреки че няма да приеме наградата, в бъдеще ще подкрепи няколко благотворителни каузи в Израел.", "date": "2018.04.22", "title": "Защо Натали Портман отказа награда от $1 млн. в Израел?"}
{"url": "http://clubz.bg/66969-za_pryv_pyt_jena_e_lider_na_germanskite_socialdemokrati", "text": "Германската социалдемократическата партия (ГСДП) избра за свой председател бившата министърка на труда Андреа Налес - първата жена начело на най-старата политическа формация в страната, която ще има за задача да изведе социалдемократите от сегашната им криза, предаде Франс прес, цитирана от БТА На извънреден конгрес в западния град Висбаден 47-годишната самотна майка Налес получи 66 процента от гласовете срещу бившата полицайка и кмет на Фленсбург, Зимоне Ланге. Андреа Налес заменя на лидерския пост Мартин Шулц, който оглави партията през март 2017 г., но я доведе до най-тежкото й изборно поражение на 24 септември и напусна поста през февруари. \n\tЗа пръв път двете най-големи германски национални партии се ръководят от жени - социалдемократите от Налес, а консерваторите от Ангела Меркел. Жени заемат и ключови постове начело на крайната левица, еколозите и крайната десница. Избирането на Налес е исторически момент, изрази задоволство и.д. лидер на социалдемократите, финансовият министър Олаф Шолц. По думите му това е \"знак за отдавна очакван прогрес и е хубаво, че настъпва сега\". Андреа Налес ще има за задача да сплоти раздираната от разделения партия, която с нежелание се включи в трета голяма коалиция с канцлерката Ангела Меркел. В днешната си реч Андреа Налес обеща да се бори за повече социална справедливост в Германия. \"Солидарността е нещото, което най-много липсва в този глобализиран, неолиберален и свръхдигитализиран свят\", заяви тя.  Налес изрази и решимостта си да спре възхода на крайнодясната популистка партия \"Алтернатива за Германия\". Това е борба за \"нищо по-малко от съхраняването на демокрацията\", каза тя.", "date": "2018.04.22", "title": "За пръв път жена е лидер на германските социалдемократи"}
{"url": "http://clubz.bg/66963-do_15_godini_zatvor_za_futbolniq_fen_ranil_policai", "text": "Двадесет и пет годишен от агитката на \"Левски\", без криминални прояви, е задържан за раняването на двама полицаи на мача с ЦСКА-София. Това казаха на пресконференция днес градският прокурор на София Емилия Русинова и директорът на СДВР Ивайло Иванов, съобщи БТА. Според бТВ името на задържания е Йордан Исаев. Има задържан за ранената полицайка Обвиняемият е задържан за 72 часа. Мярката изтича в понеделник. Тогава наблюдаващият прокурор ще внесе в Софийския градски съд искане за постоянно задържане под стража, каза Русинова. Извършителят е обвинен за нанасяне на тежка телесна повреда на повече от един служител на МВР и за хулиганство. Предвиденото наказание е от пет до петнайсет години лишаване от свобода, допълни тя. В СДВР са разпитани 64 свидетели, които са футболни запалянковци и близки на обвиняемия. Веднага след мача са задържани 40 фенове, съобщи Иванов. Той каза, че самоличността на обвиняемия е установена още в петък следобед, макар че се е опитвал да се укрие. Имал намерение да се предаде идната седмица, но вчера дошъл с адвокат в СДВР и направил пълни самопризнания.  За да няма подобни инциденти, една от основните мерки е идентификация на самоличността на влизащите в стадионите и на местата, на които ще седят, каза Ивайло Иванов в отговор на въпрос. Неговият заместник Антон Златанов припомни, че европейска мярка е забраната за посещение на мачове на тези, които се опитват да влизат на стадиона с пиротехнически средства или алкохол. У нас процедурата е сложна, нужни са нормативни промени, каза той.  България ще спира футболните хулигани като в Англия и Италия Европейската практика е, че полицията е подкрепяща на мачовете, а проверките се извършват от охранители, наети от организаторите. Полицията охранява района наоколо и задържа нарушители. В отговор на въпрос дали е спасено окото на ранената служителка на жандармерията Гергана Зашева, директорът на СДВР Ивайло Иванов каза, че предстои още една операция, а по думите на лекарите след три до шест месеца ще се установи точно състоянието на зрението й. България ще спира футболните хулигани като в Англия и Италия", "date": "2018.04.22", "title": "До 15 години затвор за футболния фен, ранил полицаи"}
{"url": "http://clubz.bg/66956-az_gi_hvashtam_vie_im_plashtajte", "text": "Държавата е натоварена да следи за реда и сигурността. Съвременното разбиране за държавата предполага минимална намеса на властта в живота на гражданите и максимална свобода за упражняване на правата и свързаните с тях убеждения. А стигне ли се до намеса или принуда, то репресията следва да бъде минимална и подчинена на критерии за запазване личността и достойнството. Ето защо, човекът, въздигнат като върховна ценност, има право да съди държавата си, когато тя се отнася зле с него. Съдът се явява гарант и пазител на правата ни. В международен план това е Европейският съд по правата на човека, а стандартите, за които той следи са разписани в Европейската конвенция за правата на човека, приета от Българи през 1992 г. Конвенцията урежда стандарта минимум за правата и свободите на гражданите. Разбира се, в България дали поради институционалния упадък на последните десетилетия, дали поради други незнайни фактори се наблюдава култ към мега спец акции на полиция, прокуратура и служби и службогонци всякакви. В тези ефирни зрелища предполагаемият извършител на престъпление получава веднага и категорично възмездие от структурите – те са всемогъщи и изключват въпроси за изследване на вината и разните му там права. Обявеният моментално за престъпник хем е малко понабит, хем е силно унизен и тълпата е доволна. През изминалата седмица с високо внимание бе удостоена кметицата на столичния район \"Младост\". Криворазбраната концепция за държавата над всичко, държавата като върховна ценност и слабостта и към репресивния ѝ апарат, обаче, струва пари, при това зрителите данъкоплатци ежегодно плащат за това. Защото от престараване за пред камерите и централните емисии същите структури минават границата на допустимото – помним в първото правителство на ГЕРБ репликите на един прокурор кой е абсолютен престъпник, помним голи хора по белезници и т.н. Тази седмица си припомнихме всичко това с държаната кметица пред спортното министерство, запушването на устата ѝ с ръка от служител с маска, отказа своевременно да получи право да ползва адвокат и т.н. Да се запита човек кому е нужно това? Но 10 минути зрелищен ефир на акция, след осъждането на България за унизително отношение и засегнато право на личен живот, струват долу горе толкова, по справка от мега операциите на Цв. Цветанов: Тоест 435 000 лева за 7 епизода, към 63 000 лв. за 5-10 минути екшън. Не е много за българския данъкоплатец, видно може и още. Но тези данни сриват мита за твърдението, че свръхдобрите министри и други си вършат безупречно работата, а после съдът им е крив. От „\"Аз ги хващам, те ги пускат\" накрая се получава \"Аз ги хващам, вий им плащайте\" Като се вгледаме внимателно в сумите към тях трябва да добавим и разходите по техническото обслужване на кампаниите – струпването на 10-15 автомобила на епизод, възнаграждения за въоръжените мъже, предварителни тренировки, среднощни оперативки и не на последно място – похабеният авторитет на оперативните лица – полицаи и прокурори. Разбира се, като всяка мега продукция и тук има сцени и действия, невлезли в централните емисии новини, които издават лошата подготовка на основните действащи лица. Но пък са документирани в осъдителните решения на ЕСПЧ: Като основно право на гражданите е това никой да не може да бъде подложен на нечовешко или унизително отношение съгласно чл. 3 от Конвенцията. Право на всеки гражданин е да упражни и правото си на защита – да се защитава лично или да ползва адвокат по свой избор. В случая със зполучната кметица като да не са спазени тия стандарти. За унизително според практиката на ЕСПЧ се приема всяко задържане, което причинява мъчителна тревога и безпомощност у жалбоподателя, способни да го унижат и да го принизят в собствените му очи и в тези на близките му. Съдът приема, че лошото третиране се преценява от продължителността на лошото третиране, от физическите или психологически последици, както и (понякога) от пола, възрастта и здравословното състояние на жертвата. Съдът е отсъждал, че дадено отношение е „нечовешко“, когато е било предумишлено налагано в продължение на часове и е довело до телесни наранявания или силни физически и психологически страдания. Съдът е приемал, че дадено отношение е „унизително“, когато създава у жертвите чувства на страх, мъчителна тревога и малоценност, способни да ги унижат или принизят[1] . Това описание идеално пасва в сцените с кметицата на софийската Младост. И може и скъпо да ни излезе. Но осъдителните решения срещу държавата, за разлика от спец акциите, се почитат с убедително политическо мълчание. От 2012 г. насам министърът на правосъдието представя за одобрение годишен доклад относно изпълнението на решенията на ЕСПЧ срещу България. Последният такъв доклад е приет от действащото 44-то Народно събрание през февруари 2018 г. и отчита състоянието на делата за 2016 г. : Това май не го казаха в централната емисия новини през студените дни на февруари. За 2017 г. доклад още няма, но и там, на сайта на ЕСПЧ нещата изглеждат да са аналогични. Корупцията излиза скъпо, зрелищната псевдоборба с нея само оскъпява самата корупция.", "date": "2018.04.22", "title": "Аз ги хващам, вие им плащайте"}
{"url": "http://clubz.bg/66964-kak_ungariq_progonva_djordj_soros", "text": "Началото е поставено през 1984 година - тогава американският милиардер и филантроп Джордж Сорос започва да подпомага антикомунистическата опозиция в Унгария, например като ѝ осигурява копирни машини. По-късно той основава в унгарската столица Централноевропейския университет (ЦЕУ). А с милиардите, дарени от фондацията му \"Отворено общество\", Сорос подпомага дейността на няколко поколения интелектуалци, учени и правозащитници. Тази ера върви към своя край: фондацията \"Отворено общество\" обмисля (при определени условия) да се изтегли от Будапеща и да премести седалището си в друга държава. Причината: правителството на Виктор Орбан се готви в началото на май 2018 да прокара т.нар. закон \"Stop Soros\" (\"Спри Сорос\"). Ако той бъде приет в първоначалния му вид, това ще накара \"Отворено общество\" да напусне Унгария, потвърди пред Дойче Веле говорителят на фондацията Даниел Маконен. Така той опровергава информацията на австрийския вестник \"Ди Пресе\", според която \"Отворено общество\" мести от август т.г. централата си в германската столица Берлин. Маконен е уточнил, че това е \"само една от опциите\". Ако въпросният закон бъде приет в сегашния му вид, няма да има смисъл фондацията на Сорос да продължи дейността си в Унгария, добавя говорителят. Сред мерките, включени в закона, са и тези две: наказателни данъци и задължителна регистрация на всички неправителствени организации, които насърчават \"нелегалната миграция\". Нещо, което би засегнало много сериозно дарителската дейност на фондацията. \"Отворено общество\" не е единствената основана от Джордж Сорос институция, която обмисля възможността да се изнесе от Унгария. Централноевропейският университет също се оглежда за алтернативно седалище. Миналата година унгарското правителство прие поправка в Закона за висшето образование, целяща да удари именно ЦЕУ на Сорос. Вярно, че правителството на Орбан след това демонстрира готовност за някои отстъпки, но в Унгария бъдещето на институцията остава несигурно. В тази връзка е постигната договореност за възможно преместване на университета от Будапеща във Виена. Ръководството на ЦЕУ обаче твърди, че продължава да полага усилия за това учебното заведение да запази седалището си в Будапеща. На пръв поглед изнасянето на институциите на американския милиардер от Унгария изглежда като победа за Виктор Орбан: години наред премиерът изграждаше \"образа на врага Сорос\", който е роден в Будапеща и е оцелял от Холокоста. В няколко поредни правителствени кампании Сорос беше обвиняван, че искал да унищожи Унгария и Европа – най-вече с подкрепата си за бежанците. Тези негативни кампании постепенно се обърнаха и срещу другите неправителствени организации - последния стълб за контрол над управлението. Миналата седмица близкият до правителството седмичник \"Figyelö\" (\"Наблюдател\") публикува над 200 имена на унгарци, определени като \"наемници на Сорос\" - преподаватели от ЦЕУ, журналисти и сътрудници на водещите неправителствени организации. В седмичното си интервю за държавното радио \"Лайош Кошут\" Виктор Орбан защити стъпката с нуждата да бъде осигурена прозрачност. Хората трябвало да са наясно кой кого финансира, смята Орбан и призовава унгарските медии да продължат да разплитат тези мрежи.  В дългосрочен план спорът между Орбан и Сорос може да се превърне в бумеранг: изтеглянето на институциите на Сорос от Унгария би било много силен сигнал. Защото Джордж Сорос подпомогна демократизирането на бившите комунистически диктатури в Източна Европа така, както никой друг меценат в света. Бягството по политически причини от една страна-членка на ЕС би било прецедент - досега това се е случвало само в страни като Русия например. Всичко това допълнително отравя атмосферата в унгарското общество и подклажда омразата и страха. Много хора междувременно избягват да се изказват публично по определени въпроси, а положението като цяло е по-потискащо, отколкото в края на 1980-те години. Навремето много хора говореха по-открито и по-свободно, отколкото днес. Междувременно се появи и нов списък с врагове на Унгария - този път съдържащ не имената на \"наемници на Сорос\", а на чуждестранни журналисти. Той беше публикуван в правителственото издание \"Magyar Idök\". В него е включено името на кореспондента на Дойче Веле в Унгария, който е автор на тази публикация - Кено Ферзек, както и имената на други кореспонденти на чужди издания - като Грегор Майер от ДПА, Бернхард Оденал от \"Тагесанцайгер\", Мерет Бауман от \"Нойе Цюрихер Цайтунг\" и Ернст Гелегс от австрийската обществено-правна медия ORF. В публикацията се казва, че унгарското правителство обмисля мерки срещу тези и други унгарски кореспонденти на чужди издания. Като аргумент то изтъква, че \"робският труд\" на тези журналисти се състоял в това да \"разпространяват отвратителните лъжи на ултралибералната опозиция сред милиони потребители в цял свят – без никакъв филтър\".", "date": "2018.04.22", "title": "Как Унгария прогонва Джордж Сорос"}
{"url": "http://clubz.bg/66958-avtoritarizmyt_e_predverie_na_fashizma_idva_tiho_i_bavno", "text": "Ето ви новата контролирана медийна среда - в Ереван повече от 30 хиляди души протестират срещу \"руските\" номера на президент и премиер вече десети ден, у нас пълно мълчание. Да не вземе случайно някой да вземе пример. В Будапеща отново десетки хиляди протестират срещу медийните машини на Орбан, чрез който се унищожават основните на демокрация в страната. У нас пълно мълчание - да не вземе някой да направи аналогия и да излезе на улицата. Но виж панегирици за унгарския \"фюрер\" са под път и над път. Той, авторитаризмът, като предверие на фашизма, не идва с декларации за отмяна на демокрацията - идва тихо, постепенно и бавно, докато не усетите сте станали безсилен и го подкрепяте. Изобщо имаме здрава и стабилна медийна среда с още по-здраво и стабилно кеш флоу - от бюджета за сметка на нашите данъци. На фона на което е напълно естествено депутатът Данаил Кирилов да Ви убеждава, че вчерашните действия срещу Иванчева, които обществото не смила лесно като претенция и реалност, били доказателство, че не харесваме румънския модел!? В смисъл те ни направили показно, за да ни убедят, че няма смисъл от Кьовеши. Тънка политика и зрителите като опитни зайчета. \n\tЗад всичко което става стои Провидението /за да не протестираме/ и дълбокия стратегически замисъл на властимащите /за да ръкопляскаме/. Пък вие си мислите, че нещата стават случайно.    ", "date": "2018.04.22", "title": "Авторитаризмът е предверие на фашизма. Идва тихо и бавно"}
{"url": "http://clubz.bg/66957-moskva_puska_mosta_do_krim_prez_maj", "text": "Кримският мост е почти готов и през май ще бъде пуснат в частта си за автомобили, а жп линията - по-късно, съобщи \"Ведомости\". На практика това са два паралелни моста - за коли с по две платна за движение в двете посоки, и железопътният. Дължината на моста е 19 километра, като една трета от него е над морето. Има малко за довършване по моста за автомобилите - разделителни линии, бордюр, ограждения. През май по него ще тръгнат пътнически автобуси и леки коли. Камионите се очаква да бъдат пуснати наесен, а дотогава те ще стигат от континенталната част на Русия до Крим както и сега - с ферибот. След пълното пускане на моста, фериботният транспорт вероятно ще бъде спрян.  За защита на опорите на двата моста от корабите пред тях са монтирани специални защитни конструкции. Преди две години турски товарен кораб се вряза в една от тях, но не причини сериозни щети. Строителството на жп линията е в разгара си, но все още арката й не е сложена от строителите. Монтирането на пилони все още продължава. Този процес ще бъде завършен през юни. Пилоните са тръби за газопроводи с диаметър 1420 мм и дебелина на стената 20 мм. Те се обработват с антикорозионно покритие и след монтажа се пълнят с бетон   Паралелно се довършва 40-километровият път до моста, който още е не пуснат за движение. И макар да не изцяло готова, вече се строят бензиностанции. \"Стройгазмонтаж“ на близкия до президента Путин олигарх Аркадий Ротенберг получи договор за изграждане на моста над Керченския пролив през февруари 2015 г., година след анексията на полуострова от Русия. След два неуспешни търга за избор на изпълнител на жп линията на моста, властите решиха да я поверят също на \"Стройгазмонтаж\" - в началото на 2017 г. Стойността на жп линията е 17 милиарда рубли, а на целия мост - около 228 милиарда рубли, близо 3.02 милиарда евро (по днешен курс).  Мостът през Керченския пролив се изгражда за сметка на федералния бюджет в рамките на федералната програма \"Социално и икономическо развитие на Република Крим и Севастопол до 2020 г.“, без участието на извънбюджетно финансиране. С парите на руските данъкоплатци се строят и два ТЕЦ-а, за над 70 милиарда рубли (около 926 милиона евро). Магистралата \"Таврида\", която ще съединява Керч, Симферопол и Севастопол, ще е готова през 2020 г. До момента, въпреки че Крим получи статут на свободна икономическа зона с определени данъчни облекчения, големи инвеститори тук няма. Освен руската държава, бизнесмени, които са ударени от санкциите срещу Русия, и инвеститори, които традиционно работят на руския пазар.", "date": "2018.04.22", "title": "Москва пуска моста до Крим през май"}
{"url": "http://clubz.bg/66925-magistyrgejt_klati_stola_na_mariano_rahoj", "text": "Още един скандал в Испания сериозно разклаща стола на премиера Мариано Рахой и заплашва да срине неговата Народна партия (НП). Този път не става дума за сепаратизъм, както е случаят с Каталуня, а за корупция. И този скандал сериозно заплашва политическата кариера на Кристина Сифуентес, който е смятана за потенциален наследник на Рахой. Тя би могла да стане и първата жена премиер в историята на Испания, ако разбира се, оцелее като политик. Сифуентес - премиер на автономна област Мадрид, бе обвинена чрез измама е получила магистърска степен от Държавния университет \"Крал Хуан Карлос\". Опозицията поиска оставката й, но тя отказва да я подаде. Така Сифуентес поставя Рахой пред избора или да я накара да се оттегли, или да изгуби контрола над региона. Всичко това става в момент, в който НП е принудена да разчита на подкрепата на опозицията, за да прокарва своите закони. Серията скандали изстреля на първо място в допитванията либералната партия \"Сиудаданос\". Тя вече е първа политическа сила в Каталуня. И нищо чудно в скоро време да управлява цяла Испания. До избухването на скандала пък Кристина Сифуентес бе успяла да си изгради образа на чист политик от раздираната от корупция партия. Скандалът избухна през март. Тогава онлайн изданието \"Ел Диарио\" съобщи, че Кристина Сифуентес е получила магистърска степен по право от мадридския Държавен университет \"Крал Хуан Карлос\" с помощта на чиновник от юридическия факултет, който бръкнал в компютърната система и променил някои данни. Сред тях била и тези за дисертацията й, която изобщо не била предадена. Само че чиновникът поставил оценка 7,5 от възможните 10 бала. През последните години скандали с неправомерно придобити научни степени доведоха до оставката на редица политици в Европа. Двама министри на германската канцлерка Ангела Меркел бяха принудени да напуснат постовете си през 2011 и 2013 г., след като бяха уличени в плагиатство. Случаят с Кристина Сифуентес обаче е по-различен. Тук по всяка вероятност става дума за цяла корумпирана структура в държавен университет, която раздава научни звания на свои приятели политици. След публикацията Сифуентес отговори с документ, подписан от трима преподаватели- Според нея той е доказателство, че всичко в нейния случай е наред. Тя обяви, че остава на поста си. Преди това деканът на факултета и шефът на отдела за присъждане на научни степени заявиха пред пресата, че става дума за бюрократична грешка. Много скоро обаче се появиха пукнатини в тази версия. Студенти и преподаватели заявиха, че не си спомнят Кристина Сифуентес изобщо да е посещавала на лекции и да се е явявала на изпити. В. \"Ел Конфиденсиал\" писа, че някои от показаните от мадридската премиерка подписи са фалшиви. В резултат преподавателите, които в началото защитиха Сифуентес, изведнъж отрекоха изобщо да са проверявали научния й труд. А човекът, оглавяващ отдела за присъждане на степени, призна, че е фалшифицирал представения от нея документ. Вътрешно разследване на университета установи, че няма доказателства Кристина Сифуентес да е защитавала дисертация. Мадридската премиерка мълча известно време, след което заведе дело срещу журналистите от \"Ел Диарио\", раздухали първи скандала. Тя обвини университета, а ръководството на Народната партия обеща анонимност на тези, които кажат кой стои в тази \"кампания срещу Сифуентес\". Все пак в началото на седмицата Сифуентес обяви чрез туитър, че се отказва от магистърската си степен. Но отново обвини университета за неуредиците покрай тази история. Но се оказа, че тя не е единствената, замесена в скандал с неправомерно придобити степени. В. \"Ел Паис\" разкри, че по същия начин магистър станал и Пабло Касадо - зам.-прессекретар на НП. Той веднага призна, че е получил заверки по някои предмети, без изобщо да е стъпвал на лекции. А след това редица депутати и чиновници от почти всички партии в Испания бяха уличени да променят научните си степени онлайн. Разбра се, че някои депутати се обявили за магистри или бакалаври, без дори да са завършили семестриално. Най-скандален обаче е случаят с Кристина Сифуентес. Той може да има и най-тежки последици. Социалистите - главната опозиционна сила, заявиха, че ще поискат вот на недоверие и ще свалят регионалното правителство на област Мадрид, оглавявано от Сифуентес. То и без това е на малцинството. Трябва им обаче подкрепата на разикалната левица от \"Подемос\", както и на \"Сиудаданос\", които са единствената сериозна опора на НП. Либералите обаче този път са решени да действат и заявиха, че ще подкрепят вота на недоверие, ако Сифуентес не подаде оставка. Със сигурност от \"Сиудаданос\" съзират удобния момент да посегнат към властта в цяла Испания.", "date": "2018.04.22", "title": "Магистъргейт клати стола на Мариано Рахой"}
{"url": "http://clubz.bg/66954-manifest_sreshtu_etnicheskoto_prochistvane_na_evrei_vyv_franciq", "text": "Над 300 известни личности подписаха манифест срещу новия антисемитизъм във Франция, порицавайки остро медийното мълчание и мълчаливото етническо прочистване, което според тях се извършва в някои квартали, предаде Франс прес, цитирайки днешното издание на в. \"Паризиен\". Освен тях под манифеста стоят подписите на музиканти като Шарл Азнавур, артисти като Жерар Депардийо, интелектуалци и еврейски, мюсюлмански и католически духовници. \"Французите от еврейски произход са изложени на 25 пъти по-висок риск да бъдат нападнати от своите мюсюлмански съграждани\", пише в манифеста. Те подчертават, че неотдавнашното шествие след убийството на Мирей Кнол е помогнало за нарушаване на медийното мълчание. \"Ислямистката радикализация и антисемитизма, който тя води, се смята за израз на социален бунт от част от френските елити\", пише в манифеста, който предупреждава, че към стария антисемитизъм на крайната десница се добавя този на част от радикалната левица - която е открила в антиционизма алиби, за да превърне екзекуторите на евреи в жертви на обществото. Подписалите текста искат ислямските теолози да премахнат от Корана стиховете, призоваващи за убийството и наказанието на евреи, християни и неверници, както несъответствията в Библията и католическият антисемитизъм са били премахнати на Втория ватикански събор, \"за да не може никой вярващ да се позовава на свещен текст, за да извърши престъпление\".", "date": "2018.04.22", "title": "Манифест срещу етническото прочистване на евреи във Франция"}
{"url": "http://clubz.bg/66918-bsp_zamrazqva_zaplatite_na_deputatite_no_ne_i_ednomesechnoto_im_more", "text": "С настъпването на пролетната сесия на парламента, след великденстата ваканция на депутатите, продължила по традиция поне със седмица по-дълго от тази на средностатистическия труженик, лидерът на БСП Корнелия Нинова реабилитира идеята за свиване на някои блага, с които се ползват народните избраници. В сряда Нинова обяви, че ще внесе проект за промяна в правилника за дейността на Народното събрание, с които се предвижда замразяване на заплатите на депутатите до 2976 лева, както и орязване на дългите ваканции.  Мотивът за второто е, че сега народните избраници почиват по 70-80 дни в годината спрямо служителите в обществения и частния сектор, които имат средно по 20 дни годишен отпуск, отделно от почивките по официалните празници. От изявленията на Нинова се разбра, че тя ще настоява и народните избраници да почиват като обикновените граждани. Проекторешението за изменение на правилника вече е качено на сайта на парламента. И от него става ясно, че левицата ще настоява  , както и   - от Велики петък включително. С това се предполага, че парламентарните сесии ще са две - разделени от августовкото море, а не три, както е сега. Нинова замразява заплати на депутати, премиер и президент на 2976 лева Иначе фиксирането на заплатата на депутата би се отразило на възнагражденията и на премиер, и на президент, чийто месечни заплати са обвързани с тези на народните избраници. Депутатската заплата е равна на три средни брутни заплати в обществения сектор за последния месец от тримесечието и се индексира на всеки три месеца.  . Те обаче получават \"надбавки\" заради участия в комисии, за това дали са председатели на парламентарни групи, шефове или зам.-шефове на комисии. По-големи надбавки получават и заместник-председателите на Народното събрание, както и самият председател. Процент отгоре депутатите получават и за трудов и професионален стаж, както и за придобити научни степени. Полагат им се и 2/3 от месечното им възнаграждение, които по правило трябва да покриват разходи, свързани с работата им - сътрудници, консумативи и пр. Тези 2/3 обаче Нинова няма да отнема от народните представители. Общо 19 администрации ще се повлияят от предложението й (ако, разбира се, изобщо бъде прието). Сред тях и заплатата на министър-председателя, както и тази на държавния глава. Така например  . Той също получава процент отгоре за стаж. Предложенията на Нинова веднага бяха възприети като популистки, в това число и в редиците на самата ръководена от нея партия. Затова и нямат никакъв шанс да съберат мнозинство при гласуване в Народното събрание. ", "date": "2018.04.22", "title": "БСП замразява заплатите на депутатите, но не и едномесечното им море"}
{"url": "http://clubz.bg/66959-georgi_harizanov_da_ne_smesvame_pravoto_s_estetikata", "text": "Георги Харизанов от Института за дясна политика коментира пред Нова ТВ ареста на районния кмет на \"Младост\" Десислава Иванчева. Според него вероятно е имало правни основания Иванчева да бъде държана дълго време с белезници на кръстовище в центъра на София, докато органите извършват процесуалните действия. Политологът Татяна Бурджиева призова всички да подкрепяме действията на властите, насочени срещу корупцията. Тя обаче припомни, че много пъти зрелищни акции са завършвали без резултат и за това обществото е резервирано, когато види подобни събития. Буруджиева и Харизанов коментираха и мерките, които се планира да се вземат в борбата срещу хулиганството по стадионите след инцидента с ранени полицаи на мача ЦСКА-София - \"Левски\". На срещата за дискутиране на новия закон, който трябва да бъде внесен до два месеца, членовете на ръководството на МВР се появиха с черни превръзки на очите. Това бе в знак на съпричастност с ранената служителка на реда Гергана Зашева, на която се наложи тежка очна операция. Според Харизанов пък, ако не бил необичайният външен вид на вътрешния министър и компания, това щяла да бъде \"поредната протоколна среща\"", "date": "2018.04.22", "title": "Георги Харизанов: Да не смесваме правото с естетиката"}
{"url": "http://clubz.bg/66917-krim_pak_shte_stava_kaliforniq", "text": "След няколко години Кримският полуостров може да стане най-развитият икономически регион на Русия. Трябва да е най-високотехнологичният. Населението трябва да се увеличи, а туристите да станат в пъти повече... Това са част от целите в представената тази седмица „Крим: стратегия 2030“. Документът е разработен от Министерството на икономическото развитие на Русия, а министър Вадим Павлов обяви големите цели по време на Ялтенския международен икономически форум. „Надявам се след някакъв брой години тук наистина да бъде руската Калифорния“, каза Павлов. Според него Крим може да бъде „най-зеленият“, „творчески“, „свободен“, „икономически развит“ и „високотехнологичен“ регион в Руската Федерация. Властта в Москва обръща специално внимание на Крим, който присъедини към Русия през 2014 г. след провеждането на референдум, който почти всички останали държави не признават. За ЕС и САЩ Крим е част от Украйна и това доведе до налагане на санкции срещу руски официални лица. Жителите на полуострова обедняват, както и всички останали хора в Русия. Когато местни хора попитаха преди две години премиера Дмитрий Медведев дали ще има увеличение на пенсиите, той им отговори: „Пари няма. Дръжте се“. Стратегията предвижда населението на Крим да се увеличи с 500 хиляди души до 2030 г. В момента там живеят 2,3 милиона. Ректорът на Кримския федерален университет проф. Андрей Фалалеев прогнозира нарастване на броя на работещите във високите технологии. Властта се надява да постигне тези резултати с масирани инвестиции в инфраструктура. На първо място разбира се е Кримският мост над Керченския проток, който свързва полуострова с останалата част на Русия. Отварянето на моста обаче създава както надежда, така и много опасения. Министерството на икономическото развитие е поставило като цел и увеличаването на туристите в Крим с 40% до 10 милиона души годишно. Кримският мост ще заработи за автомобили през месец май, а следващата година по него ще могат да преминават и влакове. Най-любопитно в цялата история е, че Крим и Калифорния се срещат за втори път в план на руското правителство. През 1920-те години Сталин започва да заселва еврейски семейства от територията на целия Съветски съюз с финансовата подкрепа на американски еврейски организации. Тогава за кратко съществува Автономна еврейска област в Крим. Проектът е известен като „Кримска Калифорния“. Останалото население приема враждебно това и Москва прекратява експеримента. Почти 100 години по-късно властта в Русия отново се сети за Калифорния и обяви план Крим да заприлича на най-богатия американски щат.", "date": "2018.04.22", "title": "Крим пак ще става Калифорния"}
{"url": "http://clubz.bg/66953-barselona_vdigna_kralskata_kupa_sled_pogrom_nad_sevilq", "text": "\"Барселона\" спечели за 30-и път Кралската купа на Испания след 5:0 над \"Севиля\" на финала на стадион \"Уанда Метрополитано\" в Мадрид. Това е новата арена на столичния \"Атлетико\", която догодина ще приеме и финалът на Шампионската лига. Каталунците защитиха отличието, те го вдигнаха за четвърта поредна година. Нещо, което са правили само \"Реал\" (Мадрид) и \"Атлетик\" (Билбао) в началото и през 30-те години на миналия век. Насред Мадрид \"Барселона\" доказа отново кой е най-силният отбор в Испания този сезон. На \"блаугранас\" предстои и коронация в шампионата. Тимът на Ернесто Валверде доминираше през целия мач, като не остави на съперника си да поеме дъх и за минута. Луис Суарес откри в 14-ата минута, а в 30-ата Лео Меси удвои. Суарес дублира головия си актив в 40-ата и съвсем уби надеждите на севилци, които стигнаха до четвъртфинал в Шампионската лига. Андрес Иниеста, който изигра един от последните си мачове за Барса и бе заменен под бурни аплодисменти към края, отбеляза в 54-ата. Дойде ред и на новака в редиците на каталунците Филипе Коутиньо да се разпише. Това стана от дузпа в 69-ата. Лично крал Фелипе VI връчи купата на капитана Иниеста, а в ложата на стадиона аплодираха и други членове на кралското семейство, както и личности от правителството на Испания.", "date": "2018.04.22", "title": "\"Барселона\" вдигна Кралската купа след погром над \"Севиля\""}
{"url": "http://clubz.bg/66919-pametta_za_holokosta_izblednqva", "text": "В продължение на седем десетилетия \"Никога да не забравяме\" беше мотото на движението за съхраняване на паметта за Холокоста. Но проведено наскоро в САЩ социологическо проучване за Международния ден на възпоменание на жертвите от Холокоста показва, че много американци имат съществени пропуски за това, което се е случило. Най-много бели петна има при т.нар. милениуми, поколението на хората на възраст между 18 и 34 години, пише \"Ню Йорк таймс\". 32 на сто от американците и съответно 41 на сто от милениумите смятат, че два милиона или по-малко от два милиона евреи са били убити по време на Холокоста. Всъщност числото е с пъти по-голямо - шест милиона.  41 на сто от американците (две трети от най-младите) не могат да кажат какво е Аушвиц. 52 на сто погрешно смятат, че Хитлер е дошъл на власт чрез сила. Въпреки сериозните пропуски в познаването на фактите, изследването сочи, че 93 на сто от анкетираните смятат, че всички ученици трябва да учат в училище какво се е случило при Холокоста. 96 на сто вярват, че е имало Холокост, неговото отхвърляне и поставяне под съмнение е изключение.  Проучването е осъществено от Schoen Consulting, между 23 и 27 февруари, в него са анкетирани 1350 американци, по телефона или онлайн. Милениумите са 31% от извадката. В света в момента се предполага, че са живи около 400 хил. оцелели от Холокоста, като повечето са 80- и 90-годишни. А според хората, ангажирани в съхраняване на паметта за случилото се преди повече от 70 години, никаква книга, филм или традиционна експозиция не могат да се сравнят с въздействието, което има гласът на оцелял от нацистките зверства. Затова и те все повече се притесняват какво ще стане, когато вече няма да е жив нито един от оцелелите от лагерите на смъртта. И в САЩ, и по цял свят музеите и мемориалите търсят начини, чрез които, използвайки съвременните технологии, да разказват историите на свидетелите и след като тях вече няма да ги има на бял свят. В Монумента на шест милиона еврейски светци във Филаделфия Фондацията за съхраняване на паметта за Холокоста създава интерактивен мемориал, който трябва да заработи през октомври. Посетителите ще използват нови приложения, които освен всичко друго, ще им позволяват да видят и да чуят записаните свидетелства на оцелелите. На едно от местата ще бъдат монтирани релси, върху които са се движели влаковете, които са отвеждали хората към лагера на смъртта в Треблинка. Когато посетителите стъпят върху тях, с приложението ще може да чуят гласовете на хора, които са били в тези влакове. В Илинойския музей и образователен център за Холокоста, който се намира близо до Чикаго, посетителите могат да разговарят с една от седемте холограми на оцелели от лагерите на смъртта. Като се базират върху реални разкази и свидетелства, те могат да отговарят на въпроси в реално време.", "date": "2018.04.22", "title": "Паметта за Холокоста избледнява"}
