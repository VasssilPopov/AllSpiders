{"url": "https://clubz.bg/82314-evrodeputatite_shte_poluchavat_13_hil_lv_na_mesec", "text": "Над 13 хиляди лв. месечна заплата ще получават бъдещите евродепутати, съобщи бТВ В това число не влизат допълнителните надбавки, командировъчните и пътните разходи на членовете на Европейския парламент. Месечната заплата на евродепутат е 8757 евро. След данъци и осигуровки, сумата възлиза на 6824 евро или 13 306 лв. Така годишната заплата на евродепутата е в размер на близо 160 000 лева. За целия 5-годишен мандат това прави близо 800 000 лева. Експерти коментираха, че в рамките на ЕС, членовете на парламента съвсем не са от най-високо възнаградените. Те получават половината от заплата на член на комисията и някъде около една трета от заплатата на член на съда на ЕС. 15 партии и 8 коалиции заявиха пред ЦИК и получиха регистрация за участие в изборите за Европейски парламент на 26 май.", "date": "2019.04.27", "title": "Евродепутатите ще получават 13 хил. лв. на месец"}
{"url": "https://clubz.bg/82301-poglednete_v_glavite_si_patriotizmyt_kojto_se_motae_tam_ne_vi_li_prechi_da_mislite", "text": "Един път му викат Петко, друг път Пенчо... Това е популярна шега, свързана с прочутите Славейкови - баща и син. За мнозина пък фамилията Славейков вероятно не означава нищо друго, освен централен площад в София, прочул се особено много напоследък. Пенчо Славейков е роден на днешния ден, 27 април, през 1866 г. в град Трявна. Той е български поет, един от участниците в литературния кръг \"Мисъл\", наред с Кръстьо Кръстев, Петко Тодоров и Пейо Яворов. Той е най-малкият син на поета и политик Петко Славейков. Брат е на политиците Иван Славейков и Христо Славейков.  Благодарение на новаторството си той успешно европеизира родната литература и я издига на едно по–високо ниво. Неговото творчество е често неразбирано от мнозина, но то неминуемо осъществява естетически прелом в българската литература, модернизирайки я благополучно. Пенчо Славейков е един от великите ни интелектуалци на всички времена. Творчеството му е необятно, пише от реалистични поеми с граждански мотиви до дълбоко философки и индивидуалистични. Несъмнено е поетът с жреческа мисия, защото успява освен да модернизира повече от успешно българската литература, но и да повлияе върху цялостното й развитие след това. Ето някои някои остроумни бележки от неговия архив, които не са особено популярни. Те обаче звучат изключително актуално и днес:", "date": "2019.04.27", "title": "\"Погледнете в главите си: патриотизмът, който се мотае там, не ви ли пречи да мислите?\""}
{"url": "https://clubz.bg/82252-interpol_i_wwf_partnori_sreshtu_nezakonnata_sech_za_150_mln_lv_godishno", "text": "Природозащитната организация WWF и Интерпол обединяват усилия в борбата с престъпленията в горите. Според анализ на WWF незаконната сеч в България достига между 2,4 и 2,7 млн. плътни куб. м., а скритите приходи от това за около 150 милиона лева на година. Затова в сътрудничество с Интерпол, WWF започва работа по изграждането мрежа от заинтересовани страни за по-ефективно противодействие на престъпленията в горския сектор, съобщават от природозащитната организация. Основна роля в тях ще играе обединяването на експертния опит на Интерпол в областта на правоприлагането с практическия опит на WWF в опазването на горите. Проектът включва дейности по обмен на информация, повишаване на осведомеността, изграждане на капацитет на гражданските организации, работещи по темите с незаконните дейности в горите, както и на отговорните държавни институции.  Незаконните дейности в горите са заплаха в страните от Дунавско-Карпатския регион, сред които и България. Те не само застрашават местните икономики, но и излагат на риск голяма част от последните стари гори в Източна Европа. Чрез Сеч на борови дръвчета до стадиона на \"Витоша\" (Бистрица) Според анализа на WWF относно незаконния дърводобив, годишният обем на незаконната сеч в България достига до 1/3-1/4 от общия дърводобив. Основните незаконни дейности са свързани с  . През 2013 г. Европейският съюз прие Регламент за дървения материал (EUTR) с амбициозната цел да сложи край на  незаконния дърводобив и търговия с дървесни продукти. Въпреки това, пропуските в прилагането му от страна на държавите-членки възпрепятстват реална промяна в порочната практика. За това има редица причини, сред които ниски заплати на служителите в правоприлагащите органи, повърхностно обучение, лошо оборудване, недостиг на персонал и оскъден бюджет. Ситуацията се утежнява допълнително от ширещите се бедност, корупция и организирана престъпност в страните от Дунавско-Карпатския регион, посочват още от WWF. Партньори по проекта са: WWF Дунавско-Карпатска програма, WWF-Германия, Интерпол, WWF-Румъния, WWF-Франция, WWF-Белгия, WWF-ЕПО и WWF-България. В Белгия и Франция обучението ще се съсредоточи върху системи за проследяване на продукцията. Франция и Белгия са типични страни-потребители, които внасят продукти през сложни посреднически вериги от страни с по-висок риск като Африка или Китай. Продуктите често се внасят чрез големи и не лесни за контрол пристанища. В Румъния, България, Словакия и Украйна проектът ще се съсредоточи върху незаконната сеч в рамките на ЕС и върху трансграничните горски престъпления.", "date": "2019.04.27", "title": "Интерпол и WWF партньори срещу незаконната сеч за 150 млн. лв. годишно"}
{"url": "https://clubz.bg/82302-za_hristos_i_naj_tymnoto_v_tymnite_stai", "text": "По същество какво е - или поне би трябвало да е – нашето християнство? Ще кажете: \"Много сложна и голяма тема, цели богословски факултети има за това...\" Напротив – християнството е просто борба със злото. Ще кажете: \"Е, да – ама то всички, или поне повечето религиозни деноминации и обреди са това\". И пак ще сте прави – като хитроумна система от нравствен фитнес и някакви подредени странични действия: падни-стани, прави 1, прави 2, с които ще постигнеш някакви обозрими първо, второ, трето... А може би и „десерт“ в религиите, в които се отнасяш в някакви облаци, или в които ти обещават девици (шегувам се). Крайната цел е да ни е приятно – или поне да се ядва, ако сте от по-чувствителните натури - и да не пречим на другите... Общо взето, толкоз. Едно от най-величиствените описания на нашето християнство и съответно – на борбата със злото, което съм срещал, е на светия старец Порфирий. Той казва, че то е като в тъмна стая, напълно изолирана и зачернена – по-старите като мен: представете си фотостудио, в което преди се проявяваха филмите. И там - казва този несъмнен светец от ХХ век - да опитваш със собствени сили да набиеш мрака. От целия ти живот. Да му смачкаш фасона, да си ходи, да скимти и да бяга урбулешката, ако използвам инструментариума на премиера... Него нито може да го заболи, нито ще го победиш някога, нито ще се отмести поне малко. Нямаш и най-микроскопични шансове поне да се доближиш до нещо, което наподобява победа. Единстветото което можем, е да отворим прозореца за светлината на Христос - казва св. Порфирий, - която ще изгони този мрак завинаги по един естествен начин. Нетварната не-наша светлина, която прониква. И целият живот е чисто и просто ето това отваряне - първо една малка пролука в облепената, плътно изолирана по най-съвършен начин стая. После малко по-голям процеп и т.н., и т.н. Е, понякога понаболява. Това, което други видове християнство са направили - още от гностицизма, с помощта на Реформацията, извращавайки най-добрите постижения на науката, разума, логиката, е едно прекрасно LED осветление. Светнала е стаята, грейнала е и в нея са чучнати макетчета на величествени храмове. Олтар до олтар. Има кътове за отдих, места да поседнеш, да похапнеш гурме, а ако си се уморил от благочестие – някой може да ти разтрие врата. Защо ти е тогава да се отваря прозорецът? Прозорец ли?! Нещо абсурдно – не Христо-центричен а логикоцентричен модел „християнство“. Който неминуемо довежда до сблъсък с „алогичността“ на Христос и до безславно отнетия му допуск до нашата стая. Последван съответно от къде любезното, къде по-хард помолване да напусне... Един вид: Накрая направиха от всичко това лунапарк. Където посетителите дори на Разпети петък, както каза един приятел миналата седмица - \"вече повръщат\"… Празнуват хората, веселят се - що, лошо ли е? Следващата стъпка изглеждаше нормална – да махнат Christ от името на базарите си (с Еaster е лесно, ама Коледните са - Christmas). Щото така се губят клиенти от лунапарка. А огорчен клиент - лош и най-вече стиснат клиент! Или, както написаха онзи ден в култовите си \"съболезнователни\" туитове след касапницата в Шри Ланка Хилъри Клинтън и Барак Обама – съчувствали били на избитите easter worshippers (демек „поклонници“). Само и само да не споменат „Онова“ име – християни. Но това си е тяхна работа. Накъде вървим, мисля всички виждаме. Да се върнем на нашата си колибка. Ако изключим това, че всеки, влизайки в църква, първо се блъска о едни морални колоси и съдници, които му шъткат и троснато изсъскват къде да застане, какво сме ние, християните? Или по-добре – какво би трябвало да сме? Хора, които – за разлика от гостите на лунапарка - са склонни да признат две неща. Първо, че споменатата борба за Осветление стартира лично и персонално само от теб. И задължително винаги отвътре навън - от дълбокия човек към външните изражения и съответно - към евентуално големите личностни, а и обществени промени. И че всичко обратно е бла-бла - \"внос на революция\", точно по ленински глупава и неосъществима химера. Никой на никого нищо не е помогнал с морализаторстване във фейсбук - вервайте ми (пишещият тези редове не прави изключение). И второ: че християнинът е единственият човек, склонен да признае пълния си провал във въпросното \"осветяване\". Че хем сме паднали в тази борба, хем не трябва да се отказваме нито за миг. Защото няма как да кажеш \"победих!\" А всички днес умират да са победители във всичко. Както много цветно казва един друг богоозарен старец: Вместо това християните сме станали хора с претенции, с права, с изисквания, с настоявания, тропащи с крак. Кого да набиеш със смешните си правила и нелепите си човешки сили?! Мрака ли? За когото казват, че дори няма етос, няма същност – злото е просто отсъствие на добро. Не, човекът от антропоцентричния свят казва: \"Аз ще победя! Ще рециклирам, ще събера капачки, ще пратя дарение на Българската коледа и ще победя\". Всичко това са прекрасни неща, но... Да видим. Ако се върнем на нашето си \"дворче\" - ето затова пеем песнички, въртим се около храма с хоругви и свещи, минаваме под плащаницата а.к.а. – под масата... И правим всичко останало. За да обявим привързаността си и преклонението си пред Единствения способен и реален Осветляващ тъмната ни стая. Единственият ни шанс. Не правим магии и това не е Хогуортс – да очакваме, че с поредица от вълшебни действия, палене на свещи от най-дебелите, козунаци - ще излезе добрият джин от бутилката и ще ни осигури \"да сме живи и здрави\". Постите, средите, петъците – всичко това са само средства, фиксирани в календара \"санитарни полудни\" за наше улеснение, в които да се спрем от задъханото търчане по Михаля и да огледаме как е стаичката. Защото съм виждал наистина осветлени хора – реални, днешни. А празнуваме Възкресение или Коледа, или Богородиците, или Богоявление – просто защото тогава този прозорец мъничко се открехва дори за най-нехаещите. Светлината сама бута отвън. В противен случай - ако всичко това не беше така, ако не беше истина всяка йота, ако бяха красиви басни на отдавна умрели неуки близкоизточни рибари, работата наистина се свежда просто до един лунапарк. Светли и благословени Възкресни празници!", "date": "2019.04.27", "title": "За Христос и най-тъмното в тъмните стаи"}
{"url": "https://clubz.bg/82312-apple_moje_da_kupi_chast_ot_intel", "text": "Американският производител на чипове Intel търси продавач за отдела си, разработващ модеми за смартфони, а един от основните кандидат-купувачи е Apple, съобщи в. \"Уолстрийт Джърнъл\". От няколко години този отдел на Intel не е от най-печелившите, като за миналата година компанията е загубила 1 млрд. долара от него. Тази година Apple и Qualcomm, основен конкурент на Intel в САЩ, спряха дългата съдебна битка и подписаха многогодишен договор за доставка на чипове - което изключи Intel от надпреварата за това кой ще прави 5G чиповете за бъдещите iPhone. Apple обяви стрийминг платформата си Qualcomm пък вече доставя първите модеми от пето поколение. Професионалният капацитет на Intel в тази област обаче не е за изхвърляне, и в момента няколко компании преговарят с тях за купуване на тази част от бизнеса им. Това ще включва персонал, патенти и дизайн на бъдещи чипове. Apple се отказва от Intel в компютрите си Сделката по всяка вероятност ще достигне няколко милиарда.  Apple се отказва от Intel в компютрите си", "date": "2019.04.27", "title": "Apple може да купи част от Intel"}
{"url": "https://clubz.bg/82304-bylgarskata_i_makedonskata_cyrkva_zaedno_za_blagodatniq_ogyn", "text": "Благодатният огън пристигна в България, донесен от Йерусалим от българска църковно-държавна делегация, в която за първи път пътува и епископ от Северна Македония. Три от фенерите остават в София, други два заминават за Скопие. Съвместното пътуване до Йерусалим се подготви след среща в началото на април на премиера Бойко Борисов с митрополит Киприан в качеството му на ръководител на Комисията за уреждане на статута на Македонската православна църква - Охридска архиепископия. Тогава, по изричната молба на МПЦ, бе организирано пътуването на македонски епископ с българската делегация. Заедно с благодатния огън, в Скопие ще пристигне и поздравителен адрес на Борисов до македонския премиер Зоран Заев. Българската църковно-държавна делегация бе водена от Старозагорския митрополит Киприан. Представител на Македонската православна църква (МПЦ) - Охридска архиепископия бе епископ Яков. Свещениците са присъствали на богослужението в храма \"Възкресение Христово\" в Йерусалим, откъдето в специални огнеупорни фенери огънят се пренася до различни точки на света. На летище \"София\" огъня чакаха свещеници и духовници от всички епархии в страната. От летището Благодатният огън ще бъде пренесен в параклиса на Синодалната палата в София. Към 23.30 ч. - 23.40 ч. на Велика събота фенерът с огъня ще бъде изнесен от Синодалния параклис, за да бъде предаден на патриарх Неофит за вечерното богослужение в патриаршеската катедрала \"Св. Александър Невски\".", "date": "2019.04.27", "title": "Българската и македонската църква заедно за благодатния огън"}
{"url": "https://clubz.bg/82311-putin_dava_lesno_grajdanstvo_na_vsichki_ukrainci", "text": "Москва планира да опрости получаването на руско гражданство за всички украинци, заяви пред журналисти в Пекин президентът на Русия Владимир Путин, цитиран от Франс прес, съобщи БТА. Русия вече обяви в сряда, че е опростила предоставянето на руско гражданство на жители на сепаратистките региони в Украйна. Тази мярка беше осъдена от Киев и редица западни държави, които виждат в нея посегателство срещу суверенитета на Украйна, посочва АФП. Путин уточни, че страната му \"ще изпълни всичките си задължения към новите руски граждани\". Той обясни, че ще бъде \"теорeтично възможно\" за хората, живеещи в тези райони, да получават едновременно нова руска и дотогавашна украинска пенсия. Обявеното от него предоставяне на руско гражданство за всички украинци дни след победата на актьора Володимир Зеленски на президентските избори в Украйна, доведе до ново осъждане от украинска страна. По-рано тази седмица пресслужбата на бъдещия президент Зеленски осъди това \"ново ясно потвърждение за света за ролята на Русия като агресор, който води войната срещу Украйна\". Путин, който не е поздравил Зеленски за избирането му, но каза, че е готов на обсъждания с новата власт, обясни, че желае \"да разбере\" позицията на Зеленски за конфликта и повтори, че е готов да \"води дискусия с него\". Киев призова Съвета на Европа да действа, за да попречи на Русия да изпълни намеренията си за предоставяне на гражданство на украинци.", "date": "2019.04.27", "title": "Путин дава лесно гражданство на всички украинци"}
{"url": "https://clubz.bg/82303-2024_ta_g_8_s_trymp_putin_lo_pen_i_salvini", "text": "Това вече би бил мощен фронт срещу т.нар. либерален консенсус и познатия ни световен ред. От 6 на 1 за него в сегашната Г-7 съотношението би се променило на 4 на 3 за консенсуса (ако смятаме по местата в групата). Не е изключено обаче то да се изравни, ако трите цитирани държави успеят да върнат в състава й и руския президент, когото тя изключи след анексията на Крим през март 2014 година. Следващите президентски избори в САЩ са насрочени за 3 ноември 2020 година. Новоизбраният президент трябва да започне мандата си през януари следващата година. Не е изключено това да бъде пак Тръмп. В негова полза работят положителните икономически показатели на страната му до момента. Те са от съществено значение за настроенията на американските избиратели. Разбира се, ще има обстоятелства, които ще работят против Тръмп. Икономическият цикъл ще доведе до по-трудни времена за работните места и доходите. Разследването за руска намеса в избора на сегашния президент може да изпари шансовете му за следващи избори, включително като прекрати предсрочно мандата му. Импулсивното му и понякога карикатурно поведение също може потенциално да го вкара в гаф с необратими последствия. При липса на драматична промяна в сегашното статукво и успешни действия за сдържане и контрол от страна на администрацията му Тръмп има всички шансове за още един четиригодишен мандат в Белия дом. В Италия националпопулистът Матео Салвини, който е вицепремиер, вътрешен министър и лидер на крайнодясната „Лига”, е най-популярният политик. Проучване на в. „Република” през ноември 2018 година го открои като истинския лидер на страната. Като такъв го посочиха 58% от анкетираните, докато формалният министър-председател, безпартийният адвокат Джузепе Конте, събра 14% от гласовете. Като реален лидер на Италия посочиха Салвини 70% от привържениците на преждеуправляващата левоцентристка Демократическа партия и 51% от тези на десноцентристката „Форца Италия” на бившия премиер Силвио Берлускони. Салвини присъства масивно в традиционните медии и в социалните мрежи и откликва на масови очаквания с резултатната си антиимигрантска и антикриминална политика. Той спря приемането на нелегални мигранти, които корабите на неправителствените организации преди спасяваха в Средиземно море и стоварваха в италианските пристанища. Пред непреклонността на новия вътрешен министър на Италия ЕС се видя принуден да ги преразпределя сред други страни, като например Испания. Салвини спечели популярност и със затягането на мерките против престъпността, особено организираната. Той нахлупи строителна каска и лично седна в кабината на багер, който събаряше конфискувани луксозни вили на осъдени мафиоти край Рим. Правителството, в което крайнодясната „Лига” на Салвини управлява с лявото антиелитистко движение „5 звезди”, влезе в челен сблъсък с Европейската комисия и успя да се пребори за над два пъти по-голям бюджетен дефицит, отколкото предшествениците му предвиждаха. Това ще позволи на кабинета да изпълнява социалните и инвестиционните си обещания, а следователно да си „купува” народна любов. Салвини направи важен завой в досегашната политика на партията си. Тя се отказа от някогашната си цел да извади Италия от еврозоната, а следователно и от ЕС. Надарен с усет за масовите настроения, наблюдавайки внимателно развитията около „Брекзит”, Салвини разбра, че това е трудно, скъпо и непопулярно упражнение с неизвестен край. Затова той, без да се срамува от резкия завой, заговори, че Италия трябва да остане в еврото и в ЕС, но да ги промени отвътре. Най-общо казано, това означава връщане на власт от ЕС към националните държави, сдържане на „Брюксел” и приключване на диктуваната от Германия политика на финансова строгост. В това отношение Салвини показа високи наднационални амбиции преди европейските избори през май 2019 година. Той потърси партньорство с де факто лидера на Полша и на управляващата я консервативна евроскептична партия „Право и справедливост”. Следващите италиански избори трябва да бъдат не по-късно от 28 май 2023 година. Ако те трябваше да се проведат днес, двете партии в управляващата коалиция остават най-големите и биха задържали властта – „Лигата” има 33% от гласовете, а „5 звезди” – 23,9%. В сърдечни отношения със Салвини и прилагайки неговата стратегия във френските анкети, се изкачи и Марин льо Пен, лидерката на Националния сбор. И тя успя постепенно да култивира някогашната крайнодясна, антиимигрантска и на моменти с расистки и фашизоидни забежки партия на баща си Жан-Мари льо Пен в националпопулистка консервативна сила, пледираща за здрав разум и Европа на нациите и апелираща към носталгията на недоволните от глобализацията французи към добрите времена на страната им. Както и Салвини Льо Пен изостави идеята за разрушаване на еврозоната и ЕС. Днес заедно с него тя иска да ги промени отвътре. Това е ключово в освобождаването на потенциалните й привърженици от несигурността и страховете, които възбужда мисълта за евентуален „Фрекзит”. Очевидно, за да звучи по-приобщаващо, Льо Пен прекръсти партията си от фронт, което напомня за конфронтация, на сбор, което ясно значи обединение. Днес сред привържениците й са включително и цветнокожи имигранти от бедните предградия. Сборът вече не е партия на недоволните от глобализацията чисти французи, а на недоволните от традиционния си елит френски граждани. Не е единствената, разбира се, друг вид такова недоволство създаде също несистемната формация на президента Еманюел Макрон République en marche. Но те заедно пометоха от сцената „класическите” десница и левица, които доминираха Петата република. Макрон победи убедително Льо Пен с 66 на 34% от гласовете в балотажа на президентските избори през май 2017 година. В сянката на неговата победа обаче остана един знаменателен факт – за 15 години партията на Льо Пен удвои броя на избирателите си в абсолютна стойност. През 2002 година избирателите на Националния фронт бяха 5,5 милиона срещу 25,5 милиона за т.нар. републикански фронт – обединение на всички партии в балотажа с цел да не бъде допусната крайната десница до властта. През 2017 година фронтът отчита 11 милиона избиратели. Макрон имаше 20 милиона. За почти две години на власт Макрон успя да вкуси изцяло горчивата й страна – французите са вечно недоволни от статуквото, но и вечно в опозиция на реформите, които радикално го променят. Въпреки комфортното си парламентарно мнозинство, което му позволява да законодателства както си иска, Макрон е принуден да отстъпва и да води диалог с нацията. Срещу неговата икономическа и фискална политика скочи улицата в лицето на т.нар. жълти жилетки. Единствената политическа сила, която не се поколеба да ги експлоатира, беше партията на Льо Пен. Рейтингът на одобрение на Макрон се срина до около 20% в края на 2018 година и се качи между 25 и 30% в средата на януари 2019 година в сравнение с 60% малко след избора му. Неодобрението за него през последните два месеца се движи между 67 и 74 на сто. Докато през април 2018 година формацията на Макрон ясно водеше в електоралните нагласи за европейските избори през май 2019 година пред партията на Льо Пен (24% на 19,5%), още през лятото резултатите им се изравниха и през есента Сборът водеше пред управляващата партия с 1 процентен пункт. Макар да не е коректно от европейските избори да се правят изводи за президентските или парламентарните, е разумно да се отчитат някои обстоятелства: Макрон ще пожъне негативите от неизбежни и непопулярни реформи. Втората част на мандата му ще съвпадне с очаквана неблагоприятна част на икономическия цикъл. Неговите загуби през този период са предимства за Льо Пен. Поне засега някога вездесъщите социалисти и републиканци са в тежък нокдаун, особено първите, които движението на Макрон и крайната левица на практика анихилираха. Не е ясно дали традиционните центристи вляво и вдясно ще успеят да се възстановят преди първия тур на следващите френски президентски избори, който трябва да се състои между 8 и 23 април 2022 година. Ако всичко описано дотук се сбъдне, тогава не е изключено на срещата на Г-7, а може би и отново Г-8, през 2024-та, когато свършва сегашният трети мандат на руския президент Владимир Путин, да включва освен него, приемника му и Тръмп, Льо Пен и Салвини. Що се отнася до останалите четири държави от групата – Великобритания, Германия, Канада и Япония, днес е трудно да очакваме аналогични лидери. Със сигурност между тях вече няма да бъде Ангела Меркел. Какво обаче ще могат те при новото съотношение на силите? Какъв свят ще бъде това? ---", "date": "2019.04.27", "title": "2024-та: Г-8 с Тръмп, Путин, Льо Пен и Салвини"}
{"url": "https://clubz.bg/82306-mladite_bylgari_podkrepqt_upravlenie_tip_tvyrda_ryka", "text": "Сред младите българи има сериозна подкрепа за умерено авторитарно управление или т.нар. \"твърда ръка\". Това каза пред БНР Хелене Кортлендер, ръководител на бюрото на фондация \"Фридрих Еберт\" в София. Проучване на \"Фридрих Еберт\", представено в Брюксел, показва, че младите хора в страните на Балканите са горещи привърженици на Европейския съюз. Сред младите българи обаче са силно застъпени патриотичните и националистически настроения.", "date": "2019.04.27", "title": "Младите българи подкрепят управление тип \"твърда ръка\""}
{"url": "https://clubz.bg/82305-ico_hazarta_horata_koito_slushat_prostotii_pravqt_prostotii", "text": "Това заяви Ицо Хазарта пред бТВ. На 18 май той ще пусне на пазара първия си солов албум \"Неправилен рап\" като обясни, че това, че вади самостоятелни песни и албум не означава, че \"Ъпсурт\" се разпадат като група. Напротив - концертната им дейност продължава. Последната песен на рапъра \"Браво\" се превърна в тотален хит, а в музикалните среди се смята, че е критика към конкретни \"колеги\" на рапъра. Ицо Хазарта обаче отрече това твърдение. И допълни: Той каза още, че обича да слуша джаз и фънк.", "date": "2019.04.27", "title": "Ицо Хазарта: Хората, които слушат простотии, правят простотии"}
{"url": "https://clubz.bg/82295-ivan_krystev_idva_kraqt_na_dosegashniq_es", "text": "Книгата изразява несъгласието ми с хората, които приемат Европейския съюз за даденост. Не казвам, че ЕС ще се разпадне. Но Европейският съюз, който познаваме от последните 20 или 30 години, вече няма да съществува. Дали това е песимистично мислене? Не бих казал, защото през последните десетилетия ЕС много се промени. Аз споря с онези, които са убедени, че нищо не може да се случи, че настоящата криза е нещо нормално и Европейският съюз ще оцелее тъй или иначе. Не, тази криза е много по-радикална криза от всяка друга, която сме виждали преди. Аз принадлежа към източноевропейското поколение от 1989 г. Дотогава \"Европа\" означаваше \"Западна Европа\". С други думи, утопията от 1989 г. беше утопия на нормалността: искахме да бъдем нормални, а нормалността означаваше да живеем като западноевропейци. За нас преходът се базираше върху идеята, че трябва да се имитира Западът. Някои от кризите, които виждаме сега в Източна Европа, са всъщност отприщен бунт срещу тази имитация. Част от проблема, който се наблюдава в Унгария или Полша, е завръщането към традицията. Също като у второто поколение мигранти, които изведнъж започват да размишляват за своята идентичност. Точно това се случва в много източноевропейски държави. Да, това е много важно. Представете си утопията на комунизма през 30-те и 40-те години: вие се опитвате да изградите общество, което никога не е съществувало. Нещо напълно абстрактно, утопия, която съществува единствено на хартия. Но именно по тази причина тя се оказа толкова жилава. Парадоксалното е, че след края на комунизма източноевропейците започнаха да имитират едно западно общество, което обаче много се промени през последните 30 години. Представете си един консервативен поляк: През 1985 г. той е мечтаел за Западна Европа и за това как ние, източноевропейците, трябва да бъдем „нормални“. От негова гледна точка, \"нормално\" означава - за разлика от комунистическите страни - че църквата се уважава. По-късно обаче той открива, че този \"Запад\", който имитира, всъщност е скептично настроен към църквата - точно обратното на това, което въпросният поляк смята \"нормално\". По странен начин Източна Европа стана жертва на една почти шизофренична идея за нормалност. Тоест, пита се: Къде е днешната утопия? Помислете си за \"Жълтите жилетки\" във Франция: Те облякоха жълтите жилетки, за да бъдат видени. Те олицетворят онези многобройни хора, които по принцип не се чувстват представени в обществения живот. Те са убедени, че решенията, взимани в Брюксел, не отразяват реалните им проблеми. В известен смисъл \"жълтите жилетки\" представляват всички хора извън големите градове, които смятат, че правителствата и Европейската комисия не ги разбират. Тези хора не се страхуват от края на света. Но се страхуват от края на месеца. Друга група са тези, които аз наричам \"нечутите\". Те са много видими и предимно млади. Вземете, например, протестиращите срещу климатичните изменения. Тяхното послание е: вероятно ние сме малцинство, но искаме да бъдем изслушани, защото се нуждаем от политики за нашето бъдеще след 30 години, не само за три години. Третата група е тази на имигрантите. За разлика от останалите, те не искат да бъдат толкова видими. Докато \"жълтите жилетки\" страдат, защото никой не ги вижда, имигрантите имат усещането, че всеки ги гледа - а те просто искат да бъдат оставени намира за известно време. Тоест, имаме си работа с три съвсем различни политически изисквания. И аз не бях никак щастлив, че Великобритания напуска Европейския съюз. Днес обаче се питам: дали Европейският съюз изобщо ще може да оцелее, ако Обединеното кралство реши да се върне? Това не е риторичен въпрос, защото ако Великобритания наистина реши да се върне, тя вече ще е друга страна, не онази, която искаше да напусне ЕС. Днес това е едно много поляризирано и разгневено общество. Великобритания изпитва едно унижение, което винаги трябва да имаме предвид в анализа. Понастоящем нито една голяма политическа партия в ЕС не се застъпва за напускането на ЕС или на общата валута. Следователно Брекзитът първо дестабилизира Европейския съюз, а след това го стабилизира на определено равнище. В Германия най-зле охраняваната граница е границата между традиционните политически партии и радикалните партии. Хората я прекрачват и двете посоки: не само от основните партии към популистките, но и обратното. Това нарастващо объркване, този страх от бъдещето отразява и още нещо: манталитета на едно застаряващо общество. Германският светоглед в момента напомня за мисленето на пенсионерите с техните пенсионни фондове. Влизаме в период, в който Европа вероятно ще поеме някои рискове, за да успее. Германия изглежда много стабилна и успешна, но в същото време сякаш не е склонна да поема тези рискове. Остава да се види дали тази съпротива срещу риска е съвместима с идеята за германско лидерство в Европейския съюз.", "date": "2019.04.27", "title": "Иван Кръстев: Идва краят на досегашния ЕС"}
{"url": "https://clubz.bg/82296-18_trupa_sled_prestrelka_s_teroristi_v_shri_lanka", "text": "Говорител на армията в Шри Ланка съобщи, че в къщата на източното крайбрежие, където имаше престрелка между терористи и войници, са намерени 15 тела, включително на шест деца, предаде Ройтерс. По-рано бе съобщено за убити двама бойци и един цивилен при акция срещу предполагаемо скривалище, свързано с атентатите на Великден в Шри Ланка, предаде Асошиейтед прес. \n\tАрмията в Шри Ланка съобщи, че войници са претърсвали район в източната част на страната и е избухнала престрелка, при която са убити двама бойци и един цивилен. \n\tГенерал майор Аруна Джаясекара заяви днес, че най-малко трима души са ранени при престрелката, по време на която са избухнали и три взрива. \n\tСилите за сигурност са открили експлозиви, детонатори, \"самоубийствени комплекти\", военни униформи и знамена на \"Ислямска държава\". \n\tОтговорност за самоубийствените нападения в Шри Ланка на 21 април пое \"Ислямска държава\", припомня АП. При атентатите срещу църкви и хотели загинаха най-малко 250 души. ", "date": "2019.04.27", "title": "18 трупа след престрелка с терористи в Шри Ланка"}
{"url": "https://clubz.bg/82297-kpkonpi_da_izmerva_nivoto_na_reka_dunav_shte_e_po_polezna", "text": "Неистовото желание на управленското статукво в България да демонстрира борба с корупцията доведе дотам, че преди година няколко неработещи структури получиха име ново, но останаха със съдържание и същност стари. Така бе създадена Комисията за противодействие на корупцията и отнемане на незаконно придобитото имущество (КПКОНПИ). Една от функциите на мегакомисията е реално това, което години наред правеше Центърът за превенция на корупцията БОРКОР, а именно – да осъществява политиката по борба с корупцията. Да сме по-точни - „държавната политика по борба с корупцията“. Инструментариумът за това са познатите вече от миналото „подръчни материали“ – събиране на информация, съгласуване на законодателството, периодична оценка на антикорупционни мерки и т.н. Ако кажем, че и в тази си дейност КПКОНПИ би била по-полезна, ако измерваше и популяризираше нивото на река Дунав, не бихме сгрешили.  Като част от тези си законови задължения КПОКОНПИ преди няколко дни представи за обществено обсъждане Методология за оценка на корупционния риск. Чрез нея комисията указва в детайли реда и условията за извършване на оценка на риска от корупция, както и изискванията за антикорупционни мерки. Целта е публичните институции сами да оценяват в кои звена от работата им има потенциал за развитие на корупционна среда и вследствие на това - сами да осуетяват рисковете или да разкриват настъпилите вече нарушения. Обектите на оценка на риска са описани надлежно в чл. 4 от методиката и включват, най-общо казано, всички административни държавни и общински структури, както и управителите и членовете в органите на управление на държавните и общински предприятия. Методологията се състои от въпросник, който оценява корупционния риск въз основа на три групи индикатори: Всяка група индикатори участва с определен коефициент на тежест в крайната оценка на корупционния риск. Практически дейностите по оценка на корупционния риск в институциите следва да се извършват или от обособените звена „Инспекторат“ към различните ведомства, или от комисия от служители. От своя страна, проектът на методология би следвало да дава точни указания как да се правят проверките, така че като техен резултат да е ясно кой провежда корупционните практики и кой следва да носи отговорност – както дисциплинарна, така и наказателна. Но какво се получава на практика? Методологията страда от недостатъци, типични за документ, който е създаден от администрацията. Прави впечатление липсата на връзка със съществуващото законодателство, а също и липсата на идея каква е точно целта. Поставените тегла на групите индикатори не се базират на емпирични изследвания. Изобщо не става ясно защо са избрани тези групи, а не например потенциални групи като „разпореждане със значителен публичен финансов ресурс“, „администриране на регулаторни режими, включително издаване на разрешителни“ и др. Внимателен преглед на включения в методологията въпросник увеличава множеството въпроси. Най-напред прави впечатление неговата повърхностност и неясната връзка между част от поставените въпроси и риска от корупция. Част от въпросите са по-скоро излишни, защото не носят адекватна информация, например „Имат ли всички служители във Вашето административно звено разработени и връчени длъжностни характеристики?“ или „Има ли Вашето административно звено (дирекция, отдел, сектор) конкретни годишни цели?“. Въпросите са малко на брой (общо 25) и не се задълбочават в търсенето на конкретния източник на риск. Ентусиазмът на КПКОНПИ да произвежда документи като спомената методология е донякъде разбираем. Това, което не е разбираемо, е свързано с: 1) Защо въпросите с оценката на риска продължават да се решават несвързано и  „на парче“? Как си кореспондират предложената методология и изискванията на чл. 12 от Закона за финансовото управление и контрол в публичния сектор (ЗФУКПС), който задължава всички ръководители на организации в публичния сектор да извършват управление на риска, включително на корупционния такъв, на база на специална стратегия за управлението на риска? Всяка организация разработва свой риск-регистър, в който подробно описва и оценява своите рискове. Нещо повече, методологията на КПКОНПИ поставя допълнителни изисквания към ръководителите на публичните организации (например да подготвят планове и отчети специално за корупционния риск), които съвсем спокойно могат да се обединят с изискванията по ЗФУКПС. Законът за финансово управление и контрол се прилага от достатъчно дълго време от ръководителите на публичните организации и има наличен достатъчен капацитет по оценка на рисковете. 2) Нормативната уредба по въпросите за управлението, контрола и одита в публичния сектор е много широка и, понякога, противоречива, както се констатира във функционалния анализ на секторна политика „Контролна среда в публичния сектор“, наличен тук. Независимо че подготвянето ѝ е задължително по закон, настоящата методология задълбочава тези противоречия. Вероятно би било по-ефективно да се допълнят нормите на ЗФУКПС с изрично изискване ръководителите на публични организации задължително да оценяват и корупционния риск, съвместно с останалите рискове, пред които е изправена организацията. 3) Анализът и оценката на риска в една организация е управленски процес, който следва да е интегриран в нейната структура. Анализът на риска обикновено се базира на оценка на неговото влияние (impact) и вероятност да се случи (probability). Комбинацията от двата фактора показва общото въздействие от реализирането на едно рисково събитие и насочва ръководителите към възможните методи за неговото управление. Мерките, които се вземат за управление на риска, предварително се описват и изясняват. Подробности за всичко това липсват в предложената методология, а то е приложимо и към специфичния риск от корупционни действия. За идентифицирането на рисковете от корупционно поведение може да се използва например наръчникът за идентифициране на корупционни практики в администрацията при предоставяне на административни услуги и функционирането на регулаторните режими, наличен тук. Така представената методология не само няма да предотврати или пресече корупцията, напротив, би довело до хаос в правоприлагането и до още по-голямо объркване. Глава трета от закона е привнесен елемент отвън, един заживял собствен живот БОРКОР в структурата на КПКОНПИ. И това не би било проблем, ако служителите на КПКОНПИ в нормотворческата си дейност познаваха и изследваха действащото българско законодателство и се опитваха да го синхронизират по удачен начин. В заключение бихме препоръчали на КПКОНПИ най-напред да се запознае с наличните нормативни документи по темата, след това – с наличните учебници и методологии за оценка на риска и чак накрая да се заеме с внимателно допълване или корекции на нормативната уредба. В противен случай ще се създават правила и ще се налагат изисквания, които нито има как да се изпълняват адекватно, нито ще носят обществена полза.", "date": "2019.04.27", "title": "КПКОНПИ да измерва нивото на река Дунав. Ще е по-полезна"}
{"url": "https://clubz.bg/82249-pet_vajni_neshta_za_ispanskite_izbori_v_nedelq", "text": "Трети избори за по-малко от четири години, пробив на крайната десница, каталунска криза: ето пет неща, които трябва да се знаят за Испания, където в неделя ще бъдат произведени предсрочни парламентарни избори. \n\tТова е третият път за близо четири години, когато испанците ще отидат отново до урните, а рискът от политическа безизходица изглежда все така голям. \n\tМакар и допитванията да отреждат победа на сегашния премиер Педро Санчес, неговата социалистическа партия остава далеч от абсолютното мнозинство. Затова се очаква той да сключи съюзи с крайнолявата партия \"Подемос\", подкрепата за която е спаднала, и с регионални партии, сред които вероятно ще бъдат каталунските сепаратисти. Хипотезата за съюз с либералите от \"Сиудаданос\" обаче изглежда се изключва, тъй като те подават ръка на дясната Народна партия (НП). \n\tЗасега мнозинство, съставено от НП, \"Сиудаданос\" и крайнодясната партия \"Вокс\", изглежда малко вероятно, според данните от допитванията. \n\tНестабилността възникна след изборите през декември 2015 г., които сложиха край на двупартийния модел в страната с пробива на \"Подемос\" и \"Сиудаданос\" и се стигна до политическа безизходица. През юни 2016 г. бяха произведени нови избори и консерваторът Мариано Рахой стана премиер през октомври. \n\tТова е новото на тези избори. В Испания нямаше парламентарно представена крайна десница след смъртта на диктатора Франко през 1975 г., но в следващия испански парламент може да влезе ултранационалистическата партия \"Вокс\", сред чиито кандидати има генерали от резерва, защитници на франкизма. Според допитванията \"Вокс\" ще има около 30 от общо 350 депутати. \n\tНесъществуващата в допитванията едва преди година формация предизвика трус на регионалните избори през декември в южната област Андалусия, където взе близо 11 процента от гласовете и помогна на НП и \"Сиудаданос\" да прогонят социалистите от управлението на историческата им крепост. \n\tСлед загубата на предишните избори, на които получи само 84 депутатски места - най-слабият резултат на социалистите в съвременната им история - Педро Санчес успя да оглави правителството през юни м. г. благодарение на подкрепен от \"Подемос\", каталунските сепаратисти и баските националисти вот на недоверие срещу Мариано Рахой, представители на чиято НП бяха осъдени в голямо дело за корупция. \n\tГодина и половина след опита за отцепване на Каталуня през октомври 2017 г. - най-тежката политическа криза в Испания от 40 години - каталунският въпрос остава централна тема на обсъждане. \n\tНяколко дни след началото на историческия процес на бившите им ръководители, каталунските сепаратисти накараха през февруари Педро Санчес да свика предсрочни избори, като отказаха да подкрепят предложения от него бюджет. \n\tСоциалистът, който би искал да не му се налага да разчита на тях за сформиране на евентуално мнозинство, неотдавна потвърди, че отхвърля всякакъв референдум за самоопределение, но обеща повече автономия. \n\tДесницата и крайната десница, които обвиняват Санчес в предателство заради опита му да води диалог със сепаратистите, превърнаха нападките срещу каталунските \"превратаджии\" в един от лайтмотивите на кампанията си. \n\tСлед като Испания презживя тежка рецесия и няколко години драстични бюджетни икономии, нейната икономика рязко се съживи с три години растеж над 3 процента от 2015 до 2017 г. Този растеж обаче се забавя (2,6 процента през 2018 г. и очаквани 2,2 процента за 2019 г.), а безработицата, която е 14,45 процента - второто най-високо равнище в Европа след Гърция - остава главен повод за тревога за испанците.", "date": "2019.04.27", "title": "Пет важни неща за испанските избори в неделя"}
{"url": "https://clubz.bg/82299-jalba_sreshtu_ivan_geshev_zaradi_i_ciganite_taka_pravqt", "text": "Ромският активист Христо Николов подаде жалба срещу зам. -главния прокурор Иван Гешев до комисията по дискриминация. Жалбата е по повод телевизионно интервю на Гешев, в което той каза \"... и циганите така правят\". Според Николов по този начин Гешев подбужда към дискриминация. Гешев: Очаквахме Петко Дюлгеров да се отметне - и циганите така правят ЖАЛБА СРЕЩУ ИВАН ГЕШЕВ ЗА ДИСКРИМИНАЦИЯ До \n\tпредседателя \n\tна КЗД  \n\tдоц. Ана Джумалиева  Вх. 44-00-1405 \n\t25.04.2019г. Жалба  \n\tОт Христо Петров Николов  Уважаема г-жо Председател, Настоящата жалба подавам като заявявам, че лично съм засегнат от тези твърдения в качеството ми на български гражданин от ромски произход. Повод са изявлението на заместник главния прокурор на България – шеф на специализираната прокуратура господин Иван Гешев в предаването на сутрешния блок\" по ,,Канал 1” с заглавие „Между арестите и скандалите“, излъчено на 17.04.2019 год. от 8,05 часа. В предаването в интервюто си на 6-та минута и 05-57 та секунда, господин Иван Гешев описва ромите цитирам ,, и…циганите така правят включително и по делата”. Направи твърде нетипичен коментар по отношение на ромите. Чрез своите думи заместник главния прокурор и директор на специализираната прокуратура отписва и не признава българските граждани от ромски произход като част от българския народ, разделя от останалата част от българската нация. Определя и обобщава, че всички роми са фактор на който да не се вярва, лъжат и променят показанията си. Иван Гешев определя с думите „циганите“ ромската общност, целенасочено използва наслоеното с негативни нагласи „цигани“ , вместо легалното наименование роми ,ромска общност. Иван Гешев с думите, подбужда към дискриминация по признак етническа принадлежност. Чрез внушения изразени словесно от Иван Гешев извършва дискриминация под формата на тормоз и подбуждане, спрямо българските граждани от ромски произход. Моля на основ.чл.50 ,т.1 от ЗЗдискр да образувате производство срещу посоченото лице Иван Гешев , за целта моля да бъде изискан от Канал 1 оригиналния запис . Като доказателство прилагам и моля да бъде свален записа от   ", "date": "2019.04.27", "title": "Жалба срещу Иван Гешев заради \"... и циганите така правят\""}
{"url": "https://clubz.bg/82300-cherna_gora_nakazana_s_edin_mach_bez_publika_zaradi_rasizym", "text": "Черна гора ще играе следващия си мач от европейските квалификации на празен стадион и ще плати 20 000 евро глоба. Санкцията е наложена от дисциплинарната комисия на УЕФА заради маймунските звуци и други прояви на расизъм в мача с Англия (1:5) в Подгорица през март. Така на 7 юни черногорците ще приемат Косово без публика. В същата група е и националният отбор на България. Черна гора ще отнесе наказание заради маймунски звуци Може да се каже, че нашите съперници са се отървали леко - това е най-лекото наказание за такова провинение. Преди няколко седмици Роуз заяви, че заради подобни прояви няма търпение да спре с футбола.  В УЕФА не са пожалили Неймар, който си позволи обиди в социалните мрежи към съдията на мача от Шампионската лига \"Пари Сен Жермен\" - \"Манчестър Юнайтед\" (1:3). Бразилецът, който не игра тогава заради операция, ще пропусне три срещи в следващото издание на турнира.", "date": "2019.04.27", "title": "Черна гора наказана с един мач без публика заради расизъм"}
{"url": "https://clubz.bg/82310-erdogan_shte_tyrsi_smetka_ot_vragovete_s_partien_bilet", "text": "Турският президент Реджеп Тайип Ердоган обеща да се противопостави на опонентите в собствената си партия седмици след като претърпя шокираща изборна загуба в столицата Анкара и в търговския център Истанбул, предаде агенция Ройтерс, цитирана от БТА. Ердоган и привържениците му обвиняват за изборната загуба неназовани групи и предприеха редица опити да оспорят резултата. Президентът не каза какви действия ще предприеме. Управляващите уволниха или временно отстраниха от работа 150 000 служители и военни през последните години, обвинявайки много от тях, че са замесени в провалилия се опит за преврат през 2016 г. Първоначалните резултати от местните избори на 31 март показаха, че основната опозиционна Народнорепубликанска партия печели кметските места в Анкара и Истанбул, където ПСР и ислямистките й предшественици доминираха през последните 25 години. Ердоган заяви, че партията ще продължи юридическата си битка за оспорване на резултатите.", "date": "2019.04.27", "title": "Ердоган ще търси сметка от враговете с партиен билет"}
{"url": "https://clubz.bg/82309-kremyl_bi_bilo_idealno_celiqt_svqt_da_se_osvobodi_ot_qdrenite_oryjiq", "text": "Доналд Тръмп има добри намерения за ядреното разоръжаване, но САЩ не са обсъждали темата с Русия на ниво експерти, заяви говорителят на руския президент Владимир Путин Дмитрий Песков, цитиран от ТАСС, съобщи БТА. Той уточни, че доколкото му е известно, \"американските експерти не са обсъждали тази тема с руските си колеги\". Поради това инициативата на Тръмп може да се приветства като изразено намерение, но засега не бива да се оценява като сериозна инициатива, тъй като такава няма, добави Песков. Вчера президентът Тръмп се обяви за отказ от ядреното оръжие, от което според него трябва да се откажат също Русия и Китай. Според вчерашна статия във в. \"Вашингтон пост\", цитирана от Ройтерс, Тръмп е наредил на правителството си да изготви нови споразумения за контрол над въоръженията с Русия и Китай, като е изтъкнал високите разходи на ядрена надпревара в 21-и век. Песков добави, че на вчерашната си среща президентите на Русия и Китай Владимир Путин и Си Цзинпин са обсъдили положението в Сирия, Венецуела и Либия.", "date": "2019.04.27", "title": "Кремъл: Би било идеално целият свят да се освободи от ядрените оръжия"}
{"url": "https://clubz.bg/82264-lyusq_ne_umiraj_vtoriqt_shturm_na_sevastopol", "text": "Тази кратка реч на митинг в Чикаго през септември 1942 година прави Людмила Павличенко известна по целия свят. Най-успешната снайперистка през Втората световна война се озовава в САЩ със съветска студентска делегация. Основната задача е да агитират американците за откриването на втори фронт срещу хитлеристка Германия. Красивата, остроумна и нахакана снайперистка, която освен това говори добре английски, се сприятелява със съпругата на президента Елинор Рузвелт и се превръща в сензация за американските медии. Спомените на Людмила Павличенко са увлекателни като роман – роман за героичната отбрана на Одеса и Севастопол и за бойния път на една забележителна жена.  На участъка на Първи батальон сутринта на 19 декември настъпи тишина. Но изведнъж врагът започна интензивен обстрел с голямокалибрени оръдия и минохвъргачки. Свикнали бяхме вече и се скрихме в нашите землянки с покриви „на три ката“. После бойното охранение съобщи за появата на немска техника. На поляната, дрънчейки с веригите си, изпълзяха щурмово оръдие „StuG III“ с късо, като отсечено оръдие и бронетранспортьор „Sd.Kfz. 250/1“, който непрекъснато стреляше с картечницата, монтирана зад брониран щит върху кабината. Веднага след бойните машини се движеха около два батальона стрелци и автоматчици. Нашата противотанкова батарея взе на прицел щурмовото оръдие. Пехотата трябваше да се справи с верижния бронетранспортьор. Според плана на комбата Дромин, при общото настъпление на немците срещу позициите на Първи батальон бойците от снайперския взвод трябваше да се намират до картечарите и заедно с тях да отблъскват вражеските атаки, целейки се в офицери и унтерофицери. Беше ми разрешено да заема предварително подготвен скрит окоп в неутралната полоса, за да стрелям от засада по фланга на настъпващите, да унищожавам картечните гнезда и разчетите на минохвъргачките. В момента картечното гнездо самò се приближаваше със скорост около 25 км в час. Ниската и не много голяма на размери почти шесттонна бронирана машина „Sd.Kfz. 250/1“ в бежов цвят на кафяви и зелени петна се обръщаше с лявата си страна, като непрекъснато обсипваше с куршуми пространството пред окопите на Първи батальон. Бронетранспортьорът се приближаваше до отдавна прострелян ориентир – нисък пречупен ствол на млад бряст. Погледнах през оптичния прицел „ПE“ на моята „трилинейка“. Предстоеше за една минута да реша задачка по балистика. \n\tПърво, бронетранспортьорът имаше доста високи бордове и следователно главите на картечарите, които така безстрашно работеха с „МG-34“, бяха на разстояние повече от два метра над земята. Моят окоп, дълбоко вкопан в земята, имаше бруствер, висок 20 сантиметра, а „снайперката“ беше поставена върху него. Между линията на прицелване и хоризонта на оръжието се образуваше ъгъл от тридесет и пет градуса, наречен „ъгъл до мястото на целта“ и сега той беше положителен. Следователно прицелът трябваше да се установи с понижение. \n\tВторо, бронетранспортьорът се придвижваше. Това означаваше, че е необходимо „изпреварване“, тоест дулото на оръжието трябва да се води по посока на движението на целта и пред нея в зависимост от скоростта ѝ. Да се пресметне изпреварването на дистанция 200 метра е лесно. Куршумът от „трилинейката“ ще стигне до нея за 0,25 секунди. През това време немският бронетранспортьор щеше да измине четири метра. След като използвах в изчисленията си понятието „една хилядна“, завъртях страничния барабан върху металната тръбичка на прицела с няколко деления, после леко натиснах спусъка с показалеца си. Винтовката привично ритна с приклада си рамото ми, от дулото проблесна мигновено пламъче. \n\tС това стрелбата на картечницата от купола на „Sd.Kfz. 250/1“ приключи. \n\tВойниците се свлякоха на дъното на бронетранспортьора. Каските не ги спасиха. Руските куршуми долетяха отдолу и ги улучиха в очните кухини. Унтерофицерът, командир на екипажа на бронетранспортьора, постъпи много глупаво. Изненадан, той се надигна от задната част на кабината, за да разбере защо замълча картечницата. Нали врагът стреляше само отпред, а предната част на машината беше защитена с бронирани плочи, дебели около сантиметър и половина. Нямаше време да помисли за снайперист: куршумът ми прониза слепоочието му. \n\tНо тези, които внимателно наблюдаваха атаката от командния пункт на немския разузнавателен батальон, естествено се сетиха. \n\tБуквално минута по-късно върху горичката, където се намирах, се стовариха залпове от 81-милиметрови немски минохвъргачки „Gr.W“. Имах тук и резервно, по-дълбоко и по-добре оборудвано укритие. Като се претърколих три пъти през лявата си страна, почти стигнах до него. Обаче не мина, а тежък снаряд изведнъж раздра въздуха, изхвърли нагоре буци пръст, клони, парчета дърво и паднали листа. Сякаш горещата лапа на огромен звяр ме блъсна в дясното рамо, остра болка прониза дясната ми плешка, а после настъпи тъмнина. \n\tСъвзех се от студа. \n\tШинелът и маскировъчният халат на дясното ми рамо и на гърба се бяха превърнали в парцали. Каската с разкъсана каишка се търкаляше наоколо. Дървената ложа на винтовката беше строшена, цевта се бе изкривила, оптичния прицел изобщо го нямаше. Най-лошото беше, че короната на акациевото дърво, пречупено от снаряда, беше паднала и ме притискаше към земята, без да мога да се надигна. Болката бе концентрирана между гръбначния стълб и дясното ми рамо. Но не можех да стигна до раната и сама да я превържа. Чувствах само, че кръвта ми изтича. От нея подгизваха фланелката и гимнастьорката на гърба ми. \n\tПритъмняваше. В гората беше много тихо. Отнякъде се носеше ехото на далечна канонада. Но тук боят вероятно беше приключил. Как е завършил? Къде са моите другари сега? Докъде са успели да стигнат фрицовете? Ще ме потърсят ли?... \n\tВ мозъка ми, замъглен от болката, голямата загуба на кръв и все по-засилващия се студ, думите се разпадаха на срички, губеха смисъла си, изчезваха. Вместо тях идваха видения. Първо неясни и смътни. После – други, които имаха очертания, фигури, лица. Но аз се подготвях за смъртта и си мислех, че сега трябва да видя хората, които бях загубила след няколко месеца война. Към мен се приближи майка ми Елена Трофимовна, галено наричана в нашето семейство Ленуся, мой добър приятел и съветник, която сега живееше в далечната Удмуртия. Появи се и строгото лице на баща ми. „Белови не си отиват толкова лесно!“ – фразата му не прозвуча, а сякаш се отпечата в мозъка ми. Ето го синът ми Ростислав, моят скъп и любим Моржик, пораснал много за шестте месеца, в които не се бяхме виждали, вече не дете, а издължило се момче. Той протегна ръка към мен: „Мамичко!“ Ръката беше топла. Усетих докосването ѝ и с мъка отворих очи. \n\tГолите клони на дърветата, осакатени от артилерийския обстрел, чернееха на фона на сивото зимно небе. Последният лъч на залязващото слънце все пак се промъкна през печалната им плетеница и падна върху блестящите доспехи на викинг. Ярки проблясъци пламнаха на шлема му с вдигнато забрало. \n\tНо това беше последното видение на замъгленото ми съзнание. Всъщност над мен се беше надвесил младши лейтенант Алексей Киценко, облечен в шинел, с каска, леко бутната към тила, с автомат, преметнат през рамото. Той говореше нещо и аз чух думите му: – Люся, не умирай!... Люся, моля те! Люся, недей, моля те!    ", "date": "2019.04.27", "title": "Люся, не умирай! Вторият щурм на Севастопол"}
{"url": "https://clubz.bg/82313-%E2%80%9Egugenhajm_abu_dabi%E2%80%9C_otvarq_prez_2022_g", "text": "Музеят  , проект, който бе представен за първи път през 2006 г., се очаква да бъде открит около 2022 г., съобщава Ричард Армстронг, директор на фондацията и на музея „Гугенхайм“ в Ню Йорк. $3 млрд. за нов Лувър. В Абу Даби (СНИМКИ, ВИДЕО) Според очакванията му строителният проект ще отнеме три или четири години. Сградата първоначално трябваше да бъде открита през 2012 г., а след това плановете бяха за 2017-а. Цената ѝ ще бъде около $200 млн. И \"Гугенхайм\" вече не иска дарения от фамилията Саклър Проектиран от Франк Гери, музеят ще бъде най-голямото пространство на „Гугенхайм“, разположено на около 42 000 кв. метра на брега, като част от културен комплекс на остров Саадият. Ще бъде под управлението на притежаваното от правителството на ОАЕ Дружество за развитие и инвестиции в туризма (TDIC). Комплексът включва „Лувър Абу Даби“, открит през 2017 г., и бъдещия Национален музей „Зайед“. Проектът, подобно на Лувъра в Абу Даби, бе обект на критики, свързани с отношението към строителните работници мигранти в Персийския залив. През 2017 г., например, правозащитната организация, известна като „Коалиция на художниците в Персийския залив“, заяви, че ще обяви бойкот на културните институции на остров Саадият. В писмо от 2016 г. до представители на базираната в Ню Йорк „Хюман Райтс Уоч“ и базираната в Брюксел Международна конфедерация на профсъюзите, Армстронг заяви, че фондацията  . Но добавя, че  Сделката за музея първоначално бе сключена през 2006 г. от тогавашния директор и главен художествен ръководител на Фондация „Гугенхайм“ Томас Кренс, но впоследствие той изрази резерви към проекта в сегашния му вид. И \"Гугенхайм\" вече не иска дарения от фамилията Саклър", "date": "2019.04.27", "title": "„Гугенхайм Абу Даби“ отваря през 2022 г."}
{"url": "https://clubz.bg/82307-evroparlamentyt_spestqva_103_mln_evro_ako_zasedava_samo_v_bryuksel", "text": "Ако европейският парламент остане само в Брюксел ще се спестяват по 103 млн. евро годишно, сочи изследване. Затова според германският консерватор Манфред Вебер, който е водещ кандидат за председател на еврокомисията, европарламентът трябва да избере една от сегашните си две централи, които са в Брюксел или Страсбург. В интервю за германската медийна група \"Функе\" Вебер отново подхвана водения отдавна дебат за мястото на Европейския парламент, който заседава повечето време в Брюксел, но на месечни пленарни сесии отива в Страсбург. Вебер заяви, че разбира защо високите разходи по поддържане на две централи дразнят много хора. Официалната централа на Европейския парламент е в Страсбург, но комисиите заседават в Брюксел, а секретариатът е в Люксембург. За промени в това споразумение, което бе договорено в писмен вид през 1997 г., е нужно съгласието на всички национални парламенти на страните членки.", "date": "2019.04.27", "title": "Европарламентът спестява 103 млн. евро ако заседава само в Брюксел"}
