{"url": "http://clubz.bg/77681-dvama_zaginali_i_12_raneni_pri_vzriv_kraj_piramidite_v_giza", "text": "Двама виетнамски туристи са загинали, а още най-малко 12 души са ранени при експлозия на туристически автобус, който е преминавал край пирамидите в Гиза, съобщи египетското вътрешно министерство, цитирано от световните агенции. Според министерството автобусът се е натъкнал на заложено самоделно взривно устройство. Потвърдените жертви са шофьорът на автобуса и представител на туристическа агенция. Министерството на външните работи заяви, че по информация на българското посолство в Кайро към този момент няма данни за пострадали наши граждани. \"Асошиейтед прес\" припомня, че египетските власти се борят от години с ислямистките екстремисти на Синайския полуостров и с бунт, който понякога обхваща и съседни райони, като мишена са християнското малцинство или туристи. Днешното нападение обаче е първото срещу чуждестранни туристи от почти две години.", "date": "2018.12.28", "title": "Двама загинали и 12 ранени при взрив край пирамидите в Гиза"}
{"url": "http://clubz.bg/77676-sasht_moje_da_blokirat_prodajbite_na_huawei_i_zte", "text": "САЩ обмислят възможността да забранят на американските телекоми да продават и ползват оборудване на Huawei и ZTE, съобщи \"Ройтерс\". Службите на Щатите отдавна твърдят, че Китай шпионира американците чрез устройствата на компаниите, контролирани от тях. САЩ забраниха Huawei и ZTE за всички, свързани с държавата Двете компании са известни със смартфоните си, но за бизнеса и операторите е ключово мрежовото им оборудване. Китай иска САЩ да освободи директорка на Huawei По всяка вероятност президентът Доналд Тръмп ще подпише изпълнителна заповед, с която ще задължи търговското министерство да забрани на местни компании да купуват оборудване от чуждестранни производители, които представляват \"значителни рискове за националната сигурност\". Европа се тревожи -  Huawei може би я шпионира САЩ имат право да налагат подобни забрани според международните договори, ако има такава опасност за страната. В заповедта Huawei и ZTE едва ли ще бъдат поименно споменати, но тя ще окуражи министерството да вземе мерки. Проблемът е сериозен, тъй като засяга и основите на изграждащата се в момента 5G мрежа в САЩ, за които двете компании бяха считани за най-вероятни кандидати за задачата. Китай иска САЩ да освободи директорка на Huawei Европа се тревожи -  Huawei може би я шпионира", "date": "2018.12.28", "title": "САЩ може да блокират продажбите на Huawei и ZTE"}
{"url": "http://clubz.bg/77673-trymp_plashi_da_zatvori_granicata_s_meksiko", "text": "Президентът на САЩ Доналд Тръмп заплаши днес, че ще затвори границата с Мексико, ако конгресмените демократи не одобрят финансирането на граничната стена, предаде \"Франс прес\". Американският президент призова и за реформа на имиграционното законодателство.  Тръмп: Няма пари за стената - няма и правителство", "date": "2018.12.28", "title": "Тръмп плаши да затвори границата с Мексико"}
{"url": "http://clubz.bg/77678-pochina%C2%A0pisatelqt%C2%A0amos_oz_naj_silniqt_glas_na_izrael", "text": "Израелският писател Амос Оз почина на 79 години от рак, съобщи \"Ройтерс\". Амос Оз е роден на 4 май 1939 г. Рождената му фамилия е Клаузнер. Той е написал 18 книги и над 450 есета, преведени на почти 50 езика. Сред тях са \"Черната кутия\", \"История за любов и мрак\", \"Познание за жена\", \"Юда\", \"Как да излекуваме фанатик\". Амос Оз бе най-силният глас на Израел. Той е основен хроникьор на историята на своята държава след Холокоста. Спечелил редица престижни отличия, в последните години Оз бе сред най-спряганите световни автори за Нобелова награда за литература. Последният му роман „Юда“ бе в краткия списък за международния „Ман Букър“ през 2016 г. Лауреат е на международната награда „Гьоте“, призовете „Франц Кафка“, „Зигфрид Ленц“ и още редица други. Само преди два месеца за „Юда“ той получи приза „Ясна поляна“ в категория „чуждестранна литература“. Министър-председателят Бенямин Нетаняху нарече Амос Оз един от най-големите автори в историята на Израел, добавяйки, че въпреки различията в мненията им по много въпроси, той дълбоко оценява приноса на Оз към литературата на иврит. Политическите възгледи на Амос Оз често бяха осъждани в Израел, тъй като той бе привърженик на теорията за мирна подялба на спорните територии в ивицата Газа. Единайсет книги на Амос Оз са издадени на български език. През декември 2009 г. той посети България по време на Софийския панаир на книгата, за да представи романа си „Животът и смъртта в рими“. Най-известната му книга – „История за любов и мрак“, бе екранизирана през 2015-а от актрисата Натали Портман, която е с израелски корени. В книгата Оз разказва за детството си по време на създаването на Израел, за майка си, която постепенно изпада в тежка депресия и слага край на живота си. Роден в Йерусалим на 4 май 1939 г. като Амос Клаузнер, по-късно той променя фамилията си на Оз, което означава „сила“. Родителите му са изселници от Източна Европа. След смъртта на майка си той се премества да живее в кибуц и остава там над 30 години. Завършва философия и литература в Еврейския университет в Йерусалим. Първите си разкази публикува на 22 години. Всичките си произведения пише на иврит. Оз участва в Шестдневната война в Синай през 1967-а, когато Израел окупира Синайския полуостров. Мобилизиран е и във войната от Йом Кипур, наричана още Октомврийска война, когато коалиция от арабски страни напада завзетите от Израел територии в Синай. Междувременно заедно със свои съмишленици Оз създава антивоенното движение „Мир сега“. Тогава за първи път той повдига темата за подялба на спорните територии в Израел. До края на живота си той последователно поддържаше своята теза не само за спорните територии, а и за подялба на самия Йерусалим. През април 2018 г. в интервю за немска телевизия Оз заяви:", "date": "2018.12.28", "title": "Почина писателят Амос Оз, най-силният глас на Израел"}
{"url": "http://clubz.bg/77677-vsqka_4_ta_invitro_procedura_e_zavyrshila_s_rajdane", "text": "25 процента от всички процедури за една година, които са финансирани от Центъра за асистирана репродукция (ЦАР), са завършили с раждания, показва изследване на “Галъп”.  Това сочат анализите на „Индекс на болниците“. Данните са за 2016 г., за да може да се обхванат резултатите на всички бременности и са предоставени от ЦАР. Общо 2710 са били процедурите, които е финансирал общественият фонд преди две години. Повечето от тях - 2328, са извършени по метода ICSI, а останалите 219 чрез IVF (ин витро).  Общо 679 от всички процедури или 25% са завършили с раждания, а броят на появилите се бебета е 820, тъй като някои от бременностите са били многоплодни. Центровете, които са работили с ЦАР през 2016 г., са били 32. Броят на процедурите, които са извършени в тях обаче варира значително, както и процентът на успеваемост. Най-малко опити за зачеване са били направени в 4 клиники - „Пулс“ (0), „Нова Радост“ (0), „Св. Лазар“ (2) и МЦ-ЦАР (2).  Най-много пък са осъществени в „Надежда Репродуктив“ (669), „Д-р Щерев“ (445) и „Селена“ (203). Процентът на успеваемост за отделните клиники варира от 0 до 50%, като достига над средното ниво от 25%, само в 9 или по-малко от една трета от всички 32 болници. Конкретните цифри за всяка клиника може да видите в ", "date": "2018.12.28", "title": "Всяка 4-та инвитро процедура е завършила с раждане"}
{"url": "http://clubz.bg/77675-mvr_ima_zapodozrqn_za_krajbata_na_statuqta_na_apolon", "text": "МВР показа откритата бронзова статуя на Аполон Медикус, която бе открадната пред бившата Централната баня в столицата, предаде репортер на БГНЕС. Според информация на разследващите статуята е изчезнала на 14 декември, а информацията за кражбата ѝ е подадена до органите на реда на следващия ден. Открита е бронзовата статуя на Аполон от Централна баня Дръзкото посегателство в центъра на София бе заснето от намиращите се в района видеокамери. Все още няма задържан. Видимо статуята не е сериозно повредена. От МВР са категорични, че целта е била кражба, а не просто вандалска проява. Статуята на Аполон Медикус е дело на скулптора Георги Чапкънов. Тя бе поставена след реконструкцията на площад „Бански“ през 2003 година. Тогава бяха направени още 42 каменни чешми, кръгли пейки от камък, водна площ със скулптура на Аполон Медикус и вградено ефектно осветление. Като част от реконструкцията в триъгълната градинка бяха поставени още рампа за хора с увреждания и зелени площи. ", "date": "2018.12.28", "title": "МВР има заподозрян за кражбата на статуята на Аполон"}
{"url": "http://clubz.bg/77680-ivan_laskin_e_priet_v_reanimaciqta_na_vma", "text": "Актьорът Иван Ласкин е приет в реанимацията на ВМА. Оттам не дават подробности за състоянието му. Съобщение в Народния театър за събиране на кръв за Ласкин мобилизира актьорската гилдия. От болницата съобщиха за бТВ, че към момента няма нужда от кръв. Специалисти от ВМА полагат усилия за подобряване на състоянието на Иван Ласкин.", "date": "2018.12.28", "title": "Иван Ласкин е приет в реанимацията на ВМА"}
{"url": "http://clubz.bg/77669-vojskite_na_asad_prevzeha_klyuchov_severen_grad", "text": "Сирийската армия съобщи в петък, че е превзела ключовия северен град Манбидж. Разположените там кюрдски сили се обърнаха за помощ към президента Башар Асад срещу опасността от турска офанзива. Турция бърза с операцията в Северна Сирия Силите за защита на народа (СЗН), главната кюрдска милиция в Сирия, отправиха призива си към Асад дни, след като САЩ обявиха, че изтеглят своите 2 000 военни от района на града, който е на 30 километра от границата с Турция. Кюрдите искат сирийската армия да заеме позициите на американските войски,  които все още не са си тръгнали. Израел удари ирански военни складове в Сирия (ВИДЕО) В Москва говорителят на Кремъл Дмитрий Песков приветства новината, че сирийската армия е влязла в Манбидж. Песков  нарече разширяването на зоната на контрол на правителствените сили \"положителна тенденция\". Тръмп и Ердоган обсъдиха изтеглянето от Сирия Турска делегация пристига в събота в Москва, за да обсъди с Русия последствията от изтеглянето на американските войски, каза Лавров. Според него Русия, която подкрепя Асад е готова да сътрудничи с врага му Турция, що се отнася до това да бъдат ликвидирани гнездата на тероризма и да бъде възстановена териториалната цялост на Сирия. Израел удари ирански военни складове в Сирия (ВИДЕО) Тръмп и Ердоган обсъдиха изтеглянето от Сирия", "date": "2018.12.28", "title": "Войските на Асад превзеха ключов северен град"}
{"url": "http://clubz.bg/77674-djon_malkovich_razplita_%E2%80%9Eazbuchni_ubijstva%E2%80%9D_video", "text": "Когато в серия методично извършвани убийства се появи поредното мъртво тяло, мнозина търсят проницателния ум на Еркюл Поаро. А когато имената на белгийския детектив се появят в сценарий, малцина са актьорите, които могат да разплетат образа. В ролята скоро ще гледаме Джон Малкович, а сега може да видим трейлъра към трилъра „Азбучни убийства” по романа на Агата Кристи. Базирана на популярното криминале от 1936 г., „Азбучни убийства“ ще е минисериал от три части, съобщава „Индиуайър”. Поаро на Малкович се натъква на серия убийства, в които престъпникът избира имената на жертвите си, следвайки азбуката. Зад камерата е телевизионният режисьор Алекс Габаси, работил по „Хрониките на Франкенщайн”. \n\t На Малкович партнират Рупърт Гринт  , Шърли Хендерсън  , Андрю Бъчан  ,  Аня Чалотра   … Това е най-новата адаптация по роман на Кристи. През април в платформата на „Амазон” излезе телевизионният минисериал „Изпитание за невинните” с участието на Бил Наи и Алис Ив. Продукцията се радва на добри отзиви от критиката, а публиката дава задоволителните 7,3 от 10 точки в IMDb. През 2017 г. на голям екран тръгна „Убийство в Ориент експрес” със звезден актьорски състав - Джуди Денч, Мишел Пфайфър, Джони Деп, Уилям Дефо, Пенелопе Крус… Премиерата на „Азбучни убийства” е на 1 февруари във видеоплатформата на „Амазон”.", "date": "2018.12.28", "title": "Джон Малкович разплита „Азбучни убийства” (ВИДЕО)"}
{"url": "http://clubz.bg/77655-naj_vajnite_shoforski_i_protivopojarni_syveti_ne_gi_zabravqjte_shemi", "text": "Остават последните няколко почивни дни след прекъсването им. По традиция от МВР излязоха с полезни съвети за водачите, пешеходците, състоянието на автомобила и пр. Нека си ги припомним: На път потегляй само с технически изправен автомобил. Осведоми се за прогнозата за времето и за въведените ограничения по маршрута си. При препоръка от собствениците на пътищата и от контролните органи да не се предприемат пътувания освен ако не е абсолютно належащо, се съобрази и изчакай да отмине ситуацията. Вземи всички нужни документи – лични и на автомобила. Зареди достатъчно гориво. Провери задължителното оборудване за автомобила и съдържанието на аптечката. Напълни резервоарчето с незамръзваща течност за чистачки и провери дали чистачките работят. Постави в багажника вериги за сняг и буксирно въже, може и други подръчни инструменти за чистене на сняг - лопата, метла/четка. Не рискувай живота си и този на семейството си. Бъди толерантен на пътя. Давай предимство на пешеходците Провери има ли въведени ограничения по твоя маршрут. Планирай резервен маршрут. Ако маршрутът е дълъг, планирай повече почивки. При въведени временни ограничения за движение не ги нарушавай! Дори да не виждаш причина за ограничението, тя може да е няколко километра след поставената сигнализация. Информирай се за ограничения по маршрута си. Осведоми се за спасителни служби в близост до мястото за почивка и за начините на връзка с тях. Ако пътната обстановка е влошена заради метеорологични условия, нека зад волана остане най-опитният. Ако има нов водач, нека не се учи на майсторско шофиране при влошени метеорологични условия. Ако ще празнуваш извън населено място, информирай се има ли мобилен обхват в местността, в която ще бъде празникът. Разбери има ли бензиностанция в близост до мястото за почивка. Почисти го изцяло, ако е валял сняг. Осигури обезопасителна седалка/столче за превоз на децата си. Носи всички нужни документи - лични и на автомобила. Ако задължителната ти застраховка „Гражданска отговорност“ на автомобилистите изтича, сключи нова навреме. Ако ще пътуваш зад граница, не забравяй личната си карта/паспорта и зелената карта. Бъди концентриран, не отклонявай вниманието си при шофиране. Ако си уморен, не шофирай. Ако си пил алкохол, не потегляй на път дори за кратък маршрут. Никога не шофирай, ако си дрогиран. В тъмното бъди концентриран в районите на кръстовища. Пешеходците често са с тъмни дрехи и ги виждаш в последния момент. За сигурността на всички в автомобила - поставете си коланите. Настанете децата в специални седалки/столчета за превоз на деца. Спазвай пътните знаци и маркировка. Спазвай дистанция. При повече от един шофьор се сменяйте по-често. За почивка избирай крайпътни обекти с паркинг, за да се предпазиш от пътен инцидент заради неправилно спиране или паркиране. Не се движи и не спирай без причина в лентата за принудително спиране на автомагистралите. Ако си спрял в аварийната лента на магистралата, обозначи мястото със светлоотразителен триъгълник (поставя се на не по-малко от 100 метра от превозното средство). Не застрашавай живота на други семейства. Винаги информирай близките си къде и с кого ще празнуваш и по какъв маршрут ще пътуваш. Вземи със себе си пари в брой и дебитна/кредитна карта, ако имаш. Подсигури се с достатъчно вода и храна за из път. Вземи одеяло за всеки случай. Зареди мобилния телефон. Подсигури различни зарядни устройства. Вземи течност за размразяване на стъкла/ключалки. Зареди багажника с резервни количества антифриз, масло, течност за чистачки. Облечи се с цветна (светла) връхна дреха! Ако нямаш, добави светлоотразителни елементи. При пресичане спри или намали музиката, свали слушалките, за да възприемаш по-добре страничните шумове от автомобили, хора, светофари. Използвай изградените подлези и надлези за пешеходци. Пресичай на пешеходна пътека. Дори да си с предимство, убеди се, че шофьорът те е възприел, и едва тогава пресечи. Не тичай, за да хванеш автобуса, тролея, трамвая. Изчакай следващия. Закъснение от 10-15 минути е по-приемливо от травма от падане или пътна катастрофа. Ако трябва да пазаруваш, излез малко по-късно, когато се очаква тротоарите да са почистени или опесъчени. Помни, че дебелите зимни дрехи и шапките ограничават движенията на пешеходеца и намаляват степента на възприятие на шумове. При попадане в рискова ситуация първо подай сигнал на телефон 112 и едва тогава се свържи с близките си или се индикирай в социалните мрежи. Общо за предните 5 почивни дни полицаите само от Областна дирекция - София са съставили 275 акта и 261 фиша. 12 от актовете са за управление в аварийна лента, 3 са за нарушаване на забраната на АПИ за движение на камиони над 12 тона. 327 са засечените нарушители на скоростните режими. Само на автомагистралите \"Хемус\" и \"Тракия\" и главния път за Калотина са съставени 49 акта и 27 фиша. \"За празниците е ограничено движението на товарни автомобили в различни часове и на различни места. Но има товарни автомобили, чието спиране е невъзможно – такива, които прекарват храни и опасни товари, и те няма да бъдат спрени“, припомни преди дни шефът на \"Национална полиция\" Христо Терзийски. Съвети под форматана схеми пък разпространиха от ГД \"Пожарна безопасност и защита на населението\". Нека си ги припомним:  ", "date": "2018.12.28", "title": "Най-важните шофьорски и противопожарни съвети - не ги забравяйте (СХЕМИ)"}
{"url": "http://clubz.bg/77671-biznesyt_sys_zatvorite", "text": "Дали в недалечно бъдеще затворите няма да се сдобият със звезди на принципа на хотелите - щом нови и нови капризи повишават все повече изискванията към тези институции, предназначени принципно за изтърпяване на наказание, но и задължени да съблюдават определени стандарти. „Извергът Северин”, както го нарече пресата, щеше и досега да е в Германия, ако не се бе намерил затвор, удовлетворяващ в достатъчна степен европейските правила за задържане под стража. Да не говорим за други известни арестанти, които нищо чудно и балдахин да поискат като условие да се върнат в България зад решетките. Преди да изпрати Северин, Германия пита как са ни затворите На другия полюс са предостатъчно многото свидетелства за неособено високия комфорт, който предлагат българските затвори. А дали това би се променило с влизането на частна инициатива в цялата работа? Както сочи световният опит - недържавните затвори и до днес са по-скоро екзотика, отколкото правило, но щом ги има, би трябвало да се рентират. Но - за сметка на държавата. Уравнението е без неизвестни - щом държавата отпуска средства, все ще се намери кой да ги вземе. Но защо в такъв случай Съединените щати са почти единствената държава, в която частните затвори са нещо обичайно? Германия и Холандия са предприемали опити в тази сфера, но ефектът до момента е всякакъв друг, освен еднозначен. А и правните норми в тези страни не допускат съществуването на изцяло частен затвор - недържавни организации могат да поемат само някои от обслужващите дейности. Правят Роман Василев шеф на затворите? Освен шампиона по частни затвори САЩ, с успехи в това направление могат да се похвалят Великобритания, Канада, Австралия, Чили и Южна Африка. В България „пикът” на идеята е през 2009, когато усилено се говори за изграждането на първи частен затвор в Плевен, но... Все пак - как функционира този механизъм и защо не се е разпространил, ако разполага с потенциал? В Съединените щати поддържането на затвори от частни предприемачи е цяла индустрия, която обаче се оказва под сериозна заплаха непосредствено преди встъпването в длъжност на президента Доналд Тръмп - държавата заплашва да прекрати договорите с частните си партньори, поддържащи затвори. Но Тръмп печели изборите и оттам нататък опасенията, че този модел е изживял времето си, отпадат - акциите на фирмите, работещи в сферата на „затворното дело” скачат само за ден с 40 процента. Водеща роля за това изиграва реториката на новия държавен глава и в частност намеренията за по-твърд курс спрямо нелегалните мигранти - именно той би осигурил множество нови клиенти на стопаните на  частните затвори. Статистиката отвъд океана също е на страната на бизнесмените, които биха се впуснали в бранша на частното затвороподдържане в Америка - това е държавата, която в процентно отношение държи много повече хора зад решетките от всяка друга. Така например - макар в Съединените щати да живеят само пет процента от световното население, 25 на сто от всички затворници по света пребивават именно в американски затвори. Дори авторитарни режими като тези в Русия, Иран или Китай държат по-малко хора зад решетките, сочат данни на американското министерство на правосъдието. И още нещо - към 10 процента от всички американски затворници са в частни пандизи, т.е. около четвърт милион души. Но по-добре ли им е там, отколкото в държавните затвори? В никакъв случай - пак по данни на статистиката, в частните места за задържане се извършват и злоупотреби, и посегателства, и изнасилвания, и бунтове. Тоалетните били в лошо състояние, за болните затворници не се полагали необходимите грижи. Би трябвало да има конкуренция, щом става дума за частен бизнес, но и конкурентите не се представяли изобщо по-добре - хиляди работни часове били отчетени фиктивно, а контролът върху дисциплината се поемал не от персонала, а от самите затворници. Обяснението за всичко това е съвсем елементарно - единствената възможност за печалба е чрез намаляване на разходите. Покрай всички тези нередности правителството на Барак Обама решава през 2016 г. да сложи край на договорите с частните стопани на затвори, но валидността на тази закана е само няколко месеца - с идването си на власт Доналд Тръмп заявява, че „чрез приватизирането на затворите може да се постигне много повече”. В Германия изцяло частни затвори няма, но някои от дейностите са отдадени в частни ръце - отново с идеята да се поспести нещо. Получава се обаче точно обратното: в четирите федерални провинции, в които се решават на тази революционна стъпка, идеята за приватизация претърпява пълен крах.  В Мекленбург-Предна Померания през 1996 частна фирма построява затвор, за който се планира да бъде ползван от държавата в рамките на един вид лизинг в продължение на 30 години, преди да й бъде предоставен безусловно. Междувременно таксите за ползването (започващи от четири милиона евро годишно) са нараснали до такава степен, че никой не се наема да предскаже на колко ще възлезе крайната сума през 2026, когато изтича договорът. Съществуват предположения за към 200 милиона евро, при положение, че строителството е излязло 55 милиона. „Частният затвор за пример” в Германия (каквото се надяват да се получи) е замислен през 1999 г. в провинция Хесен, като се предвижда не само да бъде издигнат от недържавна фирма, но и тя да поеме част от дейностите. Тогавашният министър на правосъдието дори нарича концепцията „крайъгълен камък в историята на германските затвори”, но всичко това е в далечната 1996-а. Когато през 2005 г. затворът става факт, започват една след друга да се идентифицират измами и злоупотреби в договора. Така например - медицински персонал бил ангажиран в такива часове на денонощието, в които затворниците решително нямало как да се възползват от неговите услуги. Договорът и до днес е обвит в тайнственост, а дължимите от държавата суми далеч надминават договорените. При всички случаи щетите са за милиони, единодушни са медиите. В Баден-Вюртемберг се разминават с идеята сравнително безболезнено – и там планират частен затвор, но когато става ясно, че първоначално набелязаните параметри няма как да бъдат спазени, се отказват. Докато в Саксония-Анхалт си поемат всички последствия - тамошният частен затвор е открит през 2009-а, като оттам нататък нито са спестени толкова средства, колкото се е разчитало, нито затворът е бил достатъчно запълнен. Единственият частично приватизиран затвор в Германия, който може да бъде определен като успех, се намира в Долна Саксония, в градчето Бремерфьорде. Договорът се изпълнява по график, разходите също са в съответствие с плановете. Министерството на правосъдието няма забележки, а партньорите-частници не без самочувствие заявяват, че всичко върви по ноти. Правят Роман Василев шеф на затворите?", "date": "2018.12.28", "title": "Бизнесът със затворите"}
{"url": "http://clubz.bg/77670-vinetkata_po_severnata_tangenta_kraj_sofiq_ostava", "text": "Винетката по Северната тангента край София остава. След среща между АПИ и Столичната община стана ясно, че няма да се плаща за преминаване само по стария Околовръстен път, информира \"Дарик\". Северната тангента на София се вля в нова магистрала \"Европа\" Общината и пътната агенция ще се срещнат пак на 2 януари, за да търсят компромисно решение, но засега тези, които ползват тангентата за бърза връзка между двата края на София, трябва да са готови да купят винетка за колата си. Обмисля се дали да бъде въведен гратисен период, докато преговорите приключат. От днес - електронни винетки Доскоро от АПИ планираха пътят до Банкя също да се плаща. АПИ и Общината обаче се споразумяха трасето да остане със свободен достъп. Целта е да се намери работещо и ефективно решение, което не ощетява шофьорите на леки автомобили, ползващи тангентата за бърза връзка между северозападните и югоизточните квартали на София, добави той. От днес - електронни винетки", "date": "2018.12.28", "title": "Винетката по Северната тангента край София остава"}
{"url": "http://clubz.bg/77663-po_opasno_ot_meteorit", "text": "Стана нещо като традиция - избирам си цитат от книга, който не може да бъде лесно преглътнат, и го оставям за онези дни между Коледа и Нова година, когато имаш достатъчно време и поводи да размишляваш. Тази година цитатът се случи следният: Редовете не са от фантастичен роман, техен автор е Ричард Докинс, един от най-големите учени на нашето време. Никак не е оптимистично да го кажа, но не според Ванга, а според един от най-известните учени в съвременния свят е възможно да не успея да завърша това изречение, защото може да ни тресне метеорит „с размерите на прилична планина“ и тогава нито писането, нито четенето ще ги има. Толкова ли сме беззащитни? Крехки, непредсказуеми, незащитими? Толкова ли е просто - един летящ снаряд с мощта на милиарди ядрени бомби, който ни улучва? И вече няма никакво значение дали поръчаните бойни изтребители са били F16 или \"Грипен\". Ще настъпи ядрена зима и никой никога няма да разбере, че е имало свят, в който е имало Моцарт, Леонардо да Винчи…Онова „Мементо мори“ (Помни, че си смъртен) със същата сила ли се отнася и за планетата, както за хората? Спокойно, колкото е вярно, че такива катаклизми са непредвидими, толкова е вярно и това, че се случват през интервал от десетки милиони години. Освен това има надежда, че учените ще стигнат дотам да могат да им влияят, като променят орбитите им и така изключват пресечната точка със Земята. Не са метеоритите онова, за което трябва да се притеснявате често. Има други неща, които ни заобикалят всекидневно, ощетяват ни, макар и не колкото „ядрена зима“, предотвратими са и въпреки това се случват. Живеем във все по-труден за разбиране свят. Даже себе си ни е трудно да разберем. По телевизията призовават да изпращаме смс-и за „Българската Коледа“. Левче по левче, очаква се да съберем 2 000 000 лева. Тези пари обикновено ги измерваме в кувьози. Ще има за 100 кувьоза. Малко преди това държавата ни беше глобена със 77 000 000 евро. Знаете ли колко кувьоза могат да бъдат купени с тези пари? 7 500! Излъгаха ни безочливо за причината за глобата. Арогантно ни излъгаха, че няма да я платим ние. Но ние не поискахме името и телефона на виновника, за да му изпратим няколко милиона смс-а да си ходи. Такъв народ като нашия може спокойно да се управлява чак до падането на следващ метеорит, ако случайно дотогава не се е изнесъл… Да се изнесе къде? По телевизията дават „Наистина любов“. Коледата невъзможна без „Наистина любов“. Преди десет години и министър-председателят на Хю Грант беше невъзможен. Играе танц като хлапак, мери си чара с американския президент, жени се за секретарка - о, не, такива неща не се случват в закостенялата стара Англия. Сега, вече видели мургавата годеница на принца, дървения танц на Тереза Мей, ишиаса на европейския лидер и други подобни забавления и диагнози, си мислим, че премиерът на Хю Грант е един скучен реалистичен образ на политик. Героят на Колин Фърт обаче само след три месеца от напълно реалистичен ще се превърне във фантазия. Помните, нали - осъзнал голямата си любов към португалката домашна помощница, той се изстрелва към летището и след малко е в Португалия, за да поиска ръката й от консервативния баща. Хайде да видим как след три месеца, когато Англия няма да е вече в Европейския съюз, ще се качва на самолет за Португалия като на квартален автобус. Времената така се менят, че промениха филма. Англия е неразбираем самоубиец. Още по-неразбираеми са ми онези наши съграждани, които с някаква радостна наслада предричат краха на Европейския съюз. Каква е логиката да искаш самолетът, в който летиш, да катастрофира? Англичаните поне слязоха от самолета. Американците имат още по-странни проблеми с разбирането. Те се мъчат да разберат не смисъла, а съдържание на пореден туит на президента си. Написал дума, която не съществува. Тоест съществува, но в никакъв случай не може да се върже с останалото съдържание. И те се чудят, като че ли е за първи път. Съединените щати стават все по-трудни за проумяване. И още: ишиасните промили на Жан-Клод Юнкер, бъдещата липса на Ангела Меркел в Германия, настоящето присъствие на Матео Салвини в Италия, изхабеният от личност до почти безличие в дните на жълтите жилетки Емануел Макрон…Всичкото това накуп не е ли по-тревожно от който и да е въображаем метеорит? Не ни ли застрашава повече? Къде е оня лидер, който - в противовес на всички възпалени в момента национални чувства и сили - ще има куража да каже, че днес мечтанията са национални, но проблемите ни са глобални. Кой в свят, който се е заел да се огражда със стени по всички възможни граници, ще произнесе простата истина, че няма стени, които да не могат да бъдат прескачани от хора, решили да напуснат страната си и да търсят място в друга? Кой ще се сети да каже, че природните сили, предизвиквани все повече от промяната в климата, не се спират от стени, независимо колко са стабилни? И как да го каже в момент, в който държавата с най-силна икономика се оттегля от международното споразумение за климата? Къде са онези лидери, които няма да се изкушават от популистките настроения в собствените си страни, за да се докопат до властта, а ще поставят на първо място живота на човека, на човечеството? Това не ни ли прави по-застрашени като хора от някакъв потенциално възможен метеорит? Възможно ли е да настъпи „ядрена зима“ и без върху Земята да падне небесно тяло с размерите на прилична планина. Ей такива мисли се завъртат в главата на човек, когато има няколко празнични дни.", "date": "2018.12.28", "title": "По-опасно от метеорит"}
{"url": "http://clubz.bg/77679-oshte_edna_firma_poiska_nesystoqtelnost_za_%E2%80%9Clevski%E2%80%9D", "text": "Нови просрочени борчове на \"Левски\" излизат на бял свят. Фирмата на известния футболен мениджър Николай Жейнов - \"Глобъл Мениджмънт\" ЕООД, се е обърнала към Софийски градски съд с иск, с който настоява футболен клуб \"Левски\" да бъде обявен в несъстоятелност, съобщава бТВ. Жейнов претендира, че има просрочени вземания от \"сините\" в размер на над 100 хиляди лева. Агентът напомнял на \"Левски\" с уведомителни писма, настоявайки сумата да му бъде изплатена. Това обаче така и не се случило. Жейнов е довел на \"Герена\" няколко чужденци, сред които Габриел Обертан и Серджиу Буш в настоящия състав на \"сините\". Преди около месец и \"Титан 77\" също внесе молба за обявяване на \"сините\" в несъстоятелност, която впоследствие оттегли. \"Левски\" е изваден от евротурнирите, ако не си плати Пред броени дни УЕФА обяви, че санкционира \"Левски\" за нарушаване на правилото за финансов фейрплей. Клубът е заплашен с изваждане от евротурнирите за два сезона, ако до 28 февруари не разплати 2 милиона лева. Също е глобен със 100 000 евро.", "date": "2018.12.28", "title": "Още една фирма поиска несъстоятелност за “Левски”"}
{"url": "http://clubz.bg/77662-lyubovta_kym_ruskiq_narod_piqn_poslanik_ne_moje_da_ni_otneme", "text": "По случай Рождество (по истинския астрономически календар, в Москва празнуват Коледа на Богоявление, поради проблеми с математиката), получихме безценен подарък от Дед'Мороз от Кремъл: - Информация кой стопанисва фейк сайтовете у нас, пълни с клевети, лъжи, простотии и обикновени глупости;  - Информация кой въведе в българското публично пространство и дирижира цялата хейтърска пропаганда за \"жълтопаветни\", \"умнокрасиви\", \"протестъри\" и т.н. (говоря за пропагандата, самите изрази обикновено са плод на собствената ни глупост);  - Напомняне, че не е добре да се ползва Фейсбук в пияно състояние, дори - или особено - ако си, примерно, посланик;  - Напомняне колко е опасно, когато хора, които използват Фейсбук в пияно състояние имат на разположение ядрени подводници. При това, например, в Черно море... Външно министерство очаква руското посолство да свали текста за \"олигофрени и малоумници\" И тъй като в съвременния свят няма нищо по-ценно от информацията (освен, разбира се, Любовта - но нашата любов към руския народ никой пиян посланик не е успял да ни отнеме, а опитите продължават вече близо век и половина...), не остава друго, освен да отвърнем с присъщата си признателност: Сърдечно благодарим за информацията, товаришч Макарафф! И на вас светло посрещане на Рождество, по Богоявление.  И не вземайте пример от братята сърби, които използват проблемите с математиката, за да пият непрестанно от 24-ти декември (Бъдни вечер по истинската математика) до 20-ти януари (Ивановден по грешната)", "date": "2018.12.28", "title": "Любовта към руския народ пиян посланик не може да ни отнеме"}
{"url": "http://clubz.bg/77664-otkrita_e_bronzovata_statuq_na_apolon_ot_centralna_banq", "text": "Откриха статуята на Аполон, открадната от Централна баня, потвърдиха източници от СДВР пред Нова телевизия. Статуята е намерена в двор, близо до банята. Все още не е ясно дали е повредена по време на кражбата. От полицията уточниха, че е открита по сигнал на граждани. Бронзовата статуя на Аполон Медикус изчезна на 19 декември. Освен нея, липсваха и почти всички месингови чучури от чешмите на бившата минерална баня. Кражбата беше заснета от видеокамери. Статуята на Аполон Медикус е дело на скулптора Георги Чапкънов. Тя бе поставена след реконструкцията на площад \"Бански\" през 2003 година. Тогава бяха направени 42 каменни чешми, кръгли пейки от камък, водна площ със скулптура на Аполон Медикус, вградено ефектно осветление, рампа за хора с увреждания и зелени площи, като част от елементите на цялостното пространствено художествено решение и реконструкцията триъгълната градинка, припомня БГНЕС.", "date": "2018.12.28", "title": "Открита е бронзовата статуя на Аполон от Централна баня"}
{"url": "http://clubz.bg/77548-okarikaturenata_godina_kakto_q_vidq_valdes_radev", "text": "Безобразията през годината могат да се преглъщат само с... усмивка. Това е може би единственият защитен рефлекс, който може да ни спаси от потресаващата простотия на \"случващото се\". Окарикатурената година... епизод 2 Редакцията на Клуб Z благодари на Валдес Радев, който с хумор ни помогна да съпреживяваме 2018 година по-леко. В няколко публикации ще съберем някои от неговите най-добри шаржове за изминалите 12 месеца.            ", "date": "2018.12.28", "title": "Окарикатурената година... както я видя Валдес Радев"}
{"url": "http://clubz.bg/77658-ot_dnes_v_obrashtenie_e_nova_banknota_ot_100_leva_video", "text": "Новата банкнота от 100 лв. от днес (28 декември) е в обращение, съобщи БНБ. Общият дизайн и основните елементи се запазват без съществени изменения, столевката отново е зелена и с лика на Алеко Константинов, но има въведени нови защитни елементи.  Причината е развитието на новите технологии, което прави по-лесно за фалшификаторите производството на добри ментета.  Банкнотата има холограмна лента с шахматен ефект и промяна на цвета от зелено към синьо. За незрящите пък има допълнителни релефни линии. От новите банкноти вече са отпечатани 8 милиона броя. Старите столевки ще се подменят поетапно, след като се изхабят. \n\t На лицевата страна са изобразени портрет на писателя Алеко Константинов, фигури и елементи, свързани с туристическото движение в България, заглавната страница на пътеписа „До Чикаго и назад“, вертикално отпечатани текстове „Алеко Константинов“ и „1863–1897“ и е обозначена номиналната стойност на банкнотата с цифри и думи, уточнява БНБ. На обратната страна са изобразени елементи, свързани с живота и творчеството на писателя Алеко Константинов, и е обозначена номиналната стойност на банкнотата с цифри и думи. Повече технически параметри и кои са новите технически елементи, можете да видите на сайта на БНБ.", "date": "2018.12.28", "title": "От днес в обращение е нова банкнота от 100 лева (ВИДЕО)"}
{"url": "http://clubz.bg/77667-vodata_i_prirodniqt_gaz_poskypvat", "text": "Природният газ поскъпва с 3,5% от 1 януари. Това реши комисията за енергийно и водно регулиране на закрито заседание днес. Тъй като е под 5%, няма да доведе до ново увеличение на парно и топла вода след нова година, предаде бТВ. Малко по-късно регулаторът официализира и покачване на цената на водата.  С 12 стотинки се повишава цената във Варна, в Пловдив услугата поскъпва минимално със стотинка и половина на кубик. В столицата водата ще поскъпне с 13 стотинки - от 2,35 на 2,58 ст. на кубик. В Кърджали ще има поевтиняване на водата, защото водното дружество там не е изпълнило изискванията за инвестиции в района. В Бургас от 2,72 стотинки водата скача до 3 лева. Общо 27 ВиК дружества ще актуализират цените си. Природният газ също поскъпва с 3,51%. Докато комисията заседаваше, група протестиращи призоваха да ги пуснат в сградата. Заседанието на комисията е закрито. Предвижда се водата да поскъпе в повече от 20 района. С до 27 стотинки в Бургас, където увеличението е най-голямо, в столицата ще се вдигне с 23 ст., а най-скъпа като абсолютна стойност е водата в Шумен - 1 кубик ще струва почти 3,40 лв.", "date": "2018.12.28", "title": "Водата и природният газ поскъпват"}
{"url": "http://clubz.bg/77665-tyrgoviqta_s_bylgarski_pasporti_e_tema_na_frenskiq_mond", "text": "Търговията с български паспорти днес е тема на обширна публикация във френския \"Монд\". Лявоцентристкият всекидневник дава думата на Катя Матева, бившата ръководителка на дирекцията по гражданството в Министерството на правосъдието. Авторът - базираният в Брюксел европейски кореспондент на изданието Жан-Пиер Стробан, се позовава на нейни показания пред Европейската комисия в Брюксел за престъпните практити, заради които беше уволнен и арестуван директорът на Държавната агенция за българите в чужбина Петър Харалампиев. \"Монд\" подчертава, че Матева е загубила работата си през 2016 година, защото е била тревога да престъпните схеми за продажба на български паспорти. Статията посочва, че съпругът и, също държавен служител, е бил подложен на натиск. Прокуратурата е прекратила дело по въпроса, но шефът на разузнаването е изразил миналата година тревога от опасността за националната сигурност, която представлява трафикът на гражданство. Матева свидетелства, че близо 115 000 чужденци са получили натурализация у нас за последното десетилетие. На ден са подавани по 150-200 молби за това и кандидатите за гражданство за плащали между 500 и 1500 евро, за да бъдат разгледани документите им. Най-много от желаещите български паспорт са албанци, македондни, молдовци и украинци, казва още Матева. Тя е отменила 60 натурализации, след като установила, че те са дадени на престъпници и е блокирала хиляди преписки, след като е установила порочната практика, в която за били замесени и адвокатски кантори. Вестникът припомня, че в сейфа на главния секретар на Държавната агенция за българите в чужбина бяха открити 265 000 евро в брой и че незаконно издадените български паспорти са оставили следи по целия свят. С такива паспорти преди месеци в САЩ бяха задържани етнически албанци заподозрени в тероризъм. Гърция задържа през октомври 2017 година двама бивши шефове в македонските спецслужби, издирвани по обвинения, че са извършвали незаконни подслушвания. Те също бяха с български паспорти, посочва изданието.", "date": "2018.12.28", "title": "Търговията с български паспорти е тема на френския \"Монд\""}
{"url": "http://clubz.bg/77656-zadava_li_se_nova_finansova_kriza", "text": "Задава ли се нова финансова криза и как ще се отрази тя на страната ни? Отговорът на този въпрос БТА потърси от икономисти, представители на бизнеса и синдикати. Повечето от тях са единодушни, че криза ще има, но не в размерите на 2008 - 2009 г. Държавата ни обаче е готова да я посрещне, а хората трябва да бъдат предпазливи в разходите си и да започнат да спестяват с идеята поне половин година да могат да преживеят, ако останат без работа. Все още официалните международни институции не се наемат да прогнозират рецесия през 2019 г. в глобален план, но масово се прогнозира забавяне на растежа в Европа догодина, коментира за БТА Десислава Николова, главен икономист в Института за пазарна икономика. Това са очаквания на МВФ, ЕК, отделни инвестиционни банки и експерти. Всеки обаче дава различни прогнози за темповете на това забавяне, отбеляза Николова. За България ЕК прогнозира леко ускоряване на растежа на икономиката, въпреки прогнозата си за забавяне в ЕС. Сред аргументите на ЕК за очаквания ръст на нашата икономика са увеличеното вътрешно търсене и доброто усвояване на европейски средства, които да подкрепят инвестициите и така да допринесат за ускоряването на икономиката. Десислава Николова обаче изрази скептицизма си за това, че страната ни би могла да ускори растежа си при положение, че в цяла Европа се очаква забавяне. По-скоро личните ми очаквания са, че България ще се присъедини към общата тенденция и най-вероятно през следващата година ще бъда отчетен по-плавен растеж на икономиката, а очакванията ми са растежът да е около 3 на сто, коментира експертът. Едно е сигурно: икономическите цикли имат тази особеност след период на растеж, какъвто сега се наблюдава глобално и в Европа, да следва спад, коментира главният икономист в Института за пазарна икономика. Въпросът е колко дълбок ще е той, като към момента прогнозите са по-скоро, че следваща криза ще е по-лека и по-мека спрямо това, което се случи през 2008 г. в световен план. Основанията за това са, че сега растежът не е толкова висок и образно казано няма да паднем от толкова високо, допълни Десислава Николова. Освен това вече се виждат признаците на забавяне и няма да е така рязко влизането в кризата, както през 2008 г. , отбеляза Николова пред БТА.  Сред видимите показатели за наближаваща криза експертът открои повишаването на основния лихвен процент в САЩ, забавянето на растежа на икономиката на Китай. Предпоставка за евентуална рецесия е и обявеното намерение на ЕЦБ да прекрати програмата си за стимулиране, като експертът посочи, че все още не е ясно откога ЕЦБ ще започне да вдига лихвите, ако изобщо направи това. Другият голям фактор за очакванията за рецесия са търговски войни, коментира Десислава Николова. България като цяло стои добре в момента. От една страна все още бумът в строителството, който, ако и когато приключи, евентуално би подпомогнал рецесията в страната, все още не е в такива мащаби, въпреки че има известна неустойчивост и в някои градове се надуха малки \"балони\" на имотния пазар, отбеляза главният икономист в Института за пазарна икономика Десислава Николова. За разлика от предишната криза, когато пазарът се \"наду\" с банкови кредити за строители и купувачи, сега балонът на недвижими имоти в големите градове - София, Пловдив, Варна и Бургас, се дължи на това, че хората изтеглиха спестяванията си от банките заради ниските лихви по депозитите, изтъкна експертът. По този начин според нея няма предпоставка за риск за банките и за икономиката, но ако има нисходяща корекция на този пазар през цените или поради невъзможност някои от проектите да се довършат, рискът ще се понесе от хората, поясни Десислава Николова. От друга страна, експертът посочи, че за България при евентуална рецесия също се очаква \"приземяване\" на икономиката, но то ще е по-меко - от по-ниски нива на растеж - 3-4 на сто, докато при предишната криза това стана от 6-7 на сто. Освен това към момента нямаме подобни на периода 2008 - 2009 г. индикатори за прегряване на икономиката, коментира още Десислава Николова и отбеляза, че сега нивата на кредитна активност в страна са много по-малки спрямо последната криза, когато ръстът на заплатите в последните предкризисни години достигаше 20-30 на сто, а инфлацията беше двуцифрена. Плюс за България е и това, че държавата разполага с \"финансова възглавница\" за посрещане на нова криза под формата на фискален резерв, който в момента, според Десислава Николова, е на добри нива. Заради факта, че бюджетът вече трета година ще е на излишък, това означава, че резервът от една страна се захранва с излишъка, а от друга не харчи, за да финансира дефицити, отбеляза експертът. Председателят на Асоциацията на индустриалния капитал Васил Велев коментира за БТА, че в световен мащаб вече има известно забавяне на икономическия растеж, такива са и прогнозите на ОИСР за следващата година. На микроравнище - ниво предприятия, очакванията на бизнеса са по-консервативно оптимистични спрямо миналата година по това време, допълни той. Същевременно Велев изтъкна, че няма признаци за близка криза, защото поръчките за следващата половин година са на добро ниво. Независимо от това, различни признаци, сред които това, че спря да расте цената на суровините, говорят, че известно забавяне все пак се очаква, допълни той. Сред факторите за по-голяма предпазливост в прогнозите е и голямата задлъжнялост, която е световен проблем, посочи Велев. В Европа има страни като Италия, които са големи икономики и са втори търговски партньор на България, и нещата там са \"на кантар\", в Румъния расте по същия начин задлъжнялостта - вземат се кредити и се плащат заплати, допълни Велев. Той посочи, че около \"Брекзит\" също има много неизвестни, освен това митническите войни, които или се засилват, или си дават \"ваканция 90 дни\", също дават основания на бизнеса да е по-предпазлив в очакванията си за догодина. Велев посочи, че липсват видимите признаци на балон, съществували при предишната криза и допълни, че ако има забавяне и криза, то тя няма да е такава, каквато беше през 2008 година. В момента в икономиката ни няма балони, каквито бяха в недвижимите имоти при предишната криза, но ние сме отворена икономика и забавяне на световната икономика - на пазарите, на които продаваме, като две трети от износа ни е за ЕС, няма как да не рефлектира на малката ни икономика, заяви Велев. Завършваме 2018 година на магия и все още имаме ръстове, но 2019-а ще е първата година от началото на рецесията. Това коментира за БТА финансовият експерт Мика Зайкова. Според нея 2018-а е последната година от положителния икономически цикъл, в който не само България, но и целият свят беше близо 10 години. Тя допълни, че има свиване на потреблението, а то в българския брутен вътрешен продукт заема 78 процента от целия ръст. Свиването е лош знак, защото показва, че брутният вътрешен продукт на България трудно би нараснал от числата, записани в бюджета за 2018 година, допълни още Зайкова. Последните данни на НСИ показват увеличение на брутния външен дълг само през ноември с 0,9 процента, а той е доста сериозен - в порядъка на 63 процента от БВП, като най-голям е дългът на фирмите и домакинствата, което е доста тревожно, защото имаме междуфирмена задлъжнялост, посочи финансовият експерт. Според Мика Зайкова в България не се задава \"кьорав инвеститор\". Първата причина, заради която инвеститорите ни заобикалят е, защото сме корумпирана страна, втората е, че преди криза инвеститорите спестяват парите си в банки, вместо да ги харчат рисково, каза тя. Експертът припомни, че обикновено малките и отворени икономики, каквато е България, понасят най-тежко една икономическа криза. Мика Зайкова смята, че за да се намалят последствията, практиката е в добри години да се създават буфери на ниво фискален резерв, но това не е направено в последните добри години - 2016 г. и 2017 г., отчасти и в 2015-а. Експертите съветват отсега да започнем да избягваме кредити, в това число и ипотеките, а инвестициите в недвижимост по-скоро биха ни донесли загуби по време на криза. Покупката би могла да бъде обоснована единствено, ако имаме нужда от жилище, коментира Десислава Николова. Отложете покупките на коли и стоки за дълготрайна употреба за по-добри времена, съветва още експертът. Друга препоръка е да инвестираме само свободни средства, които няма да са ни нужни за срока на вложението. Добре е да започнем да трупаме и личната си финансова \"възглавница\", която трябва да ни стигне поне за половин - една година, ако останем без работа. Не на последно място е и емоционално да се подготвим за лошата новина, че влизаме в рецесия, дори и тя да ни подмине, коментира Десислава Николова. ", "date": "2018.12.28", "title": "Задава ли се нова финансова криза?"}
{"url": "http://clubz.bg/77668-oligofreni_i_maloumnici_ne_sa_oficialna_poziciq_na_ruskoto_posolstvo", "text": "Твърдението  не е официална позиция на руското посолство в София. Това става ясно от отговора на дипломатическата мисия на писмено запитване на телевизия \"България он ер\". Олигофрен=жълтопаветен русофоб. Руското посолство явно не възразява Външно министерство очаква руското посолство да свали текста за \"олигофрени и малоумници\" Той е изпратен вчера. Днес същият отговор бе предоставен от посолството и на Клуб Z, който също отправи запитване. Ние се обърнахме първо към руското външно министерство, но днес получихме отговор да отнесем въпроса си към посолството в София. Така и направихме. Ето и цялата кореспонденция между дипломатическата мисия и \"България он ер\": Клуб Z помоли посолството за коментар на самия факт на публикуването на връзката към статията в неговия фейсбук профил. Оттам отговориха, че са се съвещавали и че са решили да не казват нищо повече по въпроса. Линкът към коментара с обидни квалификации бе публикуван на 26 декември. Това предизвика истинска буря от коментари. Мнозина заподозряха мисията във вземане на страна. Външно министерство очаква руското посолство да свали текста за \"олигофрени и малоумници\"", "date": "2018.12.28", "title": "\"Олигофрени\" и \"малоумници\" не са официална позиция на руското посолство"}
{"url": "http://clubz.bg/77660-metroto_i_chast_ot_nazemniq_transport_shte_rabotqt_na_nova_godina", "text": "Метрото и част от наземния транспорт ще работят в новогодишната нощ, а нощните автобуси ще се движат по променен маршрут, съобщиха от пресцентъра на Столичната община пред БТА. През нощта ще се движат трамваите, обслужващи линии тролеи с номера  както автобуси по линиите Нощните автобусни линии   ще работят по променени маршрути.  (в посока ж.к. \"Младост 4”) ще се движи от бул. \"Тодор Александров\" (площад  “Независимост\")  по бул. \"Княз Александър Дондуков\", надясно по бул. \"Васил Левски\" и по бул. \"Цар Освободител\" по маршрута, двупосочно. За линията се закриват следните спирки - двупосочна за прекачване с кодове 6435, 6436, 6455 и 6468 \"Площад Княз Александър I\"; с код 6457 \"Ул. Париж\"; с код 6456 \"Ул. 6-ти септември\".  (в посока Студентски град) ще се движи от бул. \"Тодор Александров\" (площад “Независимост\"), по бул. \"Княз Александър Дондуков\", надясно по бул. \"Васил Левски\" и по маршрута, двупосочно. За линията се закриват спирките - двупосочна за прекачване с кодове 6435, 6436, 6455 и 6468 \"Площад Княз Александър I\"; с код 6457 \"Ул. Париж\"; с код 6456 \"Ул. 6-ти септември\".  (в посока автостанция “Изток\") ще се движи от бул. \"Тодор Александров\" (площад “Независимост\") по бул. \"Княз Александър Дондуков\" и след кръстовището с бул. \"Васил Левски\" направо по маршрута до автостанция \"Изток\", двупосочно. За линията се закриват спирките - двупосочна за прекачване с кодове 6435, 6436, 6455 и 6468 \"Площад Княз Александър I\"; с код 6457 \"Ул. Париж\"; с код 6456 \"Ул. 6-ти септември\"; двупосочна с кодове 6439 и 6440 \"Площад Св. Александър Невски\"; с код 1241 \"Площад Паметник Левски\"; с код 2012 \"Ул. Кракра\".  (в посока ж.к. \"Дружба 2”) ще се движи от бул. “Тодор Александров” (площад “Независимост\") по бул. \"Княз Александър Дондуков\", надясно по бул. \"Васил Левски\" и наляво по бул. \"Янко Сакъзов\" по маршрута, двупосочно. За линията се закриват спирките - двупосочна за прекачване с кодове 6435, 6436, 6455 и 6468 \"Площад Княз Александър I\"; с код 6457 \"Ул. Париж\"; с код 6456 \"Ул. 6-ти септември\"; двупосочна с кодове 6439 и 6440 \"Площад Св. Александър Невски\". Автобусите от четирите нощни линии ще спират на съществуващите трамвайни и автобусни спирки в променените участъци на маршрутите и на временна двупосочна спирка за прекачване на бул. \"Княз Александър Дондуков\" при ул. \"Сердика\". За авария със строежа на метрото в София тази нощ съобщава Нова телевизия. Бетонова пяна от строежа тръгна под налягане под асфалта на булевард \"Евлоги и Христо Георгиеви\". По непотвърдена информация това е пяната, която инжектира къртицата, прокопаваща тунела за новата метролиния. На място снощи са пристигнали представители на общината и Гражданска защита. Булевардът е бил затворен за автомобили до отстраняване на аварията. В началото на декември миналата година подобна авария имаше в подлеза на булевардите \"България\" и \"Иван Гешов\". Тогава от Столична община успокоиха, че строителната смес не е опасна за здравето на хората.", "date": "2018.12.28", "title": "Метрото и част от наземния транспорт ще работят на Нова година"}
{"url": "http://clubz.bg/77654-dronove_shte_patrulirat_v_nebeto_na_moskva", "text": "Московските власти ще използват специални безпилотни летателни апарати за борба със злосторници, съобщава в. \"Известия\", цитиран от Би Би Си и БТА. Полицията вече е получила първата партида специализирани дронове, разказва шефът на столичния департамент за регионална сигурност и борба с корупцията Владимир Черников. Полицейските дронове ще се използват за наблюдение, патрулиране и оглед на местопроизшествия. Освен това ще бъдат снабдени с техника, способна да обезврежда безпилотни апарати, които правят незаконни видеозаписи или доставят забранени товари. Новите апарати ще се базират в две полицейски коли с висока проходимост. Те ще могат да неутрализират всеки дрон, управляван дистанционно или използващ Джи Пи Ес, смята Михаил Липатов, генерален директор на компанията \"Ем индъстрис\" (M-Industries), разработваща дронове и роботизирани системи. Засега системите действат в изпитателен режим. Небето над Москва в рамките на околовръстната магистрала е затворено за полети, като изключение се прави само за спешните служби. Отвъд шосето може да се пускат дронове, но само с разрешение от властите на Москва. ", "date": "2018.12.28", "title": "Дронове ще патрулират в небето на Москва"}
{"url": "http://clubz.bg/77652-telohranitel_na_makron_pytuva_s_diplomaticheski_pasport", "text": "Нов скандал избухна около Александър Бенала, бившия телохранител на френския президент Еманюел Макрон. Това стана след медийни публикации, че той е използвал дипломатически паспорт при делови посещения в Африка, предаде ДПА. \n\tВчера френското министерство на външните работи заяви, че проучва какви правни стъпки да предприеме, ако се докаже, че Бенала е продължил да използва дипломатическите си паспорти, след като през септември беше заявил пред френските сенатори, че ги е оставил в Елисейския дворец. Макрон: Аз и само аз съм отговорен за аферата \"Бенала\" По-рано тази седмица се появиха и други въпроси около неговата личност, след като се разбра, че в началото на месеца е пътувал до Чад и както се твърди, се бил срещнал с чадския президент Идрис Деби, седмици преди визитата на Макрон. \n\tВ сряда Елисейският дворец отрече Бенала да продължава да е свързан по какъвто и да било начин с президентството. Бенала заяви, че е бил на бизнес посещение и че е \"шокиран и скандализиран\" от медийните публикации.  \n\tПрез юли той беше уволнен от президента, след като се появи видеозапис, на който носи полицейски шлем и както изглежда, напада човек по време на протест на 1 май. ", "date": "2018.12.28", "title": "Телохранител на Макрон пътува с дипломатически паспорт"}
{"url": "http://clubz.bg/77651-ds_i_ilyuziqta_za_sigurnost_v_socialisticheska_bylgariq", "text": "Терористи с различна политическа окраска редовно атакуват символични обществени места. Атентатът срещу групата израелски туристи на летището в Сарафово през 2012 година или атентатът срещу коледния базар в Страсбург на 11 декември 2018 година са примери за тази тъжна традиция. Масовите събирания на хора, както и туристическите групи са сред предпочитаните от терористите цели. Държавата и силите за сигурност реагират с видеонаблюдение, масивно полицейско присъствие, събиране на данни и сътрудничество между тайните служби - това са основните инструменти за борба срещу тероризма. Но колко ефективни са те? Нека хвърлим поглед назад в историята. През 80-те години на миналия век социализмът навсякъде в Европа е в упадък, но службите за сигурност продължават да държат целия Източен блок в желязна прегръдка. Властта на българския държавен и партиен ръководител Тодор Живков по онова време не е застрашена от никаква реална политическа  опасност. Режимът обаче се бори срещу друг опасен враг - този на тероризма. В годините на зараждащия се тероризъм в Европа социалистическите страни първоначално са смятали, че няма от какво да се опасяват. Те изпитват идеологически симпатии към лявоекстремистки групировки като германската Фракция „Червена Армия\" или италианските \"Червени бригади\". Но тероризмът постепенно се интернационализира. В рамките на едно десетилетие възникват връзки между германските, италиански, френски и ирландски терористи с палестински, алжирски и арабски терористични групи, както и с професионални терористи „на свободна практика“. ГДР, България и Югославия са „транзитните“ страни, през които тези терористи преминават на път за Близкия изток и Западна Европа. От самото начало могъщите апарати на Държавна сигурност са добре информирани и следват единна линия: те наблюдават, събират информации, предпазват собствените си страни от терористична дейност и се радват, когато идеологическият враг на Запад кърви. Сътрудничеството на тайните служби в целия Източен блок се разширява значително в онези години. Онова, от което комунистическите режими се опасяват най-много, са  терористични нападения в собствените им страни. Илюзията за сигурност в обществения живот, която те се опитват да поддържат, е последният стълб на вече разклатената им власт. Но се случва нещо неочаквано: След серия от неразкрити, мистериозни инциденти, на 30 август 1984 година - само няколко дни преди 40-ата годишнина от завземането на властта от комунистите на 9.9.1944 г. - избухват две бомби: на летището във Варна и на гарата в Пловдив. Загиват двама души, близо 50 са тежко ранени. Още преди да е изминала и една година се стига до нови атентати – те отново са извършени по едно и също време на различни места. На 9 март 1985 година в нощния влак от Бургас за София близо до гара Буново избухва бомба, която отнема живота на седем души. Само половин час по-късно избухва бомба в хотел \"Сливен\" в едноименния град, която ранява над 20 души. Третата бомба, заложена в туристическия комплекс \"Дружба\" край Варна, не избухва поради технически дефект и е обезвредена. До 1987 година са извършени още няколко по-малки атентата. Терорът тогава вече стигна и до България. Но кой терор? Разследването на атентатите се превръща в основен приоритет за Вътрешното министерство в София. Впрегнати са всички сили. Още през август 1984 година българската ДС влиза в контакт с колегите си от източногерманската ЩАЗИ. Двете тайни служби се познават добре и работят заедно от близо 30 години. Българската ДС изпраща доклад до колегите-чекисти в ГДР и ги моли за помощ. Навежда ги и към една следа. ДС насочва разследването към една определена група, която изглежда свързана с атентатите. Това е т.нар. \"Българска освободителна организация\". Няколко писма с непотвърдена идентичност, в които се поема отговорност за атентатите, са подписани именно от името на тази група. Гореща следа ли е това? ЩАЗИ моментално започва свои разследвания под името \"Операция Балкан\", в която ангажира всички отдели на гигантския си апарат. За целта източногерманците проверяват и набелязват като източници на информация всички българи в чужбина, които имат някаква връзка с България или със Запада, както и всички неофициални сътрудници в Западна Германия. Още през януари 1985 година, тоест преди втората серия атентати, е създаден списък, в който са включени над 8000 души. Въпросният списък днес се пази в берлинския архив на бившата ЩАЗИ. И това не е всичко: експерти на ЩАЗИ по взривните вещества проверяват всички следи, графолози изследват всеки лист хартия, анализирани са и всички звукозаписи със заплахи, получени в посолствата на България в чужбина. Берлин изпраща до София безброй информации за \"Българска освободителна организация\". Но се оказва, че всичко това е било напразно. Разследванията на ЩАЗИ са пълен провал, защото водят към напълно погрешна следа. През 1987 година се изяснява, че атентатите са дело на групировка от средите на турското малцинство в България – това е т.нар. \"Турско национално-освободително движение в България\". Неговите протести са насочени срещу \"Възродителния процес\", с който комунистическият режим се опитва да побългари турското малцинство през 1980-те години. Режимът тогава провежда брутални акции на смяна на имената, дори и на тези по надгробните плочи. Турското правителство също се противопоставя и то не само дипломатически - то подкрепя насилствените протестни акции на българските турци. И до днес не е напълно изяснено колко обширна е била помощта от Анкара. Колко голям е провалът на службите за сигурност в опитите им да разкрият въпросните атентати, става ясно от това, че двама от тримата основни атентатори са били нещатни сътрудници на ДС. Алцек Демиров Чакъров, Елин Демирев Маджаров и Сава Руменов Георгиев са арестувани през 1987 година, осъдени на смърт и екзекутирани през 1988 година. Те са идентифицирани и арестувани в резултат на разследването на материалите, използвани за направата на взривните устройства. Първите двама са били сътрудници на ДС, натоварени с поръчението да следят действията на турското малцинство в България. Вместо това те в продължение на години водят ДС за носа и необезпокоявано извършат най-тежките атентати в новата история на България. Затова не е чудно, че бързо се появяват съзаклятнически теории, според които, самата ДС била поръчителка на атентатите. И тъй като няма никакви доказателства в подкрепа на тези теории, става ясно колко голям е бил провалът на българската ДС в битката ѝ срещу тероризма. Колко несъответен е бил инструментариумът на тайните служби си личи от опитите им да разкрият серията атентати от 1984 до 1987 година. Всичко това допринася за дискредитирането на комунистическия режим и в крайна сметка води до неговия окончателен провал. Един показен урок за това, как проблемът с международния тероризъм НЕ може да бъде решаван.", "date": "2018.12.28", "title": "ДС и илюзията за сигурност в социалистическа България"}
{"url": "http://clubz.bg/77483-ne_bylgariq_nqma_da_izchezne", "text": "Тенденциите в демографското развитие на България изглеждат повече от мрачни, при това и най-оптимистичните варианти на прогнози на специалистите отчитат сериозен проблем. Най-често за демографската картина се говори с катастрофични определения – срив, изчезваме като нация, пропадаме, дава се и точната дата, в която „последният българин ще затвори вратата“, и т. н. При статистически влошените и продължаващи да се влошават демографски показатели това не е изненадващо. Малко по-различен подход има доц. д-р Георги Бърдаров, зам.-декан на Геолого-географския факултет на СУ „Св. Климент Охридски“, специалист по демография, етнорелигиозни конфликти и геоурбанистика. Автор на научната монография „Имиграция, конфликти и трансформация на идентичности в ЕС“. Наскоро д-р Бърдаров и доц. д-р Надежда Илиева от Националния институт по геофизика, геодезия и география на БАН представиха анализа „Хоризонт 2030: демографски тенденции в България“, изготвен със съдействието на фондация „Фридрих Еберт“. „Аз съм категорично против всякакви апокалиптични прогнози. Демографията е нещо много динамично“, казва д-р Бърдаров пред сп. „Клуб Z“. И дава конкретен пример – през 1989 г. най-известният демограф-статистик на СССР Щемпел издава книга със заглавието „Населението към 2000 г.“, като в нея прогнозира, че в България през 2000 г. ще живеят 9,5 млн. души. „Несериозно е да се правят дългосрочни прогнози (краткосрочните прогнози са до 5-10 години, средносрочните – до 20-30 г., над 30 г. са дългосрочните – б.р.). Демографска прогноза в дългосрочен план при сегашната динамична обстановка няма как да се направи. Затова и апокалиптичните картини са абсурд. Светът се променя изключително динамично, има глобално разместване на населението и изцяло нови демографски модели през XXI век“, обяснява ученият. „В България не се разбира, че живеем в абсолютно нов свят, в който има разместване на населението и нови модели на поведение. Т.е. след 50 години ние ще имаме различна Европа, оттам нататък и България ще бъде различна“, казва още той. Д-р Бърдаров предпочита да говори за демографска криза: „Определям ситуацията като „демографска криза“. Тя е реална, никой не може да избяга от тези факти, но не е и катастрофа. И не, няма да изчезне България. И още нещо, което не се разбира – нищо в обществените процеси не е вечно и няма как да очакваме и нациите, и други неща да бъдат вечни, но и нищо не изчезва, то само се трансформира в нещо ново, което носи част от белезите на предходното.“ В България се говори за демографията с клишета, което води до грешно разбиране и грешни решения, не лекуваме проблема, а говорим за следствията и го пропускаме, смята специалистът демограф. Клишетата са ниската раждаемост и намаляването на населението в абсолютни бройки. България няма ниска раждаемост, твърди експертът. В сравнение с преди 100 г. стойностите са значително по-ниски, но тогава и детската смъртност е била „супервисока“. „Реално ние сме нямали многодетни семейства“, обяснява той. И не може да се очаква от хората през XXI век да се репродуцират като през XVIII век и да се стоварват върху сегашните млади хора огромни отговорности и очаквания – да са образовани, да имат по-много деца, да постигат успехи в кариерата... Тезата на Бърдаров е, че България има нормална раждаемост за държава от Европа в сегашния етап на развитие. В ЕС най-ниска е раждаемостта в Италия – 7,6 промила, най-висока в Ирландия – 12,9 промила. България е някъде по средата с 9 промила раждаемост. Проблемът е друг. България има уникално висок отрицателен прираст от минус 5,6 промила, подчертава Бърдаров. 30 години страната не излиза от тройката в света по този показател. Причината обаче не е ниската раждаемост, а изключително високата смъртност – 15,5 промила. Ясно трябва да се разбере, че България няма ниска раждаемост, има напълно нормална раждаемост за европейска държава от този етап от своето развитие. Страхотно клише е, като започне да се говори за високата раждаемост в миналото, за патриотизма на българите, за егоизма на днешните млади. Това абсолютно не е вярно, защото може да е много популистко, но е абсурдно и невярно. В миналото сме имали по 7-8 раждания на жена, факт, над 100 промила детска смъртност, една трета от децата са умирали до навършване на една година, една трета до навършване на седем години, средната продължителност на живота е била 40 години. Да сравняваме онзи свят с този е толкова смешно, че не мога да разбера как може да се прави. Говорят непрекъснато как нашите баби и дядовци са имали по много деца. Нашите баби и дядовци са били неграмотни, закрепостени в едно парче земя и живеещи в държава, която няма пенсионноосигурителен модел, нито здравна система. Многото раждания са били единственият начин да се осигури оцеляването. Ние живеем в коренно различен свят и между двата не може да се прави паралел. Затова подобно сравнение е абсурдно. Имаме нормална раждаемост за този етап от развитието ни. Това не означава, че след 40-50 или 100 години раждаемостта и в България, и в развития свят няма да се повиши. Имаме например вече малка, но отчетлива тенденция за връщането на млади хора към селския начин на живот. Т.е. ще стигнем някакъв пик на урбанизация и ще се върнем към друг начин на живот – след 50-100 години. Ще настъпят промени, съобразени с условията на живот. Непрекъснато се отбелязва как българите падат под 7 млн. души, демографи изчисляват кога ще се роди последният българин и т.н. Проблемът, смята Бърдаров, е не, че населението намалява в абсолютни стойности. Той дава за пример Ирландия, в която живеят 4,8 млн. души на 70 хил. кв. км територия и която е процъфтяваща държава. „Дали България ще е девет, седем, пет или три милиона – няма значение. Ирландия с подобно население се развива прогресивно. Огромният проблем е какво стои зад намаляването на населението в абсолютни бройки“, казва той. Какъв е проблемът демографски – не самото намаляване, а процесите, които стоят зад него. В България има два ясно изразени демографски дисбаланса, един вертикален – в съотношението младо–възрастно население, който определя драстичното застаряване на нашето население, и един хоризонтален – по територията на страната. България комбинира много възрастно население с висока смъртност. В момента жените на възраст 65-69 г. са най-голямата кохорта в България, посочва Бърдаров. България е единствената страна в света, в която може да се наблюдава това. Причината не е, че имаме толкова висока средна продължителност на живота – напротив, тя е сред най-ниските в Европа, а че няма младо население. (Средната продължителност в България е 74,7 г. За мъжете тя е 71,1 г. За жените – 78,28 години.) Всичко това заедно с емиграцията води до непрекъснато намаляващо население в активна трудоспособна възраст. На 100 души, които излизат в пенсионна възраст, сега на трудовия пазар влизат 64 души. Като в някои региони като Видин, Габрово, Смолян съотношението е 100 към 40. „Скоростта на остаряване на населението оказва значителен натиск върху икономическите и социалните системи. С всяка изминала година натискът ще се увеличава“, е едно от предупрежденията на анализа прогноза за демографската ситуация към 2030 г. Относителният дял на подтрудоспособното население през 1992 г. е бил 20,5 на сто. Към 2016 г. той се е свил чувствително до 14 на сто. Според прогнозите на анализа „Хоризонт 2030“ 42 на сто от населението на България ще живее в шестте най-големи града на страната към 2030 г. Там има друга притеснителна прогноза – освен концентрацията на хората в няколко големи населени места това е задълбочаващият се процес на опустяване (депопулация) на цели области. Към 2030 г. до 30 на сто от селищата в страната ще са обезлюдени или с по 20 души в тях. 59 на сто от територията на България ще е заета от т. нар. демографски пустини (под 10 души на кв. км), сочи прогнозата. Деурбанизация и назад към природата Има ли нещо положително в концентрацията на населението в големите градове? И възможно ли е в тези „демографски пустини“ да има процес на завръщане, обратно заселване? Това е абсолютно естествен процес, който е характерен за целия свят, смята Георги Бърдаров. Днес градското население е 53 на сто, а само преди два века е било едва 3%. Притеснително е обаче, защото се получават огромни дисбаланси. Особено в малка държава като България. Има невъзможност за репродуциране на населението в тези пустеещи райони. Да, факт е – това положение е част от световните процеси, но в България отново е много изострено. В по-дългосрочен план обаче вече се забелязва тенденция в развитите държави, дори и в България – макар и много незначителна, хората да се обръщат, да искат да живеят в по-нормална среда, извън големите градове. Т.е. през XXI век урбанизацията ще достигне някакъв пик (за Европа вече е достигнат) и ще започне обратният процес. В момента се увеличава градското население в света заради Азия и Африка. В Европа не е така. Още повече нашата природа, вече погледнато позитивно, през тези 30 години много се изчисти заради спрените производства и заради опустяването. Така че е напълно възможно обезлюдените територии отново да бъдат заселени. Това не е нещо, което свършва и край. Ще има процес на дезурбанизация, това е моето мнение. То есубективно и хипотетично, дали ще стане така – ще покаже бъдещето, казва ученият. България е на челните места по смъртност в света – според справочника на ЦРУ е трета. Според данни на Евростат заема крайно непрестижното първо място в Европа. Става въпрос за страна от ЕС, не за държава в дълга гражданска война, пандемия, след унищожително земетресение и т.н. „Това е срамен факт, ние имаме общини в Северозападна България, където смъртността надхвърля 30 промила, такава смъртност няма дори в районите с военни конфликти и пандемии“, отбелязва д-р Бърдаров. Друг парадокс – страната е със силно застаряващо население, но същевременно с доста по-ниска средна продължителност на живота в сравнение с другите европейски държави. Логиката предполага застаряващото население да се комбинира и с по-дълъг живот. Такава е картината в развитите страни, държави като Италия и Испания са със средна продължителност над 80 г. Там няма такъв вертикален дисбаланс младо–възрастно население, казва ученият. „Латвия, Литва, Естония са с ниска продължителност на живота, но нямат толкова нисък стандарт и такава огромна емиграция, както е при нас. Сърбия е донякъде с нашия стандарт, но няма такава пандемия на емиграция на млади хора, както е в България. Ако направим сравнение с другите балкански страни – нещата пак не изглеждат в наша полза“, отчита демографът. Според него огромният проблем на България е емиграцията. „Тя нарушава всички структури и е основната причина за този дисбаланс. Няма някакъв сензационен фактор. Причините са ясни и обясними – емиграцията на млади хора, лошото здравеопазване и образование, несигурният живот и ниските доходи. Мисълта на хората е да оцеляват, а не да живеят здравословно, да спортуват, да се хранят правилно. Всичко това оказва влияние върху цялостното развитие“, изброява Бърдаров. А демографската картина на България изглежда толкова недобре, защото „всички неблагоприятни фактори, които при нас са струпани, в другите държави се намират – да кажем – две трети от тях. А ние ги имаме всички.“  Доколко принудителните мерки в стила на експеримента „Странджа–Сакар“ могат да бъдат решение на демографските проблеми на страната? „Принудителните мерки – дали за населване на опустели райони, или пронаталистичните – за стимулиране на раждаемостта, категорично мога да го кажа като човек, който се занимава с демография, не дават никакви резултати“, казва Георги Бърдаров. „Ако ще да се съдерем – да използвам този разговорен израз, нищо няма да постигнем, защото говорим за мерки от една друга епоха, които днес просто са неадекватни на мисленето и начина на живот на хората“, убеден е той. И дава пример с Унгария. Там държавата в лицето на правителството на Виктор Орбан, в съзвучие с новата консервативно-патриотична линия в държавата, дава по 33 хил. евро безвъзмездна помощ на семейство, което има три деца в рамките на 10 години при минимум средно образование на двамата родители. „Тази програма действа от три години и няма никакъв бум на раждаемостта, същата си е като преди. Т.е. да очакваме, че в съвременния свят, при високите изисквания на родителите за добро образование, здравеопазване и бъдеще на техните деца, ще постигнем висока раждаемост с такива мерки е несериозно“, смята той. Според него „това, което може да се направи, е да има политика, насочена към подобряване на доходите и на социално-икономическите условия. Нормални, съобразно местните условия.“ „И тогава дори може да се стигне до реемиграционна вълна, това не е утопия. Млади хора, които да правят семейства и да раждат деца тук, в България, това е единственият ни изход от демографската криза. Ситуацията не може да се променя само с конкретни демографски мерки, политиката трябва да е цялостна – да включва икономически и социални програми. Ние пропускаме често социалната страна на въпроса, казваме, че младите хора имат малко деца, защото в България сме бедни. Не е само това, те се притесняват от лошата образователна система, от още по-лошата здравна система, от цялостната агресия в обществото и чувството за социална несправедливост и несигурност... Политиката трябва да бъде насочена в тази посока, демографията сама ще се оправи, ако там се оправят нещата“, убеден е Бърдаров. Напоследък се надига патриотична вълна – масови кръщенета под мотото „Направи го за България“, соченето като пример за подражание и следване на модела на патриархалното семейство, говоренето колко е важно да се раждат повече деца, за да се съхрани българският дух… Доколко обаче подобна тенденция може да има реален ефект за промяна на демографската ситуация? „Винаги съм бил за патриотизма, това искам да предам и на моите студенти. Но подобни стъпки не могат да доведат до сериозни реални демографски резултати. „Нашите баби и дядовци какви патриоти са били, че са правели по 5-6 деца. Дайте сега и ние.“ Но това е смешно, несериозно, не можеш да искаш едни хора да живеят в XXI век и да разсъждават и да се държат като в XIX век. В това няма никакъв смисъл.  Хубаво е да си поддържаме българщината и патриотизма, но това не може да промени демографията, обяснява Георги Бърдаров. Може ли вносът на мигранти да е рецептата за борба с недобрите демографски показатели? „Тук трябва да се подхожда изключително внимателно, защото хората са много чувствителни. Аз съм много „за“ да се привличат българи от старата диаспора – от Украйна, Молдова и т.н. Още по „за“ съм да говорим за реимиграционна вълна на образовани, квалифицирани българи, които заминаха, образоваха се навън и могат да принесат ценния си опит от Западна Европа и от Америка. Но това може да се случи само ако тук има нормални условия за живот“, казва специалистът. И допълва: „И трето, ако искаме България да се развива, трябва да гледаме какъв ще бъде светът и каква ще бъде Европа през 2050 г., как да се адаптираме най-добре към реалностите, да ги изпреварим дори, а не да ходим след тях. Не съм видял никъде стратегия след 2030 г., може и да има, но не съм видял. Трябва да видим какво ще става към 2050 г., след като ще има глобални размествания, след като Европа застарява, след като не можем да направим раждаемостта свръхвисока. Трябва да помислим и за проактивна имиграционна политика. Не се притеснявам да говоря за това. Хора, които са образовани, квалифицирани, и от трети страни, които могат да останат в България и да работят. Към 2050 г. трябва да имаме и такъв начин на мислене. Т.е. става дума за три нива – българите от старата диаспора, българите, които да привлечем да се върнат от чужбина, и на трети план – имигранти от други страни. Трябва да търсим младо население от различни посоки, като акцентираме върху етническите българи и българите, които заминаха навън.“ „Със сигурност не е към момента. Проблем е, че в България гледаме всеки един процес от камбанарията на мястото и момента, в който се намираме. Т.е. откъм 2018 г. – обяснява доц. Бърдаров. – Не искаме да си дадем труда да помислим, че всичко това е резултат от причинно-следствените връзки на историята и че оказва влияние на процесите в бъдеще. Обществото може да не е готово, но в един момент ще бъде принудено да стане готово. Ако отказваме да погледнем какъв ще е светът през 2050 г. и как ще се позиционираме ние в него, може да си караме с тези клишета – „българите, християните, европейците, ония са гадни, ония са лоши, имат различна култура и религия, друг цивилизационен код и т.н.“ Така стоят нещата, ако гледаме от днес за утре. Но демографът е наясно със ситуацията: „Много често са ме критикували за тези мои тези – че съм антибългарин, антипатриот, антихристиянин. Нищо подобно. Съвсем скоро бях в Австрия, обожавам Европа такава, каквато е. Християнска, готическа, барокова, ренесансова… Но това положение няма да остане така. Има процеси, а аз съм учен и трябва да представя фактологията и процесите такива, каквито са. Обичам България, но светът се променя, миграцията е част от този световен процес и не можем да я спрем – особено с празни приказки...“  ", "date": "2018.12.28", "title": "Не, България няма да изчезне"}
{"url": "http://clubz.bg/77666-kakvo_rabotiha_deputatite", "text": "През 2018 г. Народното събрание е приело 146 закона и 138 решения. Това сочи справка, подготвена от парламентарния пресцентър и дирекция \"Пленарни заседания, парламентарен контрол и финални текстове\" на Народното събрание. От 1 януари до 21 декември 2018 г. в Народното събрание са постъпили 177 законопроекта, като 91 от тях са внесени от народни представители. Предложените проекти за решения са 161, от които 134 са на депутати. През годината 44-ото Народно събрание е провело 131 пленарни заседания, седем от които извънредни. През петата си сесия 44-тото Народно събрание е приело 55 закона и 59 решения. Парламентът е имал 45 редовни и 3 извънредни пленарни заседания. За периода от 1 септември до 21 декември 2018 г. са внесени 54 законопроекта, като 22 от тях са на народни представители. Постъпили са 44 проекта за решения, от тях 37 са от депутати. Сред приетите от Народното събрание нови закони са: Закон за хората с увреждания, Закон за личната помощ, Закон за предприятията на социалната и солидарна икономика, Закон за киберсигурност, Закон за физическото възпитание и спорта, Закон за държавния бюджет на Република България за 2019 г. и др. Парламентът е гласувал промени в Административнопроцесуалния кодекс, в Закона за пътищата, в Закона за устройство на територията, в Закона за държавната собственост, в Закона за семейни помощи за деца и др. Използваното време за осъществяване на контролната функция на парламента през петата сесия на 44-тото Народно събрание е 39 часа и 45 минути. Парламентарен контрол е провеждан в 15 пленарни заседания. В Народното събрание от 1 септември до 21 декември 2018 г. са постъпили 440 въпроса и 18 питания. Имало е и две изслушвания - на министъра на енергетиката Теменужка Петкова и на премиера Бойко Борисов. По време на петата сесия на 44-ото Народно събрание беше отхвърлен и един вот на недоверие към Министерския съвет за провал в областта на здравеопазването. Членовете на правителството са отговорили на 375 въпроса и 10 питания. На най-много въпроси и питания са отговорили министърът на земеделието, храните и горите  , министърът на регионалното развитие и благоустройството  , министърът на околната среда и водите  , министърът на вътрешните работи  , министърът на здравеопазването  , вицепремиерът по обществения ред и сигурността и министър на отбраната  , министърът на образованието и науката  , министърът на културата  , министърът на финансите  , министърът на труда и социалната политика  , министърът на икономиката   и т.н. Най-много въпроси и питания са отправили народните представители Георги Стоилов – 41, Иван Димов Иванов – 35, Николай Цонков – 34, Георги Гьоков – 31, Любомир Бонев – 31, Светла Бъчварова – 23, Надя Клисурска-Жекова – 18, Пенчо Милков – 16, Георги Йорданов – 15, Кристиан Вигенин – 13, Иван Валентинов Иванов – 12 и т.н. От ПГ \"БСП за България\" са внесли най-много въпроси и питания - 354 въпроса и 15 питания. От ПГ на ПП ГЕРБ са отправили 42 въпроса и 2 питания, от ПГ \"Обединени патриоти\" - 15 въпроса, от ПГ на ДПС - 12 въпроса и едно питане и от ПГ на ПП ВОЛЯ – 6 въпроса.", "date": "2018.12.28", "title": "Какво работиха депутатите?"}
{"url": "http://clubz.bg/77653-hilqdi_poleti_otlojeni%C2%A0v_sasht_zaradi%C2%A0burq", "text": "Хиляди полети бяха отложени вчера в САЩ заради зимна буря, а стотици бяха отменени, предаде \"Ройтерс\", цитирана от БТА. Причина за нарушенията във въздушния транспорт стана започнала още в сряда вечерта буря. Над 1000 полета бяха отменени, докато броят на отложените полети достигна 4200. Близо 400 полета от и към международното летище \"Далас-Форт Уърт\" бяха отменени, а стотици бяха отложени. В резултат на бурята пътник и стюардеса пострадаха леко при турбуленция над същото летище на борда на пътнически самолет, идващ от Мексико. Впоследствие самолетът беше отклонен за Остин, където кацна безаварийно, и там на пострадалите беше оказана медицинска помощ в местна болница, след което бяха изписани. Метеоролозите съобщават, че бурята е донесла силни дъждове и гръмотевични бури и има риск от наводнения в югоизточната част на САЩ, включително в Тексас, Луизиана, Мисисипи и Алабама. Издадено е и предупреждение за риск от възможна поява на торнада в Централна и Югозападна Луизиана и в Югоизточен Тексас.  Губернаторът на Канзас обяви извънредно положение.", "date": "2018.12.28", "title": "Хиляди полети отложени в САЩ заради буря"}
{"url": "http://clubz.bg/77650-korbin_ne_dali_a_koga_shte_vnesem_vot_na_nedoverie", "text": "Лидерът на британската опозиционна Лейбъристка партия Джереми Корбин заяви в публикувано днес интервю за вестник \"Индипендънт\", че въпросът не е дали, а кога Лейбъристката партия ще внесе вот на недоверие срещу кабинета, за да опита да предизвика предсрочни избори, предаде Ройтерс. \n\tПо думите на Корбин подобен ход ще бъде неизбежен, ако премиерът на Обединеното кралство Тереза Мей не получи подкрепа от парламента за политиката си по въпроса за Брекзит. Той добави, че като подготовка за възможни предсрочни избори партията му е избрала кандидатите си за всички избирателни райони, от които трудно се печелят депутатски места. Корбинизмът – най-голямата опасност за износ от Великобритания Следващите редовни избори са през 2022 г., но може да има и предсрочни, ако Мей не успее да прокара най-важната си политика в парламента. \n\tКорбин освен това призова британския премиер да свика предсрочно парламента след Нова година, за да подложат депутатите на гласуване споразумението за Брекзит. \n\tВ края на миналата седмица Корбин заяви, че ако спечели евентуални предсрочни избори догодина, ще продължи по пътя на Брекзит, но ще се опита да предоговори условията за излизането от ЕС. \n\tНа 29 март 2019 г. Великобритания ще напусне съюза. Лейбъристката партия обаче настоява за постоянен митнически съюз с ЕС и тясно сътрудничество с доходоносния му единен пазар. ", "date": "2018.12.28", "title": "Корбин: Не дали, а кога ще внесем вот на недоверие"}
