{"url": "http://clubz.bg/60075-djoshua_bi_sys_sporen_tehnicheski_nokaut_zamestnika_na_kobrata", "text": "Антъни Джошуа победи с технически нокаут в 10-ия рунд Карлос Такам в мача за световната титла по бокс в тежка категория на националния стадион в Кардиф, Уелс. Камерунецът с френски паспорт замести контузилия се Кубрат Пулев. Официално: Няма да има мач Джошуа - Пулев Решението на съдията на ринга да прекрати двубоя бе посрещнато с разочарование от Такам, а също така от голяма част от 78-те хиляди зрители на арената. Феновете искаха да догледат срещата докрай или най-малкото още от серията удари, на която Джошуа бе подложил своя съперник. Това е 20-ата поредна победа с нокаут за британеца - изумителната му серия продължи, макар и не по начина, по който се очакваше. Като изключим мача на Джошуа с Владимир Кличко по-рано тази година, Такам се оказа най-трудният му противник в профибокса досега. Кобрата: Не всичко е пари. Продължаваме напред Африканецът се държа добре. Той се оказа доста издръжлив. Няма съмнение, че Антъни Джошуа щеше да спечели, ако се бе стигнало до решение по точки. Във втория рунд Такам удари с глава световния шампион и остана съмнение, че му е счупил носа, потече кръв. След относително равностойното начало англичанинът наложи надмощие и почна да печели рунд след рунд.  Претендентът получи аркада, която му създаваша все по-големи проблеми. В 8-ия рунд Такам почна да кърви и след края му той бе прегледан от лекари, които му позволиха да продължи да се бие. Кобрата: Не всичко е пари. Продължаваме напред", "date": "2017.10.29", "title": "Джошуа би със спорен технически нокаут заместника на Кобрата"}
{"url": "http://clubz.bg/60085-bydeshteto_e_repeticiq_na_minaloto", "text": "Казусът „Каталуня” е полезен – той ни дава възможност да видим нагледно какво представлява алтернативната визия за ЕС – т.нар. „Европа на отечествата”. Евроскептиците измислиха този термин, за да не изглеждат просто деструктивни, а да имат и те „позитивна” визия за нещата. Каталонският експеримент е нейно онагледяване. Аргументът за тази алтернативна визия е прост – хората имат доверие най-вече на своите близки. Затова всеки разчита първо на себе си, после на семейството, рода и нацията. Когато има криза, родово-националното взема превес. Така е било, така и ще бъде. Бъдещето е репетиция на миналото. „Европа на отечествата” в този смисъл е политическата реабилитация на рода. Тя най-вероятно би изглеждала по един от следните начини: Каталуня и държавата на баските ще са независими. Това ще доведе до определени териториални претенции към Франция, както и до пререкания дали новите държави да бъдат приети за членове на ЕС. Съгласие по този въпрос няма да има. Великобритания ще възстанови пълния си суверенитет и ще се превърне в успешна офшорна дестинация за (китайски, но не само) капитали. Ирландия ще се обедини, което ще доведе до възраждане на конфликтите между републиканци и юнионисти, като тези конфликти могат да бъдат и въоръжени. Шотландия ще е следващата потенциална плочка от доминото. Макар шотландците да са дали на света здравия разум и политическата икономия, та могат все пак да размислят. Но натискът да не останат назад в една Европа на отечествата ще е голям. Италия ще се раздели на Северна и Южна, като помежду им ще се опъне телена ограда (макар и с далеч по-елегантен дизайн), за да бъдат спрени мигрантите от Африка. Неапол и Папската държава ще си оспорват върховенството върху Южна Италия, а Флоренция ще се обяви за независима република, която ще минава ту на страната на Рим, ту на страната на Милано. Сиена ще я последва, но ще оспорва върховенството на Флоренция в Тоскана. Болоня ще се обяви за комуна… Белгия най-после ще се разпадне на Фландрия и Валония, като Брюксел ще остане независим град (от рода на Данциг/Гданск) с гарантиран статут от ЕС и НАТО. В Централна Европа ще се утвърди моделът на чистата национална държава: Австрия, Чехия, Унгария, Словения и Полша вече са де факто държави без малцинства. За да запазят този си статут, те ще се оградят и със стандартни телени огради, особено по посока на Балканите, Украйна и Русия. Унгария ще се огради отвсякъде, освен откъм Словакия, където има значително унгарско малцинство. Словакия ще е временно и нестабилно изключение от модела. Трансилвания ще провежда безнадеждни референдуми за независимост, с които румънските власти лесно ще се разправят. Това обаче ще нагнетява напрежение между Букурещ и Будапеща. Картината е ясна дори без да си развихряме въображението на Балканите. Тук границите, които засега са в сърцата на вождовете, могат да започнат да се появяват и на политическата карта. Като цяло Източна Европа ще заприлича на тарелка с апетитни хапки, с които ще закусват „регионалните сили” – Германия, Русия и Турция. Дори Виена ще минава от едни ръце в други. Поради тази опасност малките държави ще започнат да мислят за военни съюзи и тайни договорки с „великите сили”. Балканските държави ще търсят обединение срещу мощта на Турция. Вишеградци ще гонят баланс между Русия и Германия, като се кланят последователно на изток и на запад и припомнят как са спасили Европа от турците през XVII век… Външната политика ще е само част от промяната в Европа на отечествата обаче. Вътрешната политика също ще е коренно различна. Родовият принцип ще се наложи и разглезености като политическа коректност и забрана на словото на омразата няма да има. Напротив, ще е необходимо вътрешни предатели и външни врагове публично да се разтерзават и громят. С една дума, не само вицепремиерите, но и премиерите и президентите ще могат свободно и неограничено да леят омраза към цигани, хомосексуални и каквито и да е било малцинства, различни от етническото мнозинство. Някои държави ще са по-добре от други в това отношение и ще запазят по-голяма степен на цивилизованост. Други ще се сринат до неподозирани дълбини. Колкото по на изток, толкова по-надолу. И така ще е в добрите времена преди Войната… Това е апокалиптична гледка, която макар и вероятна, не е единствената възможна. Уил Кимлика – канадският философ на мултикултурализма – отделя голямо внимание на демократичната сецесия и твърди, че по принцип в нея няма нищо лошо. Общностите трябва да са свободни да решават дали да останат заедно, или да са суверенни. А има и примери на „кадифени разводи” като този между Чехия и Словакия. В този смисъл „Европа на отечествата” не е антидемократичен идеал – напротив, той е толкова демократичен, колкото и сегашното статукво, а и колкото една бъдеща интегрирана, федерална Европа. Възможно е да си представим също така как всички „отечества” в Европа, успели да се обособят в историческите си граници – реални или въображаеми, започват да си сътрудничат по-добре, отколкото го правят сега. Започнат да дават по-ефективни решения на проблеми като глобална конкурентоспособност, миграция, регионални дисбаланси и т.н. Възможно е, но е малко вероятно – а и липсват исторически прецеденти в подкрепа на подобна теза. Необходимата ефективност и сътрудничество биха били много по-трудни и непостижими, отколкото при сегашното състояние на нещата. Защото в „Европа на отечествата” досега изгражданите общи институции – ЕС, НАТО, Съвет на Европа – ще останат изпразнени от съдържание черупки. На тяхно място тепърва ще трябва да се гради – било то нови институции или двустранни споразумения. Като ще трябва тепърва да се търси съгласие не между 28, а може би между 35. Дори еврозоната да се запази като някакво ядро на ЕС около Германия, то няма да е нищо повече от проекция на икономическата мощ на тази държава, ако не е подплатено с общи политически институции и форми на съвместно вземане на решения. Често пъти защитниците на „Европа на отечествата” заемат позата на „реалисти”. Ако вярват в позитивите на   обаче, те могат да повярват в абсолютно всичко. Може би пък става дума просто за маневра, чрез която определени патриотично-консервативни елити искат да дойдат на власт, без да променят нищо съществено. От тази гледна точка „Европа на отечествата” е просто риторика, която позволява на хора като Ангел Джамбазки, Валери Симеонов и Волен Сидеров да влязат в правителството и властта. Моделът „Курц” в Австрия е може би същото в по-мек вариант. След влизането във властта, подобен тип политици всъщност играят проевропейска или неутрална игра и спазват като цяло общата линия. Те внасят някои реторически, а може би дори и политически промени, но повече козметични, отколкото съществени: някоя и друга стена, например. В новата си книга „След Европа” Иван Кръстев дори намеква, че понякога либералната демокрация може да бъде спасена от неочаквани коалиции – както комунисти и бивши франкисти са предотвратили военен преврат в Испания по време на прехода ѝ към демокрация. По аналогия и евроскептиците могат да се окажат неочаквани спасители на обединена Европа и един ден Сидеров и Джамбазки да бъдат тачени сред нейните отци-основатели. От гледната точка на   Каталуня е негативен пример – вместо да използват реториката за „Европа на отечествата” само инструментално, за да дойдат на власт, каталонските елити отидоха твърде далеч и започнаха да я възприемат като реалност. Така станаха по-малко лицемерни, но много по-опасни. *** \n\tИсторията обича да си прави шеги и има странно чувство за хумор. Едно е безспорно – Каталуня не може да бъде мислена извън по-общата идеология на „Европа на отечествата”. ", "date": "2017.10.29", "title": "Бъдещето е репетиция на миналото"}
{"url": "http://clubz.bg/60076-karakachanov_sreshtu_simeonov_otkazyt_na_pilotite_ne_e_nacionalna_izmqna", "text": "Българските бойни самолети МиГ-29 имат тревожно малък летателен ресурс, между 3 и 5 часа, каза тази сутрин министърът на отбраната Красимир Каракачанов. Той отхвърли обвинението на колегата си от \"Обединени патриоти\" Валери Симеонов, че отказът на пилотите да изпълнят учебни полети граничи с \"национална измяна\". Министерството на отбраната очаква до седмица да получи цялата документация на четири нови и шест рециклирани двигателя за МиГ-29, което ще позволи пет изтребителя с достатъчен ресурс да влязат в строя, посочи Каракачанов. Това обаче ще стане, \"ако документацията, която бъде представена от фирмата , която доставя двигателите, бъде такава каквато изисква договорът\" за ремонта на двигателите, добави той. Министърът каза, че и другите български военни самолети като тактическите бомбардировачи Су-25 и учебните Л-129 са зле поддържани. По думите му политиците трябва да оставят армията на мира след години на \"съкращения и политически чистки\". България трябва да задели пари, за да финансира сама вероизповеданията, вместо те да получават пари от чужбина, каза министърът, спирайки се на друга тема. По думите му България \"трябва да вземе мерки да контролира радикалните прояви на мюсюлманската религия\" и \"чуждите граждани във всяко вероизповедание, включително мюсюлманското, трябва да бъдат контролирани\". Българските граждани, които са получили дипломи в чужбина, трябва да ги легализират у нас, каза Каракачанов, очевидно визирайки тези, които са получили духовно образование в странство и се връщат да проповядват у нас. Той призова партиите \"да спрат да се лаят като кучета\" и да се обединят около национални приоритети като сигурност, образование, здравеопазване. ", "date": "2017.10.29", "title": "Каракачанов срещу Симеонов: Отказът на пилотите не е национална измяна"}
{"url": "http://clubz.bg/60070-kak_uzbekistan_se_otvarq_kym_sveta", "text": "Мухамад Бекджанов, често наричан най-дълго хвърленият в света в затвора журналист, прекара 18 тежки години в някои от най-известните затвори в Узбекистан, сред които този с прозвищега \"Сбогом на младостта\". Той бе писател, който никога не таеше надежда да завърши с хепиенд собствената си история. В затвора Бекджанов оглуша с едното си ухо и се разболя от туберкулоза. Узбекистан освободи журналист, прекарал 18 г. в затвора И въпреки годините на страдания и лишения Бекджанов стана неочакван говорител на политическите и икономическите промени, които се извършват в Узбекистан, започнали след смъртта на Каримов миналата година. Това движение понякога е наричано Узбекската пролет. Размразяването, започнало да се оформя постепенно тази година, вече отслаби полицейския контрол над населението и подлага на изпитание граиците на постепенните политически промени в регион, известен повече със своите революции, като тези, свалили авторитарните лидери в Грузия, Украйна и Киргизстан. Досега правителството даде повече власт на избраните местни управи, срещна се с наблюдатели правозащитници, а през есента освободи хиляди учащи се от задължението да берат памук в държавните стопанства за малко пари или без пари. То отслаби хватката и върху политическата журналистика, като разреши някои токшоута по телевизията. Отварянето е едно от най-неочакваните събития в политиката на бившите съветски републики. Узбекистан - третата по население република от някогашния СССР, дълго време бе смятана за черна дупка на репресиите и бедността. Това свари много политически наблюдатели неподготвени - не само поради факта, че защитник на промените е президентът Шавкат М. Мирзийоев. Бивш съветски апаратчик, Мирзийоев бе 13 години премиер при непредсказуемия и управляващ с желязна ръка Каримов, който в последните години на управлението си вкара в затвора дори членове на собственото си семейство. Някои виждат в отварянето само финт по посока на либерализма, целящ да избудалка международните наблюдатели точно толкова, колкото да бъде вдигнато търговското ембарго върху памука - главната стока за износ. Ще се превърне ли Узбекистан в Северна Корея? Свердлов например обърна внимание върху ареста миналия месец на писателя дисидент Нуруло Отахонов, след като той се завърна от изгнание с надеждата да се възползва от размразяването. Той обаче твърди, че размразяването може да преначертае политическата карта в Средна Азия. Узбекистан е важен път за захранването на американските военни действия в Афганистан, потенциален търговски партньор с Афганистан и трамплин за търговията между Китай и Европа - роля, която играе от времето на знаменития Път на коприната. Размразяването е повече от изненадващо, тъй като друга силна фигура - Рустам М. Иноятов, шефът на вътрешното разузнаване СНБ, което е главният наследник на КГБ в Узбекистан, остана на поста си. Иноятов е човекът, за когото се твърди, че е убедил престарелия Каримов да погне собствената си дъщеря Гулнара Каримова по обвинение в изнудване и присвояване и да вкара племенника си в психиатрия. Племенникът бе по-късно освободен, но дъщерята остава в затвора. Задкулисното напрежение между Мирзийоев и Иноятов за обхвата на размразяването стана главна тема на узбекската политика, твърдят анализатори. Засега Мирзийоев, изглежда, има надмощие. Икономическите проблеми са част от причините. Узбекистан с 34-милионното си население и висока раждаемост не е в състояние да осигури достатъчно работни места за прекалено големия си брой млади хора, казва Робъртс. Според Робъртс обаче либерализацията в Узбекистан е част от първите положителни новини от Средна Азия от години насам. Властите дават за пример скорошното оправдаване по наказателно дело - нещо нечувано за Узбекистан, където съдиите по традиция произнасят присъди, подписани от прокурорите. Това е една от причините затворите да са претъпкани. Във външната политика новото правителство се опитва да потуши безсмислените конфликти със съседите за водите и границите. Отварянето на Узбекистан помага на и на Афганистан в търговията. Идния месец афганистанският президент Ашраф Гани ще направи първото посещение на афганистански лидер в Узбекистан след американското нахлуване през 2001 г. През септември узбекското правителство вдигна ограниченията за обмяна на чуждестранна валута, като елиминира черния пазар и отвори пътя за чужди инвестиции. След дългогодишни критики, че събира памука чрез насилствен труд, включително на деца, правителството демонстративно отзова учащите се от полето насред сезона, макар при последните посещения там да бяха забелязвани работници с младежки вид. Правителството заменя култа към личността, който обграждаше бившия президент, с нова национална идея, която нарича \"просветен ислям\", фокусирана върху ислямското модернизиране, възвеличаващо постиженията в алгебрата и астрономията в Средна Азия през вековете. Все още обаче не е изцяло премахната желязната полицейска система за следене на заподозрени в ислямски екстремизъм. Все още няма независими неправителствени организации или политически партии. Правителството е освободило само 16 политзатворници от няколко хиляди., смятат правозащитни групи. Това прави повече от останалите бивши съветски републики, взети заедно. Бекджанов - висок и мускулест дядо, носи белезите от старата система. \"Хюмън райтс уоч\" го обяви за най-дълго прекаралия в света в затвора журнанлист. Той бе осъден по редица скалъпени обвинения, включително тероризъм, докато работеше са опозиционния вестник \"Ерк\" (\"Свобода\"). Сега той се радва на възвърнатата си свобода и твърди, че не се сърди на никого. Ако реформаторите победят в това, което според него е борба срещу нереформирания апарат за сигурност, той казва, че Узбекистан може да види истинска промяна. Но той не смята да се връща към журналистиката. Вместо това той пише книга, която ще нарече \"Сбогом на младостта\" - на историята на ивота си и на името на единия от затворите, в които прекара през тези 18 години. Ще се превърне ли Узбекистан в Северна Корея?", "date": "2017.10.29", "title": "Как Узбекистан се отваря към света"}
{"url": "http://clubz.bg/60079-oshte_i_oshte_iznasilvaniq_ot_uajnstijn", "text": "Италианско-американската актриса Анабела Сиора, която познаваме от сериала „Семейство Сопрано“, обвини продуцента Харви Уайнстийн в изнасилване. Пред „Ню Йоркър“ тя заяви, че холивудският магнат я нападнал в апартамента ѝ в Ню Йорк през 1992 г. Сиора твърди, че е била насилвана от Уайнстийн и в следващите години. В статията на американското издание и актрисата Дарил Хана обвинява продуцента в сексуален тормоз. В договора на Уайнстийн – ценоразпис за секс тормоз Чрез говорителката си Харви Уайнстийн отрича всякакви твърдения за секс, който не е бил по взаимно съгласие. В четвъртък и друга актриса, Наташа Малте, заяви, че продуцентът я е изнасилил в хотелската ѝ стая в Лондон през 2008 г. До момента повече от 50 жени са обвинили Уайнстийн за деяния, вариращи от сексуален тормоз до изнасилване. Анабела Сиора сега казва пред „Ню Йоркър“, че нападението срещу нея е станало през 1992 г., след като е снимала „Нощта, в която не се срещнахме“, продуциран от Уайнстийн. По думите на актрисата, той влязъл в апартамента ѝ в Ню Йорк, докато тя се оправяла за лягане. Малко по-рано Уайнстийн я бил изпратил до дома ѝ след групова вечеря с екипа на филма. Сиора разказва, че продуцентът отказал да напусне, когато тя го поискала, а след това я блъснал на леглото и я изнасилил. „Борих се, но имах много малко останали сили – обяснява актрисата. – Като повечето от тези жени, бях толкова засрамена от случилото се. И го превъзмогнах. Но все още се питах – защо отворих тази врата. Почувствах се отвратително.“ Сиора заявява пред изданието, че не е подала оплакване в полицията за инцидента – но добавя, че кариерата ѝ попаднала в застой и нямала работа до 1995 г. По думите ѝ Уайнстийн продължил да я преследва, включително и с една поява само по бельо в хотелската ѝ стая по време на кинофестивала в Кан през 1997-а. Актрисата Дарил Хана, участвала в продуцирания от Уайнстийн „Убий Бил“ на Куентин Тарантино, също има нови обвинения срещу магната. По думите ѝ той опитал да я насили в хотелската ѝ стая по време на рекламните кампании на филма и продължението му. Хана твърди, че в един от случаите продуцентът поискал да я опипва и я накарал да се съблече.", "date": "2017.10.29", "title": "Още и още изнасилвания от Уайнстийн"}
{"url": "http://clubz.bg/60080-gerb_obqvi_bsp_za_alternativa_no_losha", "text": "Това обяви министърът на финансите Владислав Горанов на пресконференция, посветена на изводите от заседанието на конгреса на БСП, който се проведе вчера. На него левицата се обяви за алтернатива, поиска предсрочни избори и заяви, че ще работи за вот на недоверие срещу властта по тема \"корупция\" и за свалянето на правителството на Бойко Борисов. В брифинга не участва лидерът на ГЕРБ, въпреки че той вчера бе свикал Изпълнителната комисия на партията си, за да отговорят на социалистите. Конгресът на БСП реши: вот на недоверие към кабинета Горанов даде примери как идеите на БСП в така наречения алтернативен бюджет ще имат обратен ефект, обясни, че не в ГЕРБ са причините за фалити на болници, а в това, че \"има и калпазани\". Ситуацията в лечебните заведения във Враца и Стара Загора била заради назначения в миналото.   Цветан Цветанов пък размаха разпечатки с изписани на ръка с маркер означения \"ГЕРБ\" и \"БСП\", според които при управление на първите контрабандата и корупцията спадат, а при вторите - растат.  Цветанов заяви, че БСП не може да говори за алтернатива, когато лидерът й Корнелия Нинова не можела да овладее собствената си партия. Депутатът Тома Биков пък обяви решението на Изпълнителната комисия на управляващите да изготвят \"регистър на фалшивите новини\", които идват от БСП и даде няколко примера - как Нинова говорела, че няма пари за ограда на границата, но такива не само има - има и ограда. От левицата плашели, че ще ни отнемат Европредседателството покрай \"НДК-гейт\", но и това не се случило. По думите му БСП се хващат за вот на недоверие на тема \"корупция\", а не по някоя конкретна секторна политика, защото нямат аргументи, а за \"корупция\" можело да се говори \"на едро\". И се върна, както вече е традиция в ГЕРБ, към 2008 г., когато Корнелия Нинова е била отстранена от премиера Сергей Станишев заради съмнения в корупция, а за това е получил поздравления от говорител на Европейската комисия  Биков приведе като пример и как имало арестуван брат на депутат от БСП, както и обвинението на избраника Манол Генов за купуване на гласове, което окачестви като \"политическа корупция\". Вицепремиерът Томислав Дончев пък се зачуди защо Тома Биков е пропуснал най-сериозната фалшива новина, която БСП разпространявали, докато оправят вътрешнополитическите си проблеми - а именно, че за нищо на света нямало да влизат в коалиция с ГЕРБ. Той заяви, че е  По думите му у БСП се забелязвали симптоми на явления от психологията като посттравматичен стрес - от загубата на изборите преди половин година, на \"проектиране\" на собствените им страхове върху околните, а конгресът приличал на \"група за взаимопомощ – хора със сходни проблеми са се събрали и се подкрепят едни други\". След това Цветанов съобщи, че на Националното събрание на партията през ноември ще се приеме политически документ, в който ще се обяви, че ГЕРБ няма да правят коалиция и да управляват с БСП. Министърката по европредседателството Лиляна Павлова пък обяви, че обявените от Сергей Станишев и БСП \"контраприоритети\" на Европредседателството били същите, като приетите от правителството още през лятото на тази година и попита: ", "date": "2017.10.29", "title": "ГЕРБ обяви БСП за алтернатива. Но лоша"}
{"url": "http://clubz.bg/60081-rosen_plevneliev_totalen_proval_v_borbata_s_korupciqta", "text": "„Категорично не одобрявам действията на тези летци“. Така президентът (2012-2017) Росен Плевнелиев коментира отказа на пилотите от авиобазата в Граф Игнатиево да изпълнят планираните полети тази седмица. Пред бТВ Плевнелиев критикува и президента Румен Радев заради подкрепата му за този протест на летците. Плевнелиев: Ако назначавах наследника си, бих посочил Петър Стоянов Проблемите обаче са факт, съгласи се Плевнелиев. Той припомни инцидент от април 2012 г., когато изтребител Миг-29 се разби близо до Пловдив, но летците успяха да се катапултират и останаха невредими. Въпреки тежките проблеми в авиацията, военните пилоти нямали право на подобно действие, а трябвало да действат различно – чрез своето ръководство и представителство. Росен Плевнелиев определи като обосновано решението на бившия военен министър Николай Ненчев да откаже да ремонтира българските изтребители Миг-29 в Русия и заради което той е подсъдим. Предишният президент е призован за свидетел и ще се яви при следващото заседание през ноември. Росен Плевнелиев критикува Румен Радев и заради Консултативния съвет по национална сигурност по темата за борбата с корупцията. Провалът бил заслуга изцяло на президента, защото имало два внесени законопроекта вече, а държавният глава се проявил като еднопартиен и подкрепил единия проект. Той попита какво още трябва да се случи, за да се заемат политиците с този проблем. „Какво повече от делото САПАРД, какво повече от КТБ трябва да се случи?“ Президентът не трябва да назначава ръководителя на антикорупционната агенция, каза още Росен Плевнелиев. Предишният държавен глава потвърди, че със съпругата му Юлияна са в процедура на развод по взаимно съгласие.", "date": "2017.10.29", "title": "Росен Плевнелиев: Тотален провал в борбата с корупцията"}
{"url": "http://clubz.bg/60086-stanishev_s_4_vyprosa_kym_gerb_za_da_poluchat_podkrepa_ot_bsp", "text": "Бившият премиер и председател на БСП, а сега лидер на Партията на европейските социалисти, Сергей Станишев коментира в профила си във фейсбук, че: По-рано Изпълнителната комисия на ГЕРБ имаше извънредно заседание, което бе свикано от премиера и председател на партията Бойко Борисов заради проведения вчера конгрес на БСП. ГЕРБ обяви БСП за алтернатива. Но лоша Сергей Станишев задава четири въпроса, по които „да чуем мнението на правителството и да изработим национално съгласие“. Въпросите са: Сергей Станишев предлага подкрепата на ПЕС за правителството на ГЕРБ, ако управляващите застанат зад тези позиции.   Ето цялата позиция на Станишев:    ", "date": "2017.10.29", "title": "Станишев с 4 въпроса към ГЕРБ, за да получат подкрепа от БСП"}
{"url": "http://clubz.bg/60083-300_hilqdi_manifestirat_v_barselona_za_ostavane_v_ispaniq", "text": "300 хиляди каталунци, решени да останат в Испания, манифестираха по улиците на Барселона в неделя, две дни след обявяването на декларацията за независимост от каталунския парламент, предаде АФП, цитирайки местната полиция. Според организаторите на събитието и префектурата, представляваща централните власти, участниците са били над 1 милион. Демонстрацията става, докато най-богатата испанска провинция се пита за бъдещето на своя сепаратистки премиер Карлес Пучдемон, когото централното правителство свали. Неговият заместник Ориол Жункерас, също лишен от правомощия от Мадрид, заяви в публикувано в неделя изявление,  че Пучдемон \"е и ще остане президентът\" на Каталуня. Той също каза, че не признава решенията на Мадрид, които поставиха региона под опеката на централната власт след едностранната декрларация за независимост в петък, ясно давайки да се разбере, че отказва да се подчини. В същото време хиляди хора се стекоха в сборните пунктове предвидени за голяма демонстрация за единството на Испания в Барселона. \"Каталуня, това сме всички ние!\" гласи лозунг, цитиран от агенцията. Манифестацията е организирана от юнионисткото Каталонско гражданско движение, което на 8 октомври успя да събере стотици хиляди хора против отцепването от Испания. В петък вечерта друга демонстрация с десетки хиляди участници празнува раждането на \"Каталунската република\" с фойерверки. В петък Сенатът упълномощи правителството на консервативния министър-председател Мариано Рахой да приложи неизползвания никога досега член 155 от конституцияата, който му позволява да поеме пряко управлението на автономната облант ,\"за да възстанови конституционния ред\". Втората по ранг в испанското правителство Сорая Саенс де Сантамария беше назначена да управлява Каталуня след свалянето на нейното правителство. Институционалното предизвикателство, отправено от движението за независимост, е без прецедент, откакто Испания възвърна демокрацията си, коментира АФП. Тя отбелязва, че през тези близо 40 години страната е била разтърсвана от атентатите на въоръжената сепаратистка организация на баските ЕТА, която се отказа официално от насилието през 2011 г., след като беше взела 800 жертви. В телевизионно обръщение в петък Пучдемон призонва привържениците си да се съпротивляват мирно на централното правителство, без да уточни какви да са формите на тази съпротива. Всекидневникът \"Ел Паис\" съобщи в събота, че асоциация на подкрепящите независимостта общини може да образува паралелно правителство. Призивът за демонстрация на Каталунското гражданско движение се състои от две ключови послания: \"съвместно съществуване\" и \"здрав разум\".  Каталуня има собствен език и култура, но повече от половината от 7,5-милионното ѝ население идва от семейства от други испански региони. Поемането на управлението от Мадрид беше придружено от разпускане на местния парламент и свикване на регионални избори на 21 декември. През септември 2015 г. привържениците на независимостта взеха 47,8% от вота в сравнение с 51% за партиите, които се изказват за оставане в рамките на Испания или за законен референдум за самоопределение. Сепаратистите обаче бяха мнозинство в местния парламент със 72 от 135 места поради особености на избирателната система, която облагодетелства селските райони, посочва АФП. Според сондаж, който испанският всекдневник \"Мундо\" публикува в петък на изборите сепаратистите биха изгубили мнозинството си, получавайки 65 места в местния парламент. Анкетата, направена между 1 000 души три дни преди декларацията за независимост, им даде 42,5% от гласовете срещу 43,4% за юнионистките формации - \"Гражданите\", Народната партия на Рахой и Социалистическата партия. Белгийският държавен секретар по миграцията и убежището Тео Франкен каза днес пред телевизия ВРТ, че Пучдемон може да поиска политическо убежище в Белгия. Испанското правителство заплаши Пучдемон със съдебно преследване заради декларацията за независимост. Преди дни, Пучдемон даде да се разбере, че би могъл да подаде молба за убежище в посолството на друга европейска страна, като би предпочел Белгия.", "date": "2017.10.29", "title": "300 хиляди манифестират в Барселона за оставане в Испания"}
{"url": "http://clubz.bg/60084-fajtonyt_mi_e_mnogo_po_dobyr_ot_fajtona_ti", "text": "Бойко Борисов и да не иска, ще управлява дълго. Колкото повече слушам опозицията му, толкова повече се убеждавам в това. Целта на политиката е да вземеш властта. А целта на властта при демокрацията е да осъществиш идеите си за обществото. По нищо не личи, че целта на т.нар. “автентична, градска” и пр. десница е да вземе властта.  Очевидната ѝ цел е да обяснява защо нейният автентично десен файтон симпатизанти е по-добър от друтите подобни файтони. “Запомни едно – файтонът ми е много по-добър от файтона ти”. Това е разговор между секти, а не разговор с България. Това е може би идеологически разговор, но не и политически. И децата знаят защо отломките от някогашния Реформаторски блок до една загубиха изборите. Защото бяха разединени и непрактични. Никой не гласува за очевидни лузъри. Ясно е, че те имат само идеи, които не могат да осъществят. Петър Москов: Аз няма да участвам в обединение „Няма ляво, няма дясно“ Първото, което автентичната десница трябва да направи сега, е да покаже, че може да печели. Това би ѝ позволило да се надява на електорален потенциал над 4-те процента. Да печелиш в политиката означава да формулираш разбираема цел и да я постигнеш. Вместо да критикуват непрекъснато Борисов, да се запитат защо все пак той успява, а те – не.  Борисов казва \"Ще построим магистрала\" и строи магистрала. Казва \"Ще изкопаем метро\", копае метро. Хората виждат и пипат това, което им е обещал и пак гласуват за него. Да, хората очевидно поставят магистралата и метрото над съдебната реформа. Такива са хората. Не само у нас. Това е реалност, с която истинският политик се съобразява. А не хленчи колко тежка била. \"Да, България“ към потенциални партньори: Признайте провала на РБ Реформаторите, “Да, България”, Демократи за силна България, все умни, креативни, високообразовани хора, имат достатъчно време пред себе си. През него нито трябва да строят метро и магистрала, нито да правят каквито и да са реформи, нито да председателстват ЕС, нито да се оправят с Турция, Русия и Западните Балкани. Те, разбира се, могат и трябва да критикуват как прави това правителството, да предлагат алтернативи – рутинно задължение на всяка опозиция. Но то не стига. Още повече, че малцина ги слушат. Вероятно вече са забелязали, че вън от парламента означава и вън от медиите – поне от най-влиятелните. Главното им политическо задължение днес е да мислят как да се върнат в играта. То изисква тиха дипломация, а не шумно говорене един срещу друг пред всеки смилил се да ги покани телевизионен водещ. Връщането в играта не минава през предъвкване на това, което ги разделя. То изисква работа над това, което ги обединява.  “Автентичната” десница боледува, разпада се, стопява се, не само у нас. Къде са днес антикомунистическите движения от ранния постсъветски период на Европа? Тази “десница” (всъщност пъстра смесица от продемократични и не непременно десни движения) беше силна, когато националните цели го изискваха – финансовата стабилизация след кризата през 1996-97 г., присъединяването към НАТО и към ЕС. А след това? Къде “автентичното дясно” е формулирало нова национал цел? Къде е неговият политически продукт, с който да убеди обществото да я постигне? Съдебната реформа е безспорно важна цел, но да спечелят избори като партия около един проблем е малко вероятно и не дава достатъчна перспектива на избирателя. Дори да приемем, че разнородните “автентично десни” утре магически се обединят, шансът им да минат 4-те процента като коалиция за истински съдебни реформи е минимален. Това е част от дневния ред на обществото, но съвсем не го изчерпва. Ако има национално предизвикателство, което може да мобилизира електорат, това е запазването на евроатлантическия курс на страната и изваждането ѝ от периферията на ЕС. В това отношение истинският опонент на автентичното дясно не е ГЕРБ – при всички критики, които управляващите могат да търпят. Истинските опоненти са БСП и ДПС - две партии, които в по-голямата си част представляват миналото на България и я теглят назад и надолу. П.П.: Не знам дали \"автентичните десни\" забелязват, но в Европа и в България, икономическият растеж се завръща, безработицата и дефицитите намаляват. Този вятър не духа в техните платна (метафората е от последната реч за състоянието на Съюза на Жан-Клод Юнкер – б.а). Той духа в платната на правителството. Защото хората гласуват с портфейлите си. Шансовете да ги спечелиш само с кампания срещу Цацаров и Пеевски намаляват. \"Да, България“ към потенциални партньори: Признайте провала на РБ", "date": "2017.10.29", "title": "Файтонът ми е много по-добър от файтона ти"}
{"url": "http://clubz.bg/60087-izkustven_intelekt_veche_pomaga_v_specialnite_efekti_video", "text": "Екип на Intel представи промоционален клип на китайската поп-звезда Крис Лий като първо видео, в което изкуствен интелект е помагал за специалните ефекти, съобщи Engdadget. Парчето на Лий \"Rainy Day, But We Are Together\" разчита на система, обучена от монтажисти и специалисти по ефекти да реконструира лицето на певицата в 3D и да следи движенията й в реално време, включително израженията на лицето. Това позволява да се добавят драматични компютърни ефекти без да се налага певицата да носи маркери за следене или операторите да снимат по специален начин. Новият метод не само спестява много време на творците, но и позволява фини настройки. Конкретното видео е замислено и донякъде така, че да бъде по-лесно за изкуствения интелект - сцените с ефекти показват лицето на Лий отблизо, без нищо, което да го закрива, в сравнително статичен кадър. Tesla работи върху собствен чип с изкуствен интелект с AMD Не се гони и свръхреализъм - видеото е подчертано футуристично. То е по-скоро демонстрация на възможностите на технологията, която в последните години е в подем и с развитието й са се заели някои от най-големите технологични гиганти. Ето и самият клип:    ", "date": "2017.10.29", "title": "Изкуствен интелект вече помага в специалните ефекти (ВИДЕО)"}
{"url": "http://clubz.bg/60088-galin_stoev_obshtestvoto_ni_otricha_bolkata", "text": "Ние живеем в общество, което отрича болката – избягваме да говорим за нея, за старостта, за нелицеприятни неща и всъщност се вкарваме в една изкуствена амнезия, която да ни опази от страданието поне донякъде, без да си даваме сметка, че то се акумулира на друго ниво и в един момент се стоварва. Това казва режисьорът Галин Стоев в интервю пред Ирина Гигова за „Монитор“. По думите му страданието ни „така или иначе присъства у нас, а в официализираната версия на живота ни се правим непрекъснато, че го няма“. Според него в последното десетилетие всички имаме усещане, че времето се сгъстява и започва да тече по-бързо, че трагедията в живота се натрупва непрекъснато, че чувството за объркване расте все повече и повече. И въпреки това отричаме болката. Галин Стоев обяснява още, че у нас се лашкаме от едната крайност в другата – на въпрос къде е истината за театъра ни, дали „не е в час“ с европейския, или е на световно ниво. Според него това говори за „дълбок комплекс, че все още не сме част от нещо по-голямо“. Сега пред българския зрител предстои да види Галин Стоев в две режисьорски превъплъщения – и в театъра, и в киното. Той се завръща в Народния след 16 години с постановка по Иван Вирипаев – „Танцът Делхи“, а в киното прави дебют – ще видим „Безкрайната градина“ на откриването на „Киномания“ в средата на ноември. За филма си, основан на пиесата на Яна Борисова „Приятнострашно“, той казва, че не би си позволил да експлоатира тема, която не познава достатъчно добре – затова говори за приятни, интелигентни, космополитни хора. „Несретниците и маргиналите по принцип винаги са по-интересни за разказване, но бидейки отсъстващ 15 години от родния контекст, нямам самочувствието, че ги познавам достатъчно добре, за да разкажа автентична история – обяснява Стоев. – Мен ме занимаваше по-скоро една много голяма част от обществото, която не смятаме за достатъчно интересна, за да я показваме, а в същото време това е основната потенциална публика на филмите. Затова чакам с нетърпение датата на премиерата – 16 ноември, за да видя това „работи“ ли върху други хора, или не.“ . ", "date": "2017.10.29", "title": "Галин Стоев: Обществото ни отрича болката"}
{"url": "http://clubz.bg/60073-edni_vqrvat_drugi_znaqt", "text": "Момченцето, да го наречем Джо, очевидно не било сред най-умните в класа. Да си го кажем направо, било най-малко умното. Никога не разбирало какво обяснява учителката. И тъй като му било скучно, забавлявало се да пречи на останалите. Учителката правела всичко възможно да го приобщи, но накрая нервите й не издържали. Помолила майката на Джо да се яви в училище. Казала й, че синът й не трябва да ходи в нормално училище, да му потърси място в училище за деца със забавено умствено развитие. Минали години. Учителката отдавна била забравила Джо и разплаканата му майка. Един ден учителката получила остра криза и незабавно била отведена в болница, където ѝ направили спешна спасителна операция. Настанили я в стая, обяснили ѝ, че опасността за живота ѝ е отминала, защото е имала късмета да я оперира изключителен хирург. Малко след това вратата се отворила и влязъл мъж с болнична престилка. Той се приближил до леглото на учителката, тя го погледнала и очите ѝ започнали да се разширявят, да се разширяват… защото… Първи възможен отговор: Учителката познала в мъжа своя отдавнашен неблагонадежден ученик Джо, когото била изгонила от училището за нормално развити деца. Очите й се разширили от противоречиви чувства, защото тя в този миг разбрала, че той е изключителният хирург, който е спасил живота ѝ. Втори възможен отговор: мъжът в болничната престилка наистина бил Джо, само че работел в болницата като санитар, дошъл да премете стаята, а очите на учителката се разширили, защото все така некадърният и непохватен Джо се спънал и изключил от системата апарата, с помощта на който учителката дишала. Как си мислехте, че завършва историята преди да прочетете двата възможни отговора? Всъщност това е тест, показва какъв човек сте. Да предположим, че сте били близо до първия отговор – Джо, благодарение на своята любяща и неуморима майка е намерил училище, в което са видели гениалното у него, той е бил отличникът на випуска в медицинския университет, авторитет сред хирурзите и т.н. до спасяването на лошата учителка. В такъв случай вие сте човек, който вярва. Например вие вярвате, че петте десни партии (за лидери става дума, но вие вярвате, че зад тях има партии) ще възкресят десницата, ще влязат на следващите избори в парламента и така обществото ни ще бъде представено и с двата си крака, а не само с левия, който се мисли за няколко и всякакви. Вие вярвате, че десните лидери най-после са разбрали за какво става въпрос. И са подложили на строга диета егоизма си, ината си, комплексите си. Даже и високомерието си към електората са превъзмогнали, вече няма да му обясняват снизходително що е демокрация, а ще го чуват, като им говори, даже и ще го разбират. А народът ще им повярва, защото те ще обещаят, че този път изборни трикове няма да има. Вие вярвате, че отново има за кого да гласувате и в следващия парламент ще бъдете представен десен човек, а не както сега, ничий А може би вярвате, че приетият на първо четене закон за създаването на антикорупционен орган е важна стъпка в борбата с корупцията. Може би дори сте следили дискусията и сте убедени, че по-добрият проектозакон с право получи по-голяма подкрепа при гласуването (даже може би вярвате, че двата проектозакона са много различни). Също така вярвате, че сега икономиката ни се развива много добре (даже благосъстоянието е прегряло и трябва малко да се охлади), убеден сте, че кафенетата на бул. „Витоша“ са най-добрата социология, точно затова следващите избори отново ще бъдат спечелени от партията ГЕРБ, на която симпатизирате. Но може би вие симпатизирате на БСП, което не пречи също да вярвате. Вие например вярвате, че някой от ГЕРБ се е обадил на една таксиметрова служба и е поръчал да блъска от която му страна падне служебния автомобил на Корнелия Нинова, макар това да изглежда супер странно на фона на добре уредения и дисциплиниран трафик по столичните улици. Вие вярвате, че атентатът е насочен срещу лидерката на БСП, защото само тя, застанала начело на широките революционно настроени народни маси, може да попречи демокрацията да продължи да ни отнема блага. Вярвате също така във вътрешен заговор срещу Нинова, забъркан от внедрени къртици на олигархията. Но никой не може да убие вярата ви, че и този прът в колелото на историята ще се счупи и то ще се върти, върти до пълната победа на БСП. А може би сте патриот? И вярвате, че патриотичните партии са патриотични – защото такава е логиката, нали? Както логиката беше, че Джо трябваше да е хирургът. Може и да не сте се сетили точно, че Джо е санитар, който се спъва в кабелите и изключва животоподдържащи апарати, но ако такава е била приблизителната ви представа за края на болничната случка, то вие сте невярващ човек. В такъв случай вместо да вярвате, предпочитате да знаете. Затова и знаете, че колкото и десни лидери да се наредят за обща снимка, те няма да направят десница, в която избирателите да повярват. Знаете, че точно десните избиратели са много наясно какви са отношенията зад усмихнатите снимки. Наясно сте, че още в самото начало сгафиха, като се обявиха антиБойко, защото така само събудиха старите страхове, че онова, което е „анти“ завършва по-зле от това, което е „за“. Вие искате да чуете от десните лидери за какво са те, само че те не го казват, обзети са от общата болест всеки да се съизмерва спрямо Бойко Борисов, като че ли той е центърът на света. Знаете също така, че подобен е проблемът и вляво, където Корнелия Нинова доста ще бъде затруднена, ако в един момент ГЕРБ изчезне. Какво ще прави тогава лявата лидерка, какво ще говори? Наясно сте, че в същото време тя се старае да е Бойкото Борисов на БСП, при това по един смешен дамски начин. Само че БСП не е ГЕРБ, не е събирана набързо като завера за спешно овладяване на държавата около една фигура. В БСП има много фигури, там не върви да си един вместо всички. Виждате освен това как патриотичността на патриотите се стопи, като ги поставиха да къкрят на котлоните на властта. Но най-вече виждате какво става в самата партия ГЕРБ. И знаете какво означава думата корупция в най-общия ѝ смисъл – развала означава. Партията ГЕРБ е така проядена от развала, че това вече застрашава конструкцията ѝ, а-ха да се срине от само себе си. И какво правят частите на едно цяло, което усеща, че е застрашено да не остане цяло – събира се, държи се здраво. Край на добронамереността и отстъпките. Обявен е курс за настъпателна борба. Само че вие сте знаещ човек и сте наясно каква е следващата стъпка – самозабравянето. А дойде ли самозабравянето… А може и да е дошло. Според Цветан Цветанов виновни за трагедията с проливните дъждове са синоптиците – това на какво ви прилича? На мен лично ми прилича на момента, в който Джо се спъва в кабела.", "date": "2017.10.29", "title": "Едни вярват, други знаят"}
{"url": "http://clubz.bg/60089-kolko_struva_sledvaneto_v_germaniq", "text": "Колко харчите на месец? Близо 60 000 германски студенти са отговорили на този въпрос през лятото на 2016 в рамките на мащабно проучване на германската академична организация „Щудентенверк“. Резултатът гласи: несемейните студенти, които живеят в едночленно домакинство, харчат средно по 918 евро на месец. За храна дават по 168 евро месечно, за дрехи – по 42 евро, за телефон и интернет – по 31 евро. Най-много отиват за квартира – средно по 323 евро на месец. А останалите - за книги, заведения и други. Разбира се, от град до град има огромна разлика в наемите.Така например, докато едно жилище с площ от 30 кв м, намиращо се близо до университета, в Мюнхен струва 634 евро на месец, в Берлин цената му е 416 евро, а в Лайпциг – само 322 евро. Това става ясно от проучване на кьолнския Институт за германска икономика. Впрочем, Мюнхен е първенец и по цените на единичните стаи в т.нар. студентски споделен апартамент (на немски WG). Една такава стая там струва 570 евро на месец. Средната цена за цяла Германия възлиза на 353 евро месечно, като най-ниската е регистрирана в Котбус – само 200 евро на месец. „За студентите с малък бюджет статите в студентски общежития се оказват единственото решение\", казва Бернхард Бьорзел от „Щудентенверк“. Средно стаите в общежития излизат по 238 евро на месец. За съжаление обаче броят на статите в общежитията далече не отговаря на нуждите. Запитванията многократно надхвърлят предлагането. За онези, които нямат късмет с търсенето на квартира или пък не могат да си позволят такава, има и други алтернативи. Например: да живееш при пенсионер, на когото да помагаш при пазаруване, в домакинството или в градинската работа. Междувременно пенсионери предлагат стаи в жилищата си в общо 30 германски града. Концепцията на този проект за споделено живеене е следната: за един квадратен метър жилищно пространство студентът трябва да помага по един час на месец. За 15 квадрата съответно 15 часа и т.н. Младежите обаче сами трябва да плащат тока и водата, която изразходват. Повече информация за тази възможност можете да откриете тук: www.wohnenfuerhilfe.info. Освен за наема, студентите трябва да отделят и два пъти в годината пари за т.нар. Студентски билет, включващ семестриалната такса и карта за обществения транспорт. И тези такси се различават силно в отделните федерални провинции. Така например през миналия семестър студентите в Пасау са плащали само по 72 евро на семестър, а в Хановер – по 425,06 евро. За да вържат двата края, много от студентите в Германия са принудени да работят. Особено тези, които не получават стипендии и издръжка от родителите си. Важно е да се знае, че който печели не повече от 8820 евро годишно (от 2018: 9000 евро), не подлежи на данъчно облагане. Това важи, разбира се, и за българите сред студентите в Германия. Впрочем, от 2014-та насам те имат неограничено право на работа, стига да си намерят такава. Според проучване на „Щудентенверк“, близо 68% от студентите в Германия работят. .", "date": "2017.10.29", "title": "Колко струва следването в Германия?"}
{"url": "http://clubz.bg/60091-buri_ubiha_pone_petima_v_centralna_evropa_snimki", "text": "Най-малко пет души са загинали в буря, развилняла се в Централна Европа в неделя, която причини прекъсвания на електроснабдяването и движението по пътищата и железниците, предаде АФП. Съборени от вятъра дървета са убили жена и мъж в две различни части на Чехия. Поляк е загинал, след като колата му се сблъскала с паднало дърво близо до Шчечин, в северозападната част на Полша. Шейсет и три - годишен германец се удавил в придошли води, които погълнали микробуса, където спял в северната част на страната. Няколко линии на железопътната компания \"Дойче бан\" в същия регион на страната са били прекъснати, а част от улиците в пристанището Хамбург са били наводнени. Бурните ветрове спрели движението на влаковете по десетки линии и по няколко магистрали в Чехия, а нивото на няколко реки се е повишило критично. Близо 200 000 души също са претърпели прекъсване на електричеството в Полша. В Австрия, заради ветрове достигащи скорост от 100 км в час, организаторите отмениха сутринта гигантския слалом, с който се открива състезанието за Световната купа за мъже в алпийския курорт Зьолден. ", "date": "2017.10.29", "title": "Бури убиха поне петима в Централна Европа (СНИМКИ)"}
{"url": "http://clubz.bg/60072-mariq_gabriel_shte_se_bori_s_falshivite_novini", "text": "Българската еврокомисарка Мария Габриел ще се бори с фалшивите новини в Европа. Намерението си тя обяви в интервю за Нова телевизия тази сутрин. Габриел, която отговаря за дигиталния пазар и общество, съобщи, че до месец ще започне обществена консултация за това какво ЕС би могъл да направи по темата. Обществената консултация може да бъде предварителен етап в подготовката на европейско законодателство. След нея Габлриел има намерение да създаде експертна група на високо ниво, която да предложи мерки срещу фалшивите новини. Коментирайки други теми, Габриел посочи, че предстоящото председателство на Съвета на ЕС дава на България уникалния шанс да бъде балансьор в ЕС, когато той води решителните преговори за \"Брекзит\", за следващия си многогодишен бюджет и за институционалните си реформи. Тя призова политическите сили у нас \"да загърбят малките интереси в името на тези мисия\". Тя изрази увереност, че \"България има потенциал да се превърне в регионален лидер на Балканите, когато става дума за цифровизация\".", "date": "2017.10.29", "title": "Мария Габриел ще се бори с фалшивите новини"}
{"url": "http://clubz.bg/60090-rodniqt_grad_na_lenin_v_tyrsene_na_nova_identichnost", "text": "В най-големия музей на Ленин в света  - в Уляновск, няма кой знае каква навалица. Посетителите не са чести, но край сградата има ограда, която трябва да предпази дошлите след като няколко масивни панели се откъснали от фасадата. Огромен знак, на който пише „Ленин“ все още насочва към бялата каменна кутия на Мемориалния музей на Улянов на брега на Волга, но родният град на бившия съветски вожд е в търсене на нова идентичност 100 години след Октомврийската революция, пише Ана Малпас в репортаж за АФП. Симбирск, на 700 км югоизточно от Москва, е мястото, където Ленин е роден и живее до 17-годишната си възраст. Градът става Уляновскк след смъртта му през 1924 г. И се превръща в Мека за туристическите групи от соцстраните.. За комунистите Ленин все още е най-доброто, което се е случило на Уляновск и местният комунистически активист Евгений Литяков казва, че градът дължи своето положение на факта, че в него е роден Ленин. Но нещата се променят и сега в музея отиват само шепа посетители. „Наричаме Уляновск майчината земя на Ленин, но какво от това – младите поколения го напускат“, признава Елена Беспалова, шеф на изследователския отдел във втория по големина музей в града, резервата \"Родина на Ленин\". В покритите с червен килим зали на Мемориалния музей на Ленин, който се простира на 4000 кв. м, експонатите са разнообразни- от смъртната маска на Улянов до гигантска карта на Съветския съюз, която свети в червено. Съвременните елементи включват огромно избражение на руския президент Владимир Путин, който е посетил музей през 2002 г. „Днес на практика най-големият останал музей на Ленин е нашият, в неговия роден град“, казва бившият директор Валери Перфилов, който на 70 г. още работи тук. Някога музеят изобилно е бил финансиран от Комунистическата партия и е имал около 5000 посетители на ден, но след разпадането на СССР „всичко внезапно се срина“, спомня си бившият директор. Днес музеят е финансиран от регионалното културно министерство и сегашният директор Лидия Ларина твърди, че комплексът, в който има и музикална зала, има по половин милион посетители годишно. Ремонт е предвиден за 2020 г. за 150-годишнината от рождението на Ленин според Ларина, която ще въвежда интерактивни елементи, както и по-добро кафене и магазин. Освен това фокусът се измества от Ленин като политическа фигура към неговото детство в Уляновск. На бившето училище на Ленин има плоча, която гласи: „Владимир Улянов, оглавявал правитлеството на Съветска Русия и СССР от 1917 до 1923 г.“ „Има определен брой хора на власт, който според техните възгледи с радост ще изтрия цялата памет за Октомврийската революция и Ленин“, оплаква се комунистът Литяков. И добавя: „Обществото няма да го допусне“. Музеят-резерват „Родина на Ленин“, вторият по големина в Уляновск, има федерално финансиране, и различна цел – да потопи посетителите в атмосферата на Симбирск във времената, в които е живял Ленин. В музея на открито има боядисани дървени къщи в близост до района, в който Ленин е живял в различни къщи, тъй като семейството му често се местило, има и пожарна, и квартален магазин. Комплексът има около 200 хил. посетители на година, основно местни хора, казва зам.-директорката Оксана Соловей. „За съжаление нямаме толкова много чуждестранни туристи, колкото по времето на Съветския съюз“, добавя тя. Музеят представя и по-тъмна страна с експозиция на 1917 г., която показва убийства и кражби от освободените престъпници и бивши войници. „Било е изключително опасно дори да вървиш по улиците. През 1917 г. полицейският час започвал в 6 вечерта“, казва Беспалова. Градът рекламира връзките си с Ленин, като част от „Червената обиколка“ за китайски туристи, които посещават съветски забележителности в Русия. Според персонала на музея китайски групи идват често, но през двата дни, които екипът на АФП прекарва в града не вижда нито един китайски турист. Градът се оглежда и за други свои имените съграждани, като романиста от 19 век Иван Гончаров, и за да сложи край вероятно на доминацията на Ленин над неговия имидж. Две 26-годишни дизайнери от Уляновск са създали поредица от разчупени картички, магнити и чаши и това представлява „алтернативната гледна точка“ към града. Една от картичките е с надпис „Уляновск – родина на таланти“ с рисувани портрети на 20 фигури в това число и Гончаров, но Ленин подозрително отсъства, и жените обясняват, че това не е случайно. „Нямаме нищо против него, но е добре да кажем на хората, че Уляновск не е само Ленин и СССР“, казва художничката Наталия Чебаркова. Новият момент е и големият брой църкви. До 1917 г. в района има около 700 църкви, но след революцията остават едва 18. След това остават и по-малко. В самия Уляновск оцеляват едва четири. Комунистическият режим използва града като символ на своята антирелигиозна политика - на победилия атеизъм. По ирония на съдбата днес в Уляновск е не само най-големият в света музей на Ленин, но и има повече църкви, отколкото преди 1917 г.", "date": "2017.10.29", "title": "Родният град на Ленин в търсене на нова идентичност"}
{"url": "http://clubz.bg/60069-da_vqrvame_li_na_razsledvaneto_za_ruska_namesa_v_izborite_v_sasht", "text": "Предизборният щаб на Хилъри Клинтън и Националния комитет на Демократическата партия са финансирали доклада, който стои в основата на разследването за руска намеса в американските президентски избори, разкри в. \"Вашингтон пост\". След като информацията за връзки между президента Доналд Тръмп и приближените му с руски държавни служители е събрана с помощта на опонента му, можем ли да вярваме на заключенията на разследването? Адвокатът на предизборната кампания на Клинтън и Националния комитет на Демократите   наема вашингтонската фирма  да разследва възможните връзки между Тръмп и руски правителствени лица. Компанията пък плаща на  , който е автор на доклада. Кантората на Елиъс наема Fusion GPS през април 2016 г. Дотогава на фирмата плаща неизвестен републиканец. Кампанията на Клинтън плаща за събирането на информация до октомври 2016 г., дни преди президентските избори. Елиъс получава доклада на Стийл, но не е ясно каква част от тази информация става достояние на предизборния щаб на Хилъри Клинтън и кой е запознат с нея. Източник на \"Вашингтон пост\" твърди, че Демократите не са знаели за участието на Fusion GPS. Кантората на Елиъс получава   между юни 2015 г. и декември 2016 г. за правни услуги. Не е ясно обаче каква част от тези пари са отишли за разследването на Стийл. Докладът на Кристофър Стийл твърди, че Кремъл се е опитвал да помогне за избирането му, за да има в Белия Дом човек, върху когото може да се влияе. По-късно американските разузнавателни агенции публично обявяват, че Русия се е намесила в президентските избори, за да помогне на Тръмп. ФБР разследва дали приближени до настоящия президент са помогнали на руснаците. Тръмп отрича подобни твърдения и смята разследването на ФБР за \"лов на вещници\". Агенцията е потвърдила част от информацията в доклада, твърдят източници на \"Вашингтон пост\", но  , което създава съмнения, че може да са манипулирани. След изборите, ФБР се съгласява да плаща на Стийл да продължи да сибира информация за Тръмп и Русия, но се отдръпва след като името му се появава в медиите. Очевидно има причина Демократите толкова дълго да крият участието си в разследването. Като за начало - те  . Партията на Хилъри Клинтън твърди, че намесата на Русия в подкрепа на Тръмп е отвъд допустимото. Да плащат на британски разузнавач за разследване на руската намеса противоречи на принципите, които те толкова усърдно защитават пред американското общество. Сравнението все пак не е равностойно. Великобритания е съюзник на САЩ, за разлика от Русия. Освен това  , а в лично качество. \"Враг № 1 на Путин\": Руската адвокатка е искала да спаси милиардите му По-големият проблем е, че  . В показанията си пред Сената през юли бизнесменът  , изпълнителен директор на хедж фонда \"Хермитидж кепитъл\", обвини Fusion GPS и директора й Глен Симпсън в организиране на кампания за очерняне на Сергей Магнитски - руски адвокат, убит в затвор след като разкрива мащабна схема за данъчни измами. Закон с неговото име, ойто налага санкции върху нарушителите на човешките права в Русия, а по-късно и в целия свят, е приет в САЩ, Канада и някои европейски страни. Законът \"Магнитски\" предизвиква рязко влошаване на отношенията между САЩ и Русия. Кампанията е водена от   Тя от своя страна се е срещала със сина на американския президент Доналд Тръмп-Младши по време на предизборната кампания през 2016 г. Fusion GPS признава, че е работила с Веселницкая две години, но отрича да има нещо общо със срещата между нея и Тръмп-Младши. Участието на фирмата в събирането на първоначалните данни за разследването на руската намеса, независимо със или без знанието на Националния комитет на Демократическата партия, внася съмнения в истинността на заключенията му. В крайна сметка разследващите трябва да докажат, че са проверили независимо фактите в доклада на Стийл, за да разсеят съмненията.", "date": "2017.10.29", "title": "Да вярваме ли на разследването за руска намеса в изборите в САЩ?"}
{"url": "http://clubz.bg/60074-shefyt_na_nato_raketite_na_kim_zaplashvat_i_evropa", "text": "Ракетите на Северна Корея (КНДР) могат да достигнат територията на страни членки на НАТО, предаде ТАСС, като цитира интервю на генералния секретар на НАТО Йенс Столтенберг, публикувано в японския в. \"Йомиури\". Столтенберг припомни, че през цялата си история алиансът е защитавал своите членове от балистични ракети чрез сили за сдържане. В центъра за киберсигурност на НАТО, намиращ се в естонската столица Талин, ще бъдат изпратени японски специалисти, добави Столтенберг, който започва днес посещението си в Япония. Той подчерта, че се разглежда възможността за широко японско участие в ученията по киберсигурност на НАТО. Генералният секретар на НАТО добави, че е необходимо да се оказва натиск над Пхенян, включително чрез строго спазване на икономическите санкции. (БТА)", "date": "2017.10.29", "title": "Шефът на НАТО: Ракетите на Ким заплашват и Европа"}
{"url": "http://clubz.bg/60077-petyr_moskov_az_nqma_da_uchastvam_v_obedinenie_%E2%80%9Enqma_lqvo_nqma_dqsno%E2%80%9C", "text": "Бившият министър на здравеопазването и настоящ говорител на Реформаторския блок Петър Москов отправи остра критика към обединението, което бе започнато около „Да, България“ и ДСБ. Пред БНТ Москов не спомена конкретно имената на тези партии или лидерите им, но даде само една позитивина оценка за действията им. Петър Москов посочи причана, заради която „градската реформаторска десница“ не е представена в Народното събрание. Москов призова преди да се говори за обединение, „да си дадем сметка защо и как се стигна до това“ - липсата на реформаторски гласове в парламента. Петър Москов припомни, че и НДСВ са говорили за нов морал и са се обявявали за „нито ляво, нито дясно“. Бившият здравен министър каза още, че първата задача преди едно обединение е да реши за какво е то и как ще бъдат реализирани целите. Петър Москов припомни какво е свършил и че важното е „как някакви красиви неща могат да се случат в управлението“. Бившият министър каза, че е заварил „мафиотизирана схема на лекарствена политика“ и в резултат на неговите действия „върнахме 130 милиона в касата“. „Аз знам какво съм правил две години. Искам да чуя моралните стожери на нацията какво са направили. Ама не колко пъти си се изказал от трибуната срещу мафията, а какви конкретни законови промени си прокарал“. Москов продължи в критичен дух: Петър Москов коментира, че сега десните трябва да намерят смисъл за общи действия, а не задължително организационно обединение. Той даде пример с икономическата програма, която трябвало да бъде консервативна, „освободена от илюзиите на либертарианството и крайния либерализъм“.", "date": "2017.10.29", "title": "Петър Москов: Аз няма да участвам в обединение „Няма ляво, няма дясно“"}
{"url": "http://clubz.bg/60071-da_bylgariq%E2%80%9C_kym_potencialni_partnori_priznajte_provala_na_rb", "text": "Националният съвет на политическа партия „Движение „Да, България“ прие резолюция, с която се обяви за предсрочни избори. Партията на Христо Иванов реши да продължи усилията за „изграждане на демократична алтернатива на настоящия олигархичен модел на управление на завладяната държава на национално и местно ниво и да предизвика предсточни парламентарни избори, на които да потърси подкрепа за управление, гарантиращо развитие и бъдеще на България\". Маркет линкс: ДПС, \"Воля\" и \"Да, България\" с по 3 на сто \"Да, България“ ще проведе диалог със „заинтересованите страни от демократичната общност\". Условията за бъдещите партньори на партията са“ \"Да, България\" и ДСБ правят общо движение срещу \"модела Борисов\" В последните седмици „Да, България“ излиза с общи позиции с ДСБ, „Зелените“, БЗНС и ДЕОС. Сега националният съвет на партията поставя условия за евентуално разширяване на формата: Партията на Христо Иванов ще изработва пакт “За чиста политика”, който да съдържа \"конкретни гаранции за интегритет при участието в политическия процес\".  \"Да, България“ обявява още, че ще проведе вътрешни избори за своите кандидати и създава младежка организация - „МлаДа България“.   Ето пълния текст на резолюцията: 1. Националният съвет отчита напредъка в изпълнение на декларацията от 8 юни и приветства инициирането от Да, България! на засилено сътрудничество с партии от демократичната общност по ключовите области от декларацията. 2. НС възлага на Изпълнителния съвет да продължи да работи за изпълнение на поставените в декларацията от 8 юни цели чрез общи действия по конкретни каузи и изграждане на демократична алтернатива на настоящия олигархичен модел на управление на завладяната държава на национално и местно ниво и да предизвика предсрочни парламентарни избори, на които да потърси подкрепа за управление, гарантиращо развитие и бъдеще на България. При работата по тази задача на ИС се възлага да проведе диалог със заинтересованите страни от демократичната общност. ИС да поддържа засилено сътрудничество с организации с последователно отстоявани демократични и европейски позиции, доказали готовността си да се борят за установяване на правова държава и да се конфронтират с корупционния модел на управление и завладяване на държавната власт на национално и местно ниво. Приканват се всички потенциални партньори да заявят ясно опозиционно позициониране и оценка за провала на РБ да изпълни своя мандат за решителни реформи на модела на управление. 3. Възлага на ИС да изработи и внесе в НС стратегия за подготовка и явяване на Европейски и местни избори, включително предложения за конкретен коалиционен формат. 4. Възлага на ИС да изработи и предложи на НС модел за провеждане на вътрешни избори, чрез които да се определят кандидатите на Да,България! за избори. 5. Възлага на ИС да изработи пакт “За чиста политика”, който да съдържа конкретни гаранции за интегритет при участието в политическия процес и по този начин да укрепи ролята на Да, България! като инструмент на една нова генерация за налагане на политика от ново поколение. 6. Възлага на ИС да развие и съгласува с бизнеса и други заинтересовани страни програмата на Да, България! за иновативен растеж, гарантиране свободата на предприемачеството и споделен просперитет. 7. Възлага на ИС да продължи организационните усилия по създаването на местни организации в страната, организации зад граница и учредяване на Младежката организация на Да, България (“МлаДа България”). \"Да, България\" и ДСБ правят общо движение срещу \"модела Борисов\"", "date": "2017.10.29", "title": "\"Да, България“ към потенциални партньори: Признайте провала на РБ"}
{"url": "http://clubz.bg/60092-mustafa_karadajy_shte_mahnem_cqlata_vlast_i_nanovo_shte_q_prestroim", "text": "Председателят на ДПС Мустафа Карадайъ призова за пореден път националистите да бъдат извадени от управлението на България. На семинар на младежкото ДПС във Вършец Карадайъ се закани да „махне цялата власт“. Лидерът на Движението припомни, че още когато се сформираше този кабинет, ДПС предупреди, \"че основата е грешна, структурата е грешна и ще произвежда грешни политики\". Мустафа Карадайъ даде за пример как в Европа „системните партии заявяват и след изборите изпълняват заявеното, че няма да допуснат националистите във властта\". Председателят на ДПС даде и пример с обявената независимост от Каталуня. „Виждаме, че в Испания популистите създават напрежение. Това е заразно и се пренесе в Италия. Такива процеси на Балканите са много по-опасни и по-сложни. Балканите сме мозайка от етноси. Всяка една държава в момента живее с представите, че граничи със себе си. Нито една държава не прави изключение в това отношение. От тази гледна точка популизмите и национализмите на Балканите имат естествена среда и много по-бързо могат да се развият в опасна посока\", каза Карадайъ.", "date": "2017.10.29", "title": "Мустафа Карадайъ: Ще махнем цялата власт и наново ще я престроим"}
{"url": "http://clubz.bg/60078-zdravniqt_ministyr_dal_porychki_za_16_mln_leva_na_zet_si", "text": "Фирми, които са близки до министъра на здравеопазването проф. Николай Петров, са получили обществени поръчки за 1,6 млн. лева от Военномедицинска академия (ВМА) в нарушение на правилата, показа разследване на бТВ.  Поръчките за материали за нуждите на ортопедията са спечелени от дружества, които са на семейството на мъжа, с когото живее дъщерята на Николай Петров Руслана. Двамата имат и общо дете. Така на практика директорът на ВМА е подписал поръчките със зет си. Един от договорите за доставка на медицински консумативи, сключен с дружеството „Ортопедие – Инвекс”, е на обща стойност 1 117 731 лева с ДДС. Фирмата е на Павлинка Нецова и е регистрирана на един адрес с ПР компанията на дъщерята на министъра Руслана Петрова. Освен това Павлинка е майка на Явор Цонев, т.е. е и баба на внучето на Николай Петров.  Едно от нарушенията при даването на поръчките е, че спечелилите не са били регистрирани по Булстат. бТВ съобщи, че Николай Петров е отклонил нейна покана за интервю във връзка с разследването и е дал писмен отговор на нейни въпроси. В него посочва, че единствен критерий при търга е била цената на доставката, а за редовността на документите са следили отговорни за това служители. На 20 октомври на сайта на Министерството на здравеопазването е публикуван  , извършена по време на служебното правителство на Огнян Герджиков, който сочи нередности при поръчките.  Част от 65-страничния доклад с дата 24 март 2017 г. е посветена на поръчка на ВМА, спечелена от гражданското дружество \"Ортопедие-Инвекс\". Одиторите подчертават, че в нарушение на Правилника за прилагане на Закона за обществените поръчки липсват Булстат и единен идентификационен код на изпълнителя.", "date": "2017.10.29", "title": "Здравният министър дал поръчки за 1,6 млн. лева на зет си"}
{"url": "http://clubz.bg/60093-ludogorec_bi_levski_v_nervna_bitka_sydiqta_izgoni_hero", "text": "\"Лудогорец\" би \"Левски\" с 2:0 в нервен сблъсък от 14-ия кръг на Първа лига. Победата позволи на \"орлите\" да продължат да водят с 5 точки пред ЦСКА-София и вече с 11 пред \"сините\" в класирането. В следващия кръг шампионът приема \"червените\" в Разград.  Днешния двубой на \"Лудогорец арена\" предложи страхотна битка през първото полувреме, в което имаше гол за домакините, друг не бе зачетен, а треньорът Димитър Димитров-Херо бе изгонен от скамейката заради невъздържано поведение. След почивката \"зелените\" затвориха мача с повече класа и самочувствие. Върджил Мисиджан няколко седмици бе извън строя на \"Лудогорец\", тъй като отказваше да преподпише нов договор. Днес холандецът доказа, че е важна фигура с гола си в 11-ата минута. Малко след това Серджиу Буш пропусна да изравни. В 31-ата минути гол на домакините не бе зачетен след продължително разбъркване в полето на \"Левски\" - заради засада. Трима от съдиите, начело с главния Волен Чинков, се съветваха дълго, преди да вземат решение. Херо побесня и тръгна да търси обяснение, а Чинков го прати на трибуните. Така бургазлията няма да води тима си от скамейката срещу ЦСКА. А екшънът продължи на терена, имаше динамика в играта, \"Левски\" в тези минути бе равностоен. В края на полувремето Буш направи нов пропуск. След антракта \"Лудогорец\" подчини съперника си. В 59-ата се случи логичното - Вандерсон удвои, а попадението му майсторски бе изработено от Джоди Лукоки. Тук всичко свърши, въпреки че след това прехвърчаха искри на терена заради спречквания. Вандерсон можеше да направи 3:0, но стреля край вратата.  В крайна сметка \"Лудогорец\" спечели напълно закономерно, а се видя, че поне на този етап \"Левски\" отстъпва значително. В четвъртък \"орлите\" приемат португалския \"Спортинг\" (Брага) в Лига Европа.", "date": "2017.10.29", "title": "\"Лудогорец\" би \"Левски\" в нервна битка, съдията изгони Херо"}
