{"url": "https://clubz.bg/87025-sedmica_predi_derbito_cska_sofiq_dopusna_gaf_v_ruse", "text": "ЦСКА-София не успя да преодолее \"Дунав\" (Русе) в мач от седмия кръг на Първа лига - 1:1. Стефан Христов наказа грешка в защитата на гостите в 41-ата минута. В 68-ата дежурният голмайстор на \"червените\" Евандро изравни. През почти цялото второ полувреме се игра пред вратата на русенци, но въпреки това падна само един гол. ЦСКА-София направи един куп пропуски. Следващата неделя е сблъсъкът ЦСКА-София - \"Левски\". След вчерашната си победа над \"Локомотив\" (Пловдив) с 1:0 на \"Герена\" тимът на \"сините\" има четири точки аванс пред съперника. Столичният отбор започна по-активно срещата. Но стигна само до удари отдалеч. Постепенно акциите на \"червените\" бяха притъпени. В 41-ата минута Тиаго лошо върна топката към Албентоса, който сбърка, пресиралият го Стефан Христов овладя топката и откри отблизо - 1:0. През втората част ЦСКА-София бързо можеше да изравни при няколко статични положения, при които като по чудо не падна гол. Замесени в ситуациите бяха Али Соу и Петър Занев. В 68-ата Евандро изравни след добра акция отдясно. Броени минути след това първо Али Соу не успя да преодолее вратаря Благой Макенджиев след центриране, а добавката на Кристиан Малинов към опразнената врата също не попадна в целта. До края ЦСКА-София нямаше чисти голови възможности, \"Дунав\" се справи с натиска и измъкна заслужена точка.", "date": "2019.08.25", "title": "Седмица преди дербито ЦСКА-София допусна гаф в Русе"}
{"url": "https://clubz.bg/87022-trymp_malko_sa_im_mitata_na_kitajcite", "text": "Белият дом уточни днес, че когато американският президент Доналд Тръмп е казал, че \"има колебания\" във връзка с търговската война с Китай, той е имал предвид, че би искал да беше повишил повече митата за китайски внос, съобщиха световните агенции, цитирани от БТА. \n\tТръмп, който вдигна митата за вносни китайски стоки през изминалата седмица, предизвика изненада на срещата си с британския премиер Борис Джонсън в Биариц, Франция, когато отговори положително на въпроси на репортери дали има някакви колебания по въпроса за китайските мита, уточни Ройтерс. \n\tПреди официалния старт на днешните дискусии на лидерите от Г-7 във френския град двамата ръководители се срещнаха на работна закуска. \n\tГоворителката на Белия дом Стефани Гришам се опита да обясни думите на Тръмп. Тръмп ще кани Путин на следващата среща на Г-7 (СНИМКИ, ВИДЕО) Италианският премиер Джузепе Конте предупреди колегите си от Г-7 днес за опасностите от протекционизма и призова САЩ да не изпълняват заплахата си за налагане на мита на германските автомобили, предаде Ройтерс. Това е казал Конте пред държавните ръководители на страните от Г-7 Конте според италиански представител, който е присъствал на разговорите в Биариц. Макрон профилактира Тръмп преди срещата на Г-7 (СНИМКИ) Тръмп и Абе обаче изразиха различни позиции във връзка със севернокорейските изстрелвания на балистични ракети с малък обсег, предаде Ройтерс, цитирана от БТА. \n\tТръмп, който се хвали с отношенията си със севернокорейския лидер Ким Чен-ун, каза, че изстрелванията не са в нарушение на никакво споразумение и съответстват на действията на другите. \n\tВчера Северна Корея за седми път изстреля балистични ракети с малък обсег, откакто Тръмп и Ким се срещнаха на границата между Северна и Южна Корея през юни. \n\tНа срещата на върха на Г-7 в Биариц днес американският президент съобщи, че вероятно ще се срещне отново с Ким Чен-ун. \n\tНа въпроса дали се притеснява от изстрелваните от Северна Корея балистични ракети Тръмп отговори: Президентът на САЩ допълни, че на него не му харесват ракетите с малък обсег и допълни, че много страни извършват изпитания с този тип ракети. Президентът поясни, че е обсъждал с Ким Чен-ун въпроса за балистичните ракети с голям обсег и Ким не прави изпитания с тях, както и не извършва ядрени изпитания. \n\tТръмп допълни, че със севернокорейския лидер си общуват и че е получил много хубаво писмо от него миналата седмица. От него ставало ясно, че Ким бил разстроен, че Южна Корея е извършила военни учения. \n\tСъщевременно японският премиер Абе заяви, че изстрелванията на севернокорейските ракети нарушават резолюции на ООН.   Макрон профилактира Тръмп преди срещата на Г-7 (СНИМКИ)", "date": "2019.08.25", "title": "Тръмп: Малко са им митата на китайците"}
{"url": "https://clubz.bg/87023-iranskiqt_vynshen_ministyr_pristigna_v_biaric", "text": "Иранското външно министерство съобщи, че иранският външен министър Мохамад Джавад Зариф е пристигнал днес в Биариц, докато лидерите от Г-7 обсъждат позицията си спрямо страната му, предадоха световните агенции, цитирани от БТА. Ирански държавен самолет е кацнал днес в 14,13 ч. местно време (15,13 ч. българско време) на летището в Биариц, където се провежда срещата на върха на Г-7, предаде Франс прес, като се позовава на сайта за проследяване на полетите Флайтрадар24. \n\tСпоред данните в сайта същият самолет в последните дни е летял до европейските столици, посетени от иранския външен министър Мохамад Джавад Зариф. \n\tВ петък Зариф беше в Париж за среща с френския президент Еманюел Макрон. Преди това Зариф беше в скандинавските столици, като данните на сайта за проследяване на полети показват, че кацналият в Биариц ирански самолет е бил в Париж в петък, а преди това и в скандинавските столици, посетени от Зариф. Говорителят на иранското външно министерство Абас Мусави написа в Туитър, че Зариф е пристигнал в Биариц, но няма да преговаря или да се среща с американски представители там. Френското президентството също потвърди, че Зариф е в Биариц и че ще разговаря с френския си колега Жан Ив Льо Дриан, но че не е предвидена никаква среща с делегацията на Тръмп. Пристигането на Зариф по френска покана и разговорите му с френски презставители в кулоарите на форума на Г-7 е хванало Тръмп неподготвен, предаде Ройтерс. Агенцията дори нарече събитието \"шок\" в заглавието на кореспанденцията си. Тя цитира американския президент да признава, че е  бил \"изненадан\". Френският президент Еманюел Макрон и иранският му колега Хасан Рохани имаха няколко телефонни разговора през последните седмици, които имаха за цел да намалят напрежението между САЩ и Иран. Макрон уточни днес, че няма официален мандат от Г-7, за да дискутира с Иран и че всеки ще продължи да действа според ролята си. Той обаче изрази задоволство, че членовете на Г-7 споделят едни и същи цели относно Иран, предаде Франс прес. Тръмп ще кани Путин на следващата среща на Г-7 (СНИМКИ, ВИДЕО) Макрон каза, че на вечерята вчера, с която беше открита срещата на върха на Г-7 в Биариц, лидерите са обсъждали Иран и дискусията им е позволила да установят две общи линии. Първата е, че нито една страна от Г-7 не иска Иран да се сдобие с ядрена бомба. Втората е, че всички страни на Г-7 са изразили дълбока привързаност към стабилността и мира в региона, предаде Ройтерс. Макрон добави, че той и японският премиер Шиндзо Абе са предприели инициативи относно Иран. Говорейки за Иран и за Тръмп, Макрон припомни, че Тръмп е президент на \"сила номер едно в света\", който трябва да защитава интересите на избирателите си и който е формулирал много ясно възгледите си за Иран и по други въпроси.", "date": "2019.08.25", "title": "Иранският външен министър пристигна в Биариц"}
{"url": "https://clubz.bg/87021-vijte_kakvo_slusha_obama_tova_lqto_muzika", "text": "Барак Обама това лято слуша \"всичко\" - от Дрейк и Бионсе до \"Стийли Дан\" и Франк Синатра, съобщи Асошиейтед прес, цитирана от БТА. \n\tБившият американски президент определи лятната си плейлиста като \"нещо ново, нещо старо, нещо бързо, нещо бавно\". Той разпространи в Туитър заглавията на 44 песни, които слушат напоследък със съпругата му Мишел.     Сред тях са \"Too Good\" на Дрейк, \"Reelin' in the Years\" на \"Стийли Дан\" и класиката на Синатра \"I've Got You Under My Skin.\"   \n\tДруги предпочитани песни на Барак Обама са \"MOOD 4 EVA\" от \"Цар Лъв\" с Бионсе и Джей-Зи, както и \"Brown Eyed Girl\" на Ван Морисън и \"Drift Away\" на Доби Грей. Ето и малко музика от плейлиста на семейство Обама:                         Миналата седмица Барак Обама сподели кои книги чете през лятото. Сред тях са \"Момчетата от Никел\" на Колсън Уайтхед, \"Вълци\" на Хилари Мантел и събраните съчинения на нобелистката Тони Морисън, която почина на 12 август.", "date": "2019.08.25", "title": "Вижте какво слуша Обама това лято (МУЗИКА) "}
{"url": "https://clubz.bg/87019-v_bylgariq_mrazqt_talantite_ako_ne_sa_minali_prez_komisiq%E2%80%A6", "text": "Случаят с оперната певица Дарина Такова, която била поканена да се яви на конкурс в Националното музикално училище „Любомир Пипков“, за да преподава там, развълнува родния Фейсбук и провокира разнопосочни реакции – особено след поисканата от министъра на културата Боил Банов оставка от директорката на училището. Мнозина са възмутените от унижението Такова да се явява пред комисия – не само защото зад гърба си има славна творческа биография с участия по много от най-престижните оперни сцени по света, а и заради инцидента с фаталната за гласа ѝ операция преди 13 години, прекратила изпълнителската ѝ кариера. Други смятат, че въпреки звездната си биография, ако Дарина Такова иска да преподава в Музикалното училище, трябва да го направи по правилата и наравно с останалите кандидати. Предлагаме Ви някои мнения по случая на популярни личности във Фейсбук. Приветствам позицията на Боил Банов! Ако и предишните министри на културата бяха като него, може би в Музикалната академия щяха да са преподавали и Гена Димитрова, и Никола Гюзелев, и Валери Попова, и Райна Кабаиванска, и Дарина Такова. Всички те не са били допускани да преподават там заради правилата на Академията, изготвени от посредствени хора, именно за да я „опазят“ от певци със световна кариера. Разбира се, че на Територията е правило да те уволнят, ако спазваш правилата. Да си добър, дори гениален в дадена област, съвсем не означава, че задължително си и добър преподавател. Примери мога да дам много. Не е уместно да се смесват двете неща. Дневна доза класически българин. По повод скандалите с Дарина Такова четох къде ли не, че правилата са за всички и че щом иска да работи обикновена работа, да слезе на земята и да види как е да си като нас, простосмъртните. Ех, бе, байооо. Не може ли сред нас да има и непростосмъртни, таланти, гении, диви? Е така малко поне, за цвят? На Асен Златаров е отказана помощ от министъра на образованието за лечение във Виена, операцията му е платена от богатия индустриалец Асеов, Златаров умира и правителството дори не иска да прибере останките, та Асеов ги връща с буика си. Пенчо Славейков бяга в Швейцария, Алеко го убиват, само преди месец Фейсбук отново разстреля Вапцаров, за Гео Милев не ми се говори. Христина Морфова я уволняват от Операта през 1935 г. заради съмнения в лесбийство. Тази страна мрази талантите си. Не са минали през комисия… В културния свят отношението към доказаните артисти е почтително и безпрекословно – особено към звезди със световна известност. Те са кумири, които не се обсъждат, освен в клюкарски вестници, и всеки се опитва да се възползва от таланта и имиджа им, спазвайки съответното уважение. Това, че у нас цари една всеобща фриволност в отношенията, че няма значение кой какво е правил и прави, че всеки изпаднал от Луната многознайковец може да раздава мнения и присъди по всякакви въпроси, че разни несъстоятелни персони правят административна или по политическа линия кариера, вече се превръща в стериотип. Титли, степени, постове… И когато се появи някой, изградил себе си и кариерата си независимо от всички тези обстоятелства, той се превръща в потенциална заплаха. Уви, г-жа Такова изпи тази кисела чаша… което всъщност е още едно признание за нейния талант. Боил Банов иска оставкa заради оперна прима Най-абсурдното в тази история с Музикалното училище и г-жа Такова е, че нейното желание да преподава там може да се възприеме като благотворителен жест (за който коленопреклонно да се благодари). Преди години спрях да преподавам. Една от причините беше, че хонорарът ми за един месец в НУТИ \n\t(Националното училище за танцово изкуство) беше 47 лв. В един момент прецених, че предпочитам в тези 32 часа на месец да се занимавам със себе си или с нещо, което не ангажира така постоянно съзнанието ми, защото всеки преподавател знае какво означава да водиш дори един курс (а аз водех два) и как тези същества са постоянно в главата ти и ти мислиш как да ги водиш максимално пълноценно… Та без да зная какви са възнагражденията в Музикалното, намирам за изключителен абсурд да се комплицира и изобщо обсъжда желанието на величина от нивото на Дарина Такова да преподава там, след като би трябвало да ѝ се плаща само за да се разходи с едно кафе по коридорите му. Добър резултат от скандала с „назначаването“ на Дарина Такова би било създаването на специален статут, който да дава право на международно признати артисти да преподават в държавните учебни заведения като почетни професори. България е твърде малка, за да мине незабелязано нечие лошо поведение, още повече когато те дебнат, за да се издъниш, а пък в софийското „висше“ общество от няколкостотин души с възможности всякакви и не по-малки претенции е просто невъзможно да се скриеш – за зло или за добро. Имало е случаи, в които съм била линчувана относително основателно – доколкото публичния линч е средство за превъзпитание – и други, в които са ме размазвали просто от злоба и завист. В линча всеки човек става тълпа и почти никой не се наема да ти стане „адвокат“. Тълпата е смела, защото е лишена от индивидуалност, т.е. от реална смелост. Тя обединява страха. \n\tПребиват те публично, разбиват ти устата, хвърчат зъби, пукат ребра, изкарват ти въздуха, влачат те за косата и почти всички мълчат. Застъпвала съм се за какви ли не хора, познати и напълно непознати, които са го отнасяли лошо. Вече обаче не виждам смисъл, и не за друго, а защото щом си във Фейсбук, особено българския, трябва да си наясно, че си част от тълпа. Индивидуалността ти е силно преувеличена. Прочетох някъде как наричат Дарина Такова претенциозна пръдла. Аз също съм била недостатъчно възпитана, за да си позволя няколко пъти – не повече – да напиша подобни брутални неща за друг човек. Дължа извинения, ще се извиня по един или друг начин. Дарина Такова нито ме интересува, нито съм близка с нея, подкрепям я във вопъла ѝ за случилото се с Музикалното училище, но пръднята, която пусна пишещия за нея, е токсична. И липсата на остра реакция срещу това говорене е не по-малко токсична. Тук говоренето на омразата под привидно невинна форма е като „добър ден“. Аз също съм претенциозна пръдла в очите на много хора, никога няма да ги убедя в обратното, а и нямам намерение. Да си претенциозна пръдла в България е комплимент, който не ми е по вкуса, но who cares. Не съм и няма да бъда и ничии адвокат. Не рекламирам на стената ми нищо, което не съм гледала, чела или чула, не слагам думите и името си никъде, където не съм сигурна, че ще бъдат разбрани максимално правилно. \n\tДръжте си езика зад зъбите и се научете да го правите, без да го прехапвате или това да ви разболее. Има начини, които не са вредни за никого. Чипът не може да бъде сменен, но при желание за самоусъвършенстване бихте могли да се опитате да прескочите плета, зад който живеете. Отвъд има прекрасен свят, несъмнено. Струва ми се, че крамолите, които се развихриха около казуса с Дарина Такова, са по някакъв начин ползотворни. Поне така би ми се искало да бъде. След унизителния акт на отхвърляне, позовавайки се на закона, на поредния голям артист от страна на една културна институция, дойде и непремерената реакция, според някои, на министъра на културата Боил Банов. Може би твърде емоционална, може би неправомерна, може би превръщаща се в прецедент, който би могъл да повлече след себе си неприятни рецидиви. Разбира се, моята преценка е силно субективна и много пристрастна, защото освен приятел на Дарина, помня подобното отношение на администрацията в този тип институции и към баща ми, разиграван дълго време, за да може евентуално да предаде опита си и да вдъхне амбиции у младите си колеги… Тези от нас, които са живели достатъчно време в соца, помнят добре отношението на „народната“ власт и изобщо на хората, към способните, даровитите, талантливите, работливите и амбициозните. То беше винаги унизяващо ги, принизяващо ги, подиграващо ги, изравнящо ги най-после с посредствените, некадърните, мързеливите, неграмотните…Всички трябваше да сме равни и еднакво сиви… Така или иначе, талантливите, въпреки всичко успяваха да пробият, да намерят излаз от сивотата и да разперят криле. От миланската скала в музикалното училище? Само през комисия Не мисля, че това поведение се е променило особено, даже е мутирало в още по-уродливи форми… Време е да преразгледаме отношението си към хората, осенени и дарени с талант и да осъзнаем, че те са истинско богатство, което извисява всички, да ги гледаме с уважение, дори страхопочитание и да успеем да намерим начин да сведем административните изисквания до незначителна формалност, която трябва да се отстрани, когато се сблъска с таланта. Мен лично ме е срам, че от възникналата ситуация, вследствие остарели и тежки административни правила, са противопоставени институции и личности на изкуството. Защо има още такива правила, защо никой не направи нищо, за да ги промени, защо се работи и живее по точки и подточки, а няма възможност за гъвкавост и улеснена работа с кадрите…? Защо, защо, защо. Когато аз бях назначен да преподавам в консерваторията в Амстердам, това се случи само на база на името ми и мястото ми в „Концертгебау“. И се случи за няколко дни. Това като пример за ефективност. Моля не приемайте думите ми за упрек. Просто ме е срам за създалата се ситуация. От нея губят само и единствено учениците. От миланската скала в музикалното училище? Само през комисия", "date": "2019.08.25", "title": "В България мразят талантите, ако не са минали през комисия…"}
{"url": "https://clubz.bg/87026-ruski_kosmicheski_korab_ne_uspq_da_se_skachi_s_mks", "text": "Руският космически кораб „Союз МС-14“ с хуманоиден робот на борда, не успя да се скачи с Международната космическа станция (МКС), предаде \"Свободна Европа\". Тя цитира съобщение на руската агенция „Роскосмос“, че проблем в апаратурата за скачване и причина за неуспеха. Ръководителят на „Роскосмос“ Дмитрий Рогозин е казал, че ще има нов опит за скачване в автоматичен режим на 27 август. Времето дотогава е необходимо за подготовка, добавил той. ТАСС съобщава, че корабът се е приближил на 96 метра от целта си, когато операцията е била прекратена. Според НАСА проблемът идва от системата за свръзка на име КУРС, а не от самия кораб, предаде \"Совободна Европа\". Руската и американската космически агенции подчертават, че животът на шестчленния екипаж на МКС не е бил в опасност.", "date": "2019.08.25", "title": "Руски космически кораб не успя да се скачи с МКС"}
{"url": "https://clubz.bg/87009-vojna_na_dronove_v_blizkiq_iztok_video", "text": "Израелски дрон падна над ливанската столица Бейрут, а друг избухна във въздуха, съобщи представител на ливанското шиитско движение Хизбула, цитиран от Асошиейтед прес и Ройтерс. Според жители на южната част на Бейрут, която е бастион на подкрепяното от Иран движение, голяма експлозия рано тази сутрин е предизвикала пожар. Точно преди взрива те са чули летателен апарат, а след експлозията бойци на Хизбула са отцепили района. Това е първият подобен инцидент от повече от десетилетие, отбелязва Ройтерс. Няколко часа по-рано Израел съобщи, че негови самолети са нанесли удари по ирански сили и шиитски паравоенни формирования на територията на Сирия.  Лидерът на Хизбула Хасан Насралла каза, че падането на израелските дронове тази нощ, е много опасно развитие на ситуацията, предаде  \n\tРойтерс, цитирана от БТА. Насралла добави, че инцидентът е първото ясно опасно нарушение на ангажимента между Израел и Хизбула от 2006 г. и че това е била първата израелска атака в Ливан оттогава.  Министърът на външните работи на Ливан Джебран Басил пък каза, че Бейрут спешно е изпратил жалба до Съвета за сигурност на ООН срещу действията на Израел. Израелски самолети нанесоха удар по ирански сили в близост до Дамаск, които са планирали да нанесат удари с дронове по цели в Израел, предадоха световните агенции, цитирайки говорител на израелската армия. Тя разпространи в Туитър видео на елитни ирански бойци в Сирия, които носят дрон убиец.     Ударът е бил насочен срещу агенти на елитните ирански сили \"Кудс\" и шиитски милиции в Акраба, на югоизток от Дамаск. Те са подготвяли планове за нападение с дронове срещу израелски обекти.     Изтребители на израелската армия са поразили инфраструктурни обекти, добави говорителят, цитиран от ДПА. Той обясни, че бойните дронове могат да бъдат натоварени с експлозиви и са подобни на ракети, които могат да нанасят удари със значителна точност. По-рано сирийската държавна телевизия САНА съобщи, че противовъздушната отбрана е прехванала \"враждебни цели\" над столицата Дамаск, припомня Ройтерс. Няма съобщения за пострадали или щети. В същото време свързаните с Иран йеменски бунтовници хуси извършиха нападение с дронове срещу саудитското летище Абха, предаде Ройтерс, като цитира телевизията на хусите \"Ал Масира\". Говорител на хусите съобщи, че дроновете са нападнали контролната кула на летището. Засега няма потвърждение от саудитските власти. БТА  ", "date": "2019.08.25", "title": "Война на дронове в Близкия изток (ВИДЕО)"}
{"url": "https://clubz.bg/87024-pyrvo_prestyplenie_izvyrsheno_ot_kosmosa_video", "text": "Американската космическа агенция НАСА разследва случай, който би могъл да се окаже първото в историята престъпление, извършено от Космоса, пише \"Ню Йорк таймс\". Астронавтката Ан Шарлот Макклейн е обвинена от брачната й партньорка Съмър Уордън, с която са в развод, че незаконно проникнала онлайн в банковата й сметка, използвайки компютри на НАСА. Уордън, бивш офицер от военнонъздушното разузнаване на САЩ, обвинява Макклейн, наградена астронавтка и подполковник от американската армия, че се сдобила с незаконен достъп до банковото й досие и следяла движенията в него.  Уордън се е оплакала пред Федералната комисия по търговията и признала пред властите, че от сметката й не е липсват пари. Макклейн отхвърля обвиненията, твърдейки че винаги е имала достъп онлайн до банковата сметка на партньорката си и следяла разходите, за да се уверява, че в нея има достатъчно средства за отглеждането на сина им, за попечителството над когото двете са в съдебна битка. НАСА отказа да коментира личния живот на служителите си, а адвокатът на Макклейн заяви, че Уордън не и е забранявала достъп до банковото си досие. Родителите на Уордън отишли по-далече и обвинили Макклейн в кражба на самоличност. Двете са сключили брак през 2014 г., а са в развод от 2018 г.    ", "date": "2019.08.25", "title": "Първо престъпление, извършено от Космоса? (ВИДЕО)"}
{"url": "https://clubz.bg/87018-politicheskata_zima_e_tvyrde_dylga", "text": "В ерата на „новите политици”, в която светът битува през последните години, идеологията е натикана в ъгъла. В България рефренът „няма ляво, няма дясно” го слушаме натрапчиво от 2001 г. – тръгнал като метод за разправа със „старите политици” – без значение леви ли са или десни, важното е да са „маскари”. Ефектът от това стигна дотам, че вече го няма ни лявото, ни дясното, а що е то либерално и консервативно е пълна мъгла, освен ако употребата на избелелия етикет не носи краткосрочен конкретен политически дивидент в определена ситуация. Справка – „антикомунизмът” на ГЕРБ, който минава за „десен” в родната политическа координатна система, а всъщност е само стръв за избиратели. Или „социализмът” на БСП, който е предимно средство за задържане в орбита на носталгично настроени към миналото хора, срещу които е насочен „антикомунизмът” на първите споменати. Проблемът с процеса на размиване на политическите граници е, че когато и откакто това се случва, настъпва популизмът. Той има хиляди лица и може да се преоблече както си поиска – според актуалната социална мода. Може да се дегизира – и най-често баш това прави – на национализъм. Може да влезе в костюма на поборник за социални права, но още по-удобно се чувства в дрехите на борец срещу нечии конкретни права. Добре му е и като се представя за „защитник” срещу заплахи – реални или въображаеми, зависи колко добре му работи пропагандната машина. Популизмът във всичките си разновидности не разчита приоритетно на политически активните, на идеологически ориентираните хора. Разчита на разколебаването им. И на провокация на емоциите (не на мисълта) на всички останали. Експлоатира страховете и надеждите им. Недоволството им. Стереотипите им, обикновено култивирани исторически и културно, или пък пропагандно. Идеята, която се предполага да е в основата на политиката въобще – да се отстоява посока на развитие, на която би трябвало да са функция конкретни всекидневни политически действия, отстъпи на идеята да се адресират и задоволяват всекидневни масови обществени настроения, кампанийно, без дългосрочна перспектива и търсене на устойчиви решения. И с една цел – печелене на избори. Толкова. „Утре“-то отсъства. В тази среда т.нар. традиционни партии и политици, които са традиционни с това, че носят със себе си идеология и базова ценностна ориентация най-малкото за това чии обществени интереси представляват, започнаха да губят битката. Вместо да се съсредоточат в незагубване и на войната, сякаш предпочитат да играят по новите правила. В резултат политически активният човек – ляв, десен или като какъвто и да се определя, комуто и да (е) симпатизира(л), няма друг избор, освен да страда от тежка форма на перманентен когнитивен дисонанс. Лявото в прочита му в Европа след краха на комунизма и тоталитарните му режими се очаква да е онова, което защитава слабите, бедните, бори се за правата на малцинствата, за тези на работещия човек, за социална справедливост. То се предполага да е интернационално, затова партиите от това семейство си имат и организация с това име – Интернационал. За него границите не са ключови, ключов е социалният статус на масовия човек и мястото на държавата в осигуряването на неговото добруване. На теория. Мълчат ли левите за Гешев? В България да е изразител на това ляво претенции има БСП. В устава на партията например пише: Българската социалистическа партия е масова партия, която обединява единомишленици – социалисти от всички социални слоеве, независимо от социално, образователно и имуществено положение, пол, етнос и вяра. БСП на Корнелия Нинова обаче методично се отървава от описания идеологически профил и това лъсна със страшна сила на евровота. Голямата лява партия БСП се кара с европейското си семейство. Заложи на риторика, която е много по-близо до онова, което сега влиза в категорията крайна десница. А крайна десница напоследък е синоним на един от видовете популизъм. БСП дори започна да преповтаря посланията на политици, на които се предполага да е върл политически враг – десните и консервативните по етикет партии, управляващи в Унгария и Полша, например. Когато си малко от малко политически грамотен, без значение на кой спектър симпатизираш, знаеш, че ляв политик, който превръща в кауза неща като запазване на „християнските ценности” и идентичност, няма как да е ляв. Въобще социалист да говори за религиозни ценности си е доста подозрително. Левият политически човек не мрази различните и незащитените (от държавата). Помага им. БСП в момента мрази мигрантите и се бори срещу тях. Не харесва особено интернационална Европа, предпочита твърдото националистическо говорене. Демонизира някакви „джендъри” в пълен синхрон с тези, които при нормални обстоятелства би наричала „фашисти”. Левият човек например би защитавал „Плана Макрон”, който е по-скоро в интерес на работниците и в ущърб на работодателите им. Тук е обратното. БСП предпочете да се върне към миналото и носталгията по комунизма, харесва Русия на Путин, който между другото също не е ляв. Той е авторитарен. Подобно на „десния” Орбан. Между другото – вероятно никога няма да проумея защо някой суфлира на Путин и Орбан, но твърди, че е против методите на управление на Бойко Борисов. Последният (засега) дори е по-приемлив и смилаем от първите двама..., ако си най-обикновен демократ по душа – без значение ляв или десен, когато става дума за социални права и икономическа политика. Примерите защо БСП се държи като всичко друго, освен като нормална европейска лява партия, са толкова много, че трудно се обобщават. На терена обаче нещо, което отговаря на традиционното определение „лява партия”, не се вижда. Левият избирател има проблем. Псевдолевият популист – представителство. „Дясното” пространство бе превзето методично, бавно, целенасочено чрез най-различни методи на асимилация. От ГЕРБ. Партията на Бойко Борисов се намести там, защото когато се създаваше преди повече от десетилетие – нямаше къде другаде. Политическата супа, която самообявилата за либерална партия НДСВ остави след себе си, след като разби и отслаби т.нар. традиционна десница с нейното собствено съучастие, се разля в свободните пространства. Всъщност ГЕРБ не насели обратно дясното, а го срита от голямата сцена. Запазвайки само табелата, защото понякога и тя върши работа. Между другото в устава на ГЕРБ никъде не пише каква идеология изповядва партията. Нищо че по дефиниция баш това се очаква да е първата характеристика на „нещо“, което нарича себе си „политическа партия”. Не пише и към кое политическо семейство принадлежи ГЕРБ – при БСП това поне на хартия е ясно – пише го изрично. И много от хората в Столетницата и около нея все още вярват в това, колкото и посоката на ръководството да е различна. ГЕРБ по устав е организация, която отстоява: Целите пък са:   ГЕРБ минава за дясна, защото се води политически противник на лявото, описано по-горе. И защото ѝ харесва да е част от Европейската народна партия – вероятно по силата на това, че просто е най-голямата. Държи ли се като такава обаче? Десните партии искат конкуренция. И защитават инициативните. Поддържат ниски данъци и ги събират, за да обезпечават ролята на държавата само там, където трябва да я има. И да я вадят оттам, където не ѝ е мястото, например в икономиката. ГЕРБ за сметка на това издигна в култ производството на парични излишъци в държавата, за да ги „раздава” политически целесъобразно (виж стр. ... тук да сложим страницата, на която е текстът на Еми Милчева). Дребният и средният бизнес и конкуренцията са вечно заподозрени я от НАП, я от някоя друга „независима” държавна структура за сметка на големите изпълнители на обществени поръчки, които – ако сгафят, може и да бъдат посмъмрени (често лично от премиера на републиката), за да се тушира евентуална обществена реакция, но после практиките да си продължат постарому. Ако на някого му липсват конкретни примери – да си припомни историите в строителния бранш и обществените поръчки покрай магистрали, саниране, усвояване на най-различни еврофондове... Показателни са. Десните партии правят политика, в която правилата се спазват от всички участници на пазара. Псевдодесните партии твърдят, че правят това, докато фаворизират монополи, например в горивата, като допускат някой да си развява коня на „енергийната борса” и после вдигат рамене и викат: „Ми пазар, какво да се прави.” Десните партии и лидери не казват „аз дадох пари за това” или „аз вдигнах заплатите” и въобще раздадох едни пари. Защото тези пари не са на партиите, били те управляващи, нито на правителствата. Те са публичен ресурс и не се раздават. Инвестират се с очакване за възвръщаемост в полза на тези, от които са събрани. В нашия случай тръбиш, че си десен, ако извадиш от джоба на данъкоплатеца Х лева и му върнеш процент от тях под формата на (еднократно) подаяние. До следващия път. Твърдиш, че си за евроатлатическа интеграция, но строиш газови тръби и атомни централи със съмнителен икономически мотив, но пък подпомагащи интереси, които противоречат на интереса на евроатлантическия свят, към който (формално) принадлежиш. Онези нормалните традиционни десни не са конформисти. Следва, че не са популисти. Не ревизират решенията си, ако от това им се руши рейтингът. Могат да бъдат консервативни, ама не щото е модерно, а защото вярват в разни неща. Не може днес да са „за” Истанбулската конвенция, а утре тя да противоречи на морала, та даже и на Конституцията. Щото пропагандата така е решила, а онези, дето се наричат „патриоти”, са достатъчно кресливи. Има нещо обаче, което драматично отличава демократичния човек, особено десния, от останалите. Уважението към разделението на властите и отношението към върховенството на закона. Последното е така задушено и вече трайно увредено от популистите от всички страни, че няма шанс скоро отново да се осъзнае като ценност. Извънпарламентарната демократична общност (към момента се самоназовава „Демократична България”) постоянно получава едни и същи шамари – и от така нареченото ляво, и от така нареченото дясно, наричана е с едни и същи имена от двете страни на актуалната политическа среда, че даже и от либералния център в лицето на ДПС. Либерален център, който по дефиниция, послания и формални белези е едно от малкото неща, които отговарят на етикета си. Не и като практики, уви. Либералният вектор   е нещото, което не се поддава на описаните видове популизъм. Играе го несимпатично за масите, каквото така и така е – но по причини, нямащи нищо, ама нищо общо с идеология. Та това „дясно” е атакувано, защото е либерално, демек недостатъчно „консервативно” и „джендърът” не му е плашило, за разлика от системно овладяваната правосъдна система. Която влияе пагубно не просто на усещането за справедливост, без което нито едно общество не може да просперира. Липсата на защита чрез върховенството на закона удря най-вече по икономиката. Оттам – по хората. И джоба им. Същото това политическо и идеологическо пространство яде бой и защото е обяснено от опонентите си и като „антихристиянско”, доколкото не гравитира около политическата категория „православие”, наложена не от традицията на православието в Гърция, а от изкривения му образ, идващ откъм Москва. Това дясно обаче и само си е виновно. Твърде често. То вече не се афишира като такова, защото в него има фракции, родени във времето, когато вече „няма дясно и ляво”. Защото прие, че не е популярно да си с ясен идеологически етикет. И малкото дивиденти, които дори и днес етикетът носи – като „антикомунизъм” например, вече бяха приватизирани от други. Незнайно защо онези, за които идеологията е все още ценност, не реагират докрай адекватно, за да защитят собствената си, вече обща физиономия. В резултат – псевдодесни управляват, другите, по-автентичните, са малки и ядат бой. От всички посоки. Защото вече е по-важно да си популярен, а не последователен. А някои просто отидоха и се предадоха. За СДС иде реч. И да си политически представен патриот е задача с повишена трудност в България. Едните „патриоти” викат, че от Русия по-голяма няма. Какво правим, когато интересът на Путин е диаметрално противоположен на този на европейска и натовска България? Както е в момента (и винаги е било...). Между другото националистическите формации по дефиниция са квазиидеологически - трудно влизат в определения \"ляво\" и \"дясно\". На тях трудно можем да се разсърдим, че са против мигрантите или федерална Европа за сметка на Европа на нациите. В България обаче се говори за социални придобивки, бой по манерката на бизнеса, високи пенсии, не на приватизацията, та даже и национализация – защо не... Комунизъм в действие. По-лошо – неонационалсоциализъм. Някои \"патриоти\" заявяват себе си като консервативни... Изпадат в ужас от демографската криза, защото утре България ще се затрие. Докато рутят Истанбулската конвенция и стратегията за защита на детето, щото, видите ли, застрашават традиционното българско семейство и християнските устои, нямат нищо против да запишат в една друга стратегия, че определена обществена група – в случая малцинствена – може да се сдобие с правото, даже направо трябва да ѝ се препоръча и наложи да не прави деца. Ако трябва и с държавно обезпечен аборт. Какво точно е християнско в „държавния” аборт за едни, а за други – да им внушаваме да правят деца, щото браним семейството и ражданията, не е точно и съвсем ясно. Всъщност – ясно е – по целесъобразност. За чиста нация не става дума само защото би било твърде скандално толкова малко години след края на нацизма. За „нашите”, християнските ценности важат, за всички останали – не. На този фон има една група, определяща се като националистическа, която стои далеч от Путин, скептична е към обединена Европа, не прекалява с нищо, освен с риториката спрямо малцинствата. Но е толкова малка и така обича да задълбава в дребнотемия и да отсъства от „големия” разговор, че го играе по-скоро whistle blower, или „полезния идиот”, отколкото нещо по-съществено. Без опасност това да се промени. За политически експерименти като партия „Воля” няма нужда са си говорим. Това си беше просто фалшива политическа патица. Поредицата „няма ляво, няма дясно”, пълзящата интернационална практика в политиката да се пробват хора от шоубизнеса и тенденцията популизмът да е новата идеология ще родят в България нещо, наричащо се партия, което още с проектоимето си отрича... държавата. „Няма такава държава” е обявеният „проект” (както стана модерно да се наричат нови образувания) на Слави Трифонов и екипа му.  Политически проект на шоумена се очаква отдавна, та едва ли има изненадани от развоя на събитията. Дали ходът не позакъсня, както вече подозират анализатори, предстои да видим. Аргументи в тази посока не липсват. Реализация на „желанията на хората от проведения референдум“ през... 2016 г. е основното обещание на „Няма такава държава“. Да, през 2016 г. екипът на Слави организира допитване до народа, което обаче се оказа неуспешно на ръба - не достигна малко избирателна активност, която да направи резултатите заължителни, въпреки че до урните отидоха близо 3,5 млн. души. Мнозинството от тях поиска мажоритарна избирателна система, 1 лев субсидия за партиите, електронно гласуване, задължителен вот... Последното е факт отдавна по закон  , електронно гласуване също е записано в Изборния кодекс, но не е въведено   а 1 лев субсидия също вече се случи, макар и години след допитването. Остава смяната на избирателната система. Плюс намерения, ако „Няма такава държава“ се появи в следващ парламент, да се иска още пряк избор на главен прокурор, на полицейски шефове и прочие по същество стари идеи, които се опаковат като нови. Всички заявени до момента цели и обещания обаче засягат смяна на нищо повече или по-малко от технологията на излъчване на политическо представителство. Технологията, не съдържанието. Да смяташ, че начинът на избор на депутати, например, ще промени драматично начина на правене на политика в страната, е все едно да вярваш, че ако всички карат автомобили с автоматична скоростна кутия, а не с ръчна - ситуацията по пътищата ще се промени. Ами... няма. Опит с пряк избор на 31 депутати вече правихме  Той показа около 0% склонност на народонаселението да се гласува мажоритарно, а не партийно, въпреки че „мажоритарни избори“ звучи доста купешки. Самият Слави се пробва тогава с независим мажоритарен кандидат за депутат във Варна. Резултатът беше провал на номинацията.  Дали „Няма такава държава“ ще се сдобие с някакъв наистина идеологически образ, извън „това иска народът“ - предстои да разберем. Политическата логика налага еднозначен отговор, но пък току-виж ни изненадали. Със сигурност обаче е подозрително, когато се говори от името на народа на ангро.  Засега първото и единствено напълно сигурно е, че партията на Слави Трифонов няма да може да участва като такава в местните избори на 27 октомври. Причината - обявеното ѝ учредително събрание е на 5 октомври, когато би трябвало да е изтекъл срокът за регистрация в ЦИК за вота, а тепърва след това ще предстои вписването на партията в Софийския градски съд. Въпрос на срокове и технология, което, разбира се, все още не значи, че Слави и компания няма да пробват участие по друг начин - я с инициативни комитети по места, я с подкрепа за кандидати... Остава въпросът защо точно сега се появява партия.    На този общ фон, завещан след евроизборите, политическото лято ще продължи с активната кампания за местните избори. Отсега е ясно какво няма да присъства в тази кампания извън общополитическите прения и регионалните ритания по кокалчетата заради оня булевард, онази чешма и водния цикъл на еди-кое си село. Няма да присъства разговорът „що е то местна власт” и защо тя е важна. Принципният разговор, за който никога няма време, ще е големият отсъстващ. Вече е. Защото кметствата са просто придатък на държавната. В частта от света, към която уж принадлежим, ситуацията е тъкмо обратната. Местната власт дори на места е по-важна от националната. И най-важното – в много отношения е независима от централната. Що е то местна власт е въпрос на политическа идеология – и последователни стъпки с дълъг хоризонт. Да се хванем ли на бас, че темите за децентрализацията, която в България за 30 години не се случи и на 10%, за стимули за общините да работят за себе си и да се издържат, вместо да чакат подаяния от държавата – все едно дали през бюджета или през преразпределение на излишъци, за регулация при местните данъци и такси и прочие ключови неща за развитие на регионите няма да бъдат повдигнати? Локалният популизъм ще процъфтява както винаги. Местните продавачи на влияние ще си свършат работата и това ще лъсне в новите общински съвети, както е и в настоящите. Националната концепция ще отсъства – както винаги. Е, това е положението. А политическите активните хора ще стават все по-малко. За сметка на другите. Честито политическо лято. Политическата есен една ли ще е по-обнадеждаваща. Просто сме в твърде дълга политическа зима.", "date": "2019.08.25", "title": "Политическата зима е твърде дълга"}
{"url": "https://clubz.bg/86971-eksplozii_na_qdreni_oryjiq", "text": "Носителят на „Пулицър“ Джаред Даймънд е авторът, който промени разбирането ни за причините за възхода и падението на цивилизациите. След легендарните „Пушки, вируси и стомана“ и „Колапсът“ идва време за „Катаклизъм“ – третата книга от бестселъровата поредица, която поставя на фокус нови жизненоважни въпроси. Може ли опитът на редица успешни държави за справяне с кризите да е ключът към предотвратяване на световен катаклизъм? Възможно ли е кризите да са мотивиращ и провокиращ фактор за съществени национални и глобални промени? Какви са потенциално фаталните проблеми, пред които е изправен светът днес? Оптимистична ли е прогнозата за бъдещето? За да даде отговор на всички тези въпроси, „Катаклизъм“ предлага анализ на ключови примери за справяне с националните кризи. Авторът ги съпоставя с примери за лични житейски катаклизми и показва кои са стъпките в ефективната антикризисна терапия. На тази база Даймънд изследва Финландия след войната ѝ със Съветския съюз, Чили и наследството от управлението на генерал Пиночет, отговора на Япония срещу чуждото превъзходство през XX век, Индонезия след кланетата на Сухарто, възстановяването на Германия след войната и Австралия в търсенето на постколониална идентичност. Проследени са и четири прогресиращи кризи в САЩ, които имат потенциала да подкопаят американската демокрация и американската сила през следващото десетилетие. Накрая идва най-важният въпрос: опасността от глобален катаклизъм и възможностите за неговото предотвратяване. Според Даймънд четирите потенциални заплахи за света „в низходящ ред на драматичната си видимост, но не и на важността си, са: експлозии на ядрени оръжия, глобалната промяна на климата, глобалното изчерпване на ресурсите и глобалните неравенства в жизнените стандарти“.  Атомната бомба над Хирошима на 6 август 1945 г. уби мигновено около 100 000 души плюс още хиляди, които починаха впоследствие от рани, изгаряния и радиационно облъчване. Една война, в която Индия и Пакистан или САЩ и Русия или Китай изстрелят повечето от ядрените си арсенали едни срещу други, би убила мигновено стотици милиони. Но последиците за света биха били още по-големи. Дори ако самите бомбени експлозии са ограничени до Индия и Пакистан, атмосферните въздействия от детонирането на стотици ядрени устройства биха се усетили по цял свят, защото димът, саждите и прахът от огнените кълба биха закрили повечето слънчева светлина за няколко седмици, създавайки условия, подобни на зима, с рязко падащи температури по цял свят, прекъсване на фотосинтезата на растенията, разрушаване на много от растителния и животинския свят, глобално поражение на реколтата и ширещ се глад. Най-лошият сценарий носи името „ядрена зима“ – т.е. загиването на повечето хора не само от глад, но и от студ, болести и облъчване. Единствените два случая на използване на ядрено оръжие досега са бомбите над Хирошима и Нагасаки. Оттогава насам страхът от мащабна ядрена война винаги е бил фон на моя живот. Макар краят на Студената война след 1990 г. първоначално да намали основанията за този страх, последвалите събития отново засилиха риска. Какви сценарии биха могли да доведат до употребата на ядрени оръжия? Моето описание по-нататък се основава на информация, предоставена от Уилям Пери в разговори и в неговата книга „Моето пътешествие до ядрения ръб“ (2015). Кариерата на Пери, на която се базират познанията му по ядрените въпроси, включва неговите анализи на съветските ядрени възможности в Куба, правени за президента Кенеди всеки ден по време на Кубинската ракетна криза от 1962 г.; службата му като министър на отбраната на САЩ от 1994 до 1997 г.; преговорите му по ядрени и други въпроси със Северна Корея, Съветския съюз/Русия, Китай, Индия, Пакистан, Иран и Ирак; преговорите за демонтирането на бившите съветски ядрени съоръжения в Украйна и Казахстан след разпада на Съветския съюз, както и мн. др. Могат да бъдат разграничени четири групи сценарии, достигащи кулминацията си в детонирането на ядрени бомби от държави (първите три сценария) или от недържавни терористични групи (четвъртия сценарий). Най-често обсъжданият сценарий е планирана изненадваща атака на една държава с ядрен арсенал срещу друга държава с ядрен арсенал. Целта на тази изненадваща атака би била да унищожи арсенала на съперника изцяло и моментално, оставяйки го без арсенал, с който да отвърне на удара. \"Може ли да го кръстя Червения куч?\" Този сценарий беше най-плашещият през десетилетията на Студената война. Тъй като и САЩ, и Съветският съюз притежаваха ядрения капацитет да се унищожат един друг, единствената „рационално планирана“ атака би била изненадващата атака, надяваща се да успее да унищожи възможностите на съперника за ответен удар. Затова и САЩ, и Съветският съюз реагираха на този факт с разработването на разнородни системи за изстрелване на ядрени оръжия, за да елиминират риска целият им капацитет за ответен удар да бъде елиминиран моментално. САЩ например има три системи за изстрелване: укрепени подземни ракетни силози, подводници и ескадрила от бомбардировачи. Следователно дори внезапна съветска атака да унищожи всички силози до един – малко вероятно, защото САЩ има толкова много силози, включително бутафорни за камуфлаж, укрепени срещу атака, малки и изискващи невероятно висока точност от страна на съветските ракети, за да бъдат унищожени всичките до един, – САЩ все още би могъл да отговори с бомбардировачите и подводниците си, за да унищожи Съветския съюз. В резултат на това ядрените арсенали и на САЩ, и на Съветския съюз осигуряваха „взаимно гарантирано унищожение“, а изненадващата атака така и не беше осъществена. Тоест колкото и изкушаваща да беше целта да бъде унищожен ядреният капацитет на съперника, и американските, и съветските плановици си даваха сметка, че изненадващата атака би била ирационална, защото би било невъзможно да бъдат унищожени всички изстрелващи системи на съперника, така че да му бъде попречено впоследствие той да унищожи нападателя. „С кого ще воюваме? Против кого?“ Вторият сценарий предвижда ескалираща поредица от погрешни сметки относно реакцията на държавата съперник и натиск на генералите от всяка страна върху техния президент да отвърне, достигайки кулминацията си във взаимни неизненадващи ядрени атаки, които никоя страна първоначално не е искала. Образцовият пример е Кубинската ракетна криза от 1962 г., когато ниското мнение, което съветският премиер Хрушчов си съставил за американския президент Кенеди при срещата им във Виена през 1961 г., довело Хрушчов до погрешната сметка, че би могъл да разположи безнаказано съветски ракети в Куба. Когато САЩ засякоха ракетите, американските генерали настояваха Кенеди да ги унищожи незабавно (с риска за съветски ответен удар) и го предупреждаваха, че рискува да си навлече импийчмънт, ако не го направи. За щастие Кенеди избра не толкова драстични средства за отговор, Хрушчов също отговори не толкова драстично и армагедонът беше предотвратен. Но нещата са висели на косъм, както стана ясно едва по-късно, когато и двете страни разкриха документи за действията си по онова време. Например в първия ден от едноседмичната Кубинска ракетна криза Кенеди обяви публично, че всяко изстрелване на съветска ракета от Куба би изисквало „цялостен ответен удар [на САЩ] срещу Съветския съюз“. Но капитаните на съветски подводници са имали правомощията да изстрелват ядрено торпедо, без да са длъжни да се консултират преди това със съветското ръководство в Москва. Един такъв капитан на съветска подводница действително обмислял дали да не изстреля ядрено торпедо срещу американски кораб разрушител; само намесата на другите офицери на кораба го разубедило. Ако съветският капитан беше осъществил намерението си, Кенеди можеше да се окаже под неустоимия натиск да отговори, водещ до неустоимия натиск върху Хрушчов на свой ред да отговори... Подобни погрешни сметки биха могли да доведат до ядрена война днес. Северна Корея например в момента има ракети със среден обсег, способни да достигат Япония и Южна Корея, и е изстрелвала МКБР (междуконтинентални балистични ракети), предназначени да достигат САЩ. Когато Северна Корея завърши разработката на своите МКБР, тя може да ги демонстрира, изстрелвайки една към САЩ. Това би било възприето от САЩ като недопустима провокация, особено ако ракетата по погрешка стигне по-близо до него, отколкото е било възнамерявано. Тогава американският президент може да се окаже под непреодолимия натиск да отвърне на удара, което би създало непреодолимия натиск върху китайските лидери да отговорят в защита на своя севернокорейски съюзник. \"Съпругът ми е сгрешил, ми накажете го, изпратете го посланик някъде!“ Друга правдоподобна възможност за непреднамерен отговор поради погрешни сметки е свързана с Пакистан и Индия. Пакистански терористи вече осъществиха смъртоносна неядрена атака срещу индийския град Мумбай през 2008 г. В обозримо бъдеще пакистански терористи може да организират по-провокативна атака (например срещу индийската столица Ню Делхи); за Индия може да не е ясно дали зад атаката стои самата пакистанска държава; индийските лидери ще са под натиск да завземат някаква съседна част от Пакистан, за да елиминират терористичната заплаха там; пакистанските лидери тогава ще са под натиск да използват своите малки тактически ядрени оръжия „само“ срещу навлязлата в страната им индийска армия, може би с погрешната сметка, че Индия ще разглежда подобна ограничена употреба на ядрени оръжия като „допустима“ и неизискваща цялостен ответен удар; но лидерите на Индия ще са под натиск да отговорят със своите собствени ядрени оръжия. Струва ми се правдоподобно и двете описани ситуации, които биха могли да доведат до ядрена война заради погрешни сметки, да започнат да се развиват в рамките на следващото десетилетие. Главната несигурност е в това, дали лидерите тогава ще се отдръпнат, както стана при Кубинската ракетна криза, или ескалацията ще продължи до завършека си. \n\tКои са другите два сценария и доколко е реална заплахата от тях, четете в „Катаклизъм“. \n\t  „С кого ще воюваме? Против кого?“ \"Съпругът ми е сгрешил, ми накажете го, изпратете го посланик някъде!“", "date": "2019.08.25", "title": "Експлозии на ядрени оръжия"}
{"url": "https://clubz.bg/87010-kolumbiq_zove_sveta_da_spasi_amazoniq_ot_ogynq_snimki", "text": "Колумбийският президент Иван Дуке поиска от международната общност да отпусне средства за спасяването на Амазония, след като вчера в Бразилия пламнаха стотици нови пожари, предаде Франс прес, цитирана от БТА. След телефонен разговор с бразилския президент Жаир Болсонаро Дуке уточни, че средствата ще бъдат използвани и за борба с трасграничната престъпност в района на \"белите дробове на планетата\", свързана с контрабандата на растения и животни. \n\t Колумбийският президент добави, че ще поиска от страните, на чиято територия се намира Амазония, да приемат съвместна декларация за опазване на биоразнообразието в най-голямата тропическа гора на планетата. Амазонските гори се разпростират на територията на Бразилия, Боливия, Венецуела, Гвиана, Френска Гвиана, Еквадор, Колумбия, Суринам и Перу. Опустошената от пожари площ в Боливия достигна 950 000 хектара вчера, въпреки действията на пожарникарите, които бяха подкрепени от нает от правителството Боинг Супертанкер 747-400, предаде Франс прес, цитирайки данни на властите. Общата засегната площ достига 950 000 хектара. Пламъците са унищожили 32 на сто от гората Чикитано, където живеят 1871 семейства в 11 селища и 35 общности на коренното население, съобщи вчера Клайвър Роча, директор на отдела по горите. Министърът към президентството Хуан Рамон Кинтана обаче изрази в Туитър задоволство от действията на самолета Боинг Супертанкер, който правителството нае от американско предприятие. След като угаси огнища на пожари в източната част на страната, той ще бъде използван в района на равнината Пантанал, която се простира през Боливия, Парагвай и Бразилия.  ", "date": "2019.08.25", "title": "Колумбия зове света да спаси Амазония от огъня (СНИМКИ) "}
{"url": "https://clubz.bg/87012-izdirvat_dvama_moldovci_izbqgali_ot_zatvor_v_stara_zagora", "text": "Властите издирват двама молдовци, избягали от затворническо общежитие от отворен тип в Стара Загора, предаде Нова телевизия. Тя идентифицира двамата като Александър Мораро на 24 години и Василе Хаджи на 30 години. Те са пуснати за общонационално издирване. Настанени са били в общежитието преди седмица, след като са прекалали година в ареста, предаде телевизията. Очаквало се да ги преместят в София, където да изтърпят наложените им наказания от 4 години и 8 месеца лишаване от свобода, за това че са взривявали банкомати в Казанлък и в Стара Загора. Направили са пълни самопризнания и са върнали откраднатите пари, поради съдът е намалил присъдите им от първоначалните 7 години затвор. Предполага се, че са избягали от общежитието в вчера в ранния следобед, след като са счупили част от оградата. Малко преди това са имали свиждане с близки. Говорили са на румънски и охраната не е разбрала съдържанието на разговора.  Полицията е на крак, за да издирва бегълците, а правосъднията министър Данаил Кирилов е разпоредил спешна проверка по случая.", "date": "2019.08.25", "title": "Издирват двама молдовци, избягали от затвор в Стара Загора"}
{"url": "https://clubz.bg/87015-bylgarskite_imoti_sa_naj_populqrni_sred_rusnacite_s_niskite_si_ceni", "text": "България през второто тримесечие на тази година е станала най-популярната страна сред руснаците за покупка на жилища в чужбина.  На второ място е Турция, а на трето - Испания. Това  , позовавайки се на портала за задгранични недвижими имоти  .  Тройката на лидерите в цитираната класация не се е променила – България, Турция и Испания – остават най-популярните сред руснаците за придобиване на имот зад граница. Обаче разположението на страните на стълбицата е променено. Ако Испания е била най-популярната с 18,1% от заявките през първото тримесечие, във второто тя е на трето място. Лидер в него е България със 17,9% от заявките, след като е била втора в първото тримесечие.   Втора във втрото тримесечие е Турция (трета през първото), заявките за която са скочили от 13,9% на 16,4%. Трябва да се отбележи, че търсенето на турски недвижими имоти от руснаците в последно време показва устойчив ръст, отбелязва порталът. За година интересът към нея се е увеличил двойно: от 6,5% в първото тримесечие на 2018 година на 13,9% в първото тримесечие на 2019 година.    В петицата лидери по заявки за покупка на задгранична собственост сред руснаците са влезли Кипър (четвърти в първото тримесечие) и Италия (за три месеца тя се е придвижила от седмо на пето място). Между страните, в които руснаците най-честго се интересуват от покупка на имоти, са още Черна гора, Чехия, Германия, Гърция и Египет. Общата тенденция, която продължава вече няколко години и е характерна за всички страни - е намаляването на бюджета на руснациоте за придобиване на недвижимост в чужбина , коментира директорът по маркетинг и продажби на HomesOverseas.ru Фьодор Дробишев. Цената на квадратен метър българска недвижима собственост е средно $500. Например в популярния Бургаски район ново двустайно жилище може да се купи за  2,8 млн. рубли ($42 406 или €37 726), пише порталът. Почти за толкова според него можел да бъде придобит просторен апартамент в района на Слънчев бряг на 500 метра от плажа. С тази тенденция е свързано постепенното падане на рейтинга на Гърция сред руснаците, казва още Дробишев. Купувачите очаквали, че в тази страна, която изпитва икономически трудности, недвижимостта силно ще поевтинее, но рязко понижение на цените там не е имало. По същите причини Франция е преминала от 10-то на 14-то място и руското търсене се местело от Лазурния бряг към по-евтини места като Лангедок-Русийон и Прованс. Турция стремително набирала популярност, но не е ясно дали би станала първа в предпочитанията на руснаците, тъй като като цяло равнището на цените в нейните курорти е по-високо отколкото в България (цената на 1 кв.м. недвижима собственост е средно $1 000). Цените в Кипър също са по-високи отколкото в България, Турция и най-масовите райони на Испания, пише порталът. По-рано Кипър беше заел 40% от заявките в руския имотен портал   заради временно усилената либерализация на даването на гражданство срещу инвестиция, но вече условията на тази програма не са толкова изгодни за руснаците. По данни на Prian.ru най-популярни страни за покупка на задгранично жилище сред руснаците през първото полугодие са Испания, България, Турция, Италия и САЩ.", "date": "2019.08.25", "title": "Българските имоти са най-популярни сред руснаците с ниските си цени "}
{"url": "https://clubz.bg/87017-za_horata_i_samoletite", "text": "На 25 август 1919 г. е пуснат   в света – от Лондон до Париж. На борда на самолета, който излита недалеч от днешното летище Хийтроу, има  , който плаща за пътуването сума, приблизително равна на една месечна заплата в онези години. Столетие по-късно международният пътнически въздушен транспорт (заедно с интернет и мобилните устройства) е може би най-неоспоримото доказателство за постигнатия от нас технологичен напредък. Той е и сред най-ярките символи на съвременния начин на живот, който с всяка следваща година оформя все повече социално-икономическия, културния и политическия облик на света. В продължение на близо 50 години въздушният транспорт е бил скъпо удоволствие, което само хората с по-дълбоки джобове са можели да си позволят. Ситуацията се променя с появата на пакетните почивки в края на 60-те и началото на 70-години, които позволяват на много семейства да летят за първи път. Превъртаме лентата още 50 години напред и се натъкваме на смайващо различна картина. Макар че определени полети остават сравнително скъпи (например презокеанските или тези до някои по-популярни дестинации като Лондон и Париж, особено около Коледа или други специфични периоди през годината), днес въздушният транспорт е по-достъпен от всякога, до голяма степен благодарение на появата на нискотарифните авиолинии. Изобилието от все по-достъпни полети от България илюстрира чудесно безпрецедентните възможности за пътуване, които ни разкриват безпрецедентни възможности да опознаваме различни култури и да учим и/или работим в чужбина. Към днешна дата от една наглед малка България, в която допреди три десетилетия много от хората са живеели в изолация, ние можем бързо и лесно да стигнем до Лондон, Париж, Берлин, Брюксел, Амстердам, Рим, Мадрид, Лисабон, Будапеща, Прага, Виена, Москва, Истанбул, Тел Авив, Доха и още много други по-големи и по-малки градове в Европа (и не само). Парадоксално или не, както много от вас може би знаят и от личен опит, понякога самолетният билет за някоя от тези дестинации струва по-малко от автобусния билет от София до Варна. Освен че са далеч по-евтини, отколкото в миналото, днес пътническите полети са и много по-бързи. Ако преди десетилетия хората са прекосявали морета и океани с дни или седмици, ние можем да го правим за часове. Най-хубавото е, че по-евтините и по-бързи полети, в комбинация със съвременните средства за комуникация, ни позволяват да променяме местоживеенето си според нуждите и предпочитанията си, без да трябва да се отделяме от близките и приятелите си едва ли не завинаги. По естествен път с нарастването на броя на полетите и пътниците, пътуващи със самолет, нарастват и възможностите за експлоатиране на гражданската авиация за постигането на определени политически цели. Тук ще откроя две основни тенденции: предлагането на първокласни услуги с цел реклама на държавата собственик на съответната авиолиния и използването на пътнически самолети за извършване на терористични актове. Ръководителите на някои страни отдавна инвестират сериозни средства в изграждането на авиолинии, които смайват пътниците с разнообразието от дестинации и комфорта, който предлагат по време на полет. По този начин те опитват да изградят един далеч по-красив и „по-продаваем“ образ на страната си, за да покажат нагледно резултатите от управлението си, и така тактично отклоняват вниманието на международната общност от чувствителни теми като нарушаването на човешки права. Такъв пример е Катар. Създадени през 1997 г., по-рано тази година Катарските авиолинии (Qatar Airways) бяха избрани за пети път за   в рамките на World Airline Awards. Авиолиниите на емирството, които са и партньори на Международната футболна федерация   и на футболния отбор  , грабнаха наградите и за най-добра бизнес класа, за най-добро място в бизнес класа и за най-добра авиолиния в Близкия изток. Докато Катарските авиолинии утвърждават доминацията си в сектора и спонсорират спортни клубове и организации, емирството е критикувано за   на строителните обекти за Световното първенство по футбол през 2022 г., като има съмнения, че именно те са отговорни за смъртта на десетки или дори стотици работници. Сходна формула следват и турските управляващи. Турските авиолинии (Turkish Airlines), които са  , съществуват отдавна, но се разрастват особено бързо през последните петнайсетина години. В тазгодишното издание на World Airline Awards те се нареждат сред   в света и сред   в Европа. Освен че са   местни и чуждестранни отбори по футбол, баскетбол, крикет и хокей на лед, през 2016 г. Турските авиолинии записват името си в историята като първата турска марка с реклама по време на Супербоул – най-голямото спортно събитие в САЩ. Докато Турските авиолинии увеличават влиянието си в сектора и подкрепят спортни отбори и инициативи, бившият премиер и настоящ президент Реджеп Тайип Ердоган от години търпи остри критики заради все по-авторитарния си подход, особено след осуетения опит за преврат през юли 2016 г. Освен за държавна реклама някои хора са склонни да използват пътнически самолети и за извършването на терористични актове. Кадрите, които показват как два от общо четирите похитени пътнически самолета се врязват в две от кулите на Световния търговски център на 11 септември 2001 г., продължават да живеят в спомените на милиарди хора по света и да ни напомнят за смъртта и разрухата, до която води всяка крайна идеология. Холандия обвинява трима руснаци и един украинец за свалянето на МН17 (СНИМКИ, ВИДЕО) Свалянето през юли 2014 г. в Украйна на самолет на Малоазийските авиолинии, пътуващ от Амстердам за Куала Лампур, е друг пример за експлоатирането на пътнически самолети с политическа цел. Атаката срещу самолета, при която загинаха 298 души от 17 държави, изостри още повече отношенията между САЩ и Западна Европа, от една страна, и Русия, от друга, и постави началото на маратон по търсене на извършителите на нападението, като едните хвърляха вината върху Русия, а другите върху Украйна. Кръвопролитни събития като терористичните атаки в САЩ през 2001 г. и свалянето на самолета на Малоазийските авиолинии в Украйна през 2014 г. с право присъстват в новините и логично остават в спомените ни. Те обаче продължават да бъдат изключения, когато говорим за инциденти с пътнически самолети. Всъщност онова, заради което смятам международните пътнически полети за един от символите на 21. век – ефективното управление на стотици излитащи, летящи и кацащи самолети във всяка една минута – изобщо не влиза в новинарските емисии. Данни на Международната организация за гражданска авиация (ICAO)  , че броят на превозените със самолет пътници в света е достигнал 4,3 милиарда през 2018 г. През същата година са извършени приблизително 38 милиона полета, което прави средно по над 104 000 полета на ден. Всеки може да се докосне до това достижение на науката, като посети   или друг сайт, който показва движението на голяма част от полетите в света в реално време. Всеки път, когато летя със самолет, се възхищавам на чудоподобното взаимодействие между хилядите пилоти, диспечери, стюарди и всякакви други служители на „летища градове“ като тези във Франкфурт, Лондон и Ню Йорк. Още по-удивителното е, че тук става въпрос за сътрудничество не просто между отделни хора, а между отделни държави, които се придържат към масивен набор от приети от тях правила и регулации. Този факт доказва по безспорен начин, че ние, хората, можем да постигаме и съграждаме невероятни неща, когато си помагаме и насочваме целия си потенциал в правилната посока. Понеже вече има компании, които се надяват скоро да започнат да предлагат пътнически полети в Космоса, можем единствено да предполагаме как, докъде и за колко време ще могат да пътуват наследниците ни след 100 години. „Генерация Z“ – с подкрепата на „Америка за България“ „Генерация Z“ – с подкрепата на „Америка за България“", "date": "2019.08.25", "title": "За хората и самолетите"}
{"url": "https://clubz.bg/87005-pojarite_v_braziliq_zaradi_govejdoto_i_soqta", "text": "Зад пожарите в Амазония стои световният апетит за бразилско говеждо и бразилска генномодифицирана соя, отбелязва Франс прес, цитирана от БТА. Интензивното отглеждане на говеда е основният фактор за обезлесяването на Амазония. Малко над 65 процента от обезлесените терени в Амазония днес са заети от пасища, казва Ромуло Батиста, специалист от Грийнпийс. Бразилия е първият износител в света на говеждо месо. През 2018 г. износът в тази насока достигна рекордните 1,64 милиона тона, според Асоциацията на бразилските износители на месо. Основните пазари на този износ са Китай, следван от Египет и от ЕС. Зад това първо място стои малко над 20 години впечатляващ растеж. Между 1997 г. и 2016 г. например страната умножи по 10 износа на говеждо месо. Пазарът е доминиран от три компании Джей Би Си (JBS), Минерва (Minerva) и Marfrig (Марфриг).  6,5 процента от обезлесените терени пък са поле за земеделски дейности. Бразилия е първи износител в света на соя пред САЩ. През миналата година страната изнесе рекордните 83,6 милиона тона соя, което е с 22,6 процента повече в сравнение с 2017 г., според данни на министерството на икономиката. Този рекорд се дължи основно на апетита на Китай, първи клиент на бразилската соя, която е до голяма степен генномодифицирана. Търговската война, която противопоставя Пекин на Вашингтон от близо година, принуди Китай да купува още повече от Бразилия, за да изхранва добитъка си. Износът на бразилска соя за Китай скочи с 30 процента миналата година.  Соята е една от основните култури, които подяждат амазонската гора. Но през 2006 г. в Бразилия влезе в сила мораториум и от тогава по-малко от 2 процента соя, засадена в Амазония, идва от обезлесени след 2008 г. зони, казва Батиста. Европа е също клиент на бразилската соя, която служи основно за изхранване на добитъка, по-специално на свине и птици в индустриални ферми, уточнява Гринпийс.", "date": "2019.08.25", "title": "Пожарите в Бразилия - заради говеждото и соята"}
{"url": "https://clubz.bg/87008-makron_profilaktira_trymp_predi_sreshtata_na_g_7_snimki", "text": "Членове на администрацията на президента на САЩ Доналд Тръмп отправят критики към френския му колега Еманюел Макрон за опит да окаже натиск над Тръмп преди срещата на Г-7 във френския град Биариц, съобщава в. \"Уолстрийт джърнъл\", цитиран от БТА. По данни на американския вестник в частни разговори представителите на администрацията на САЩ са критикували Макрон за опитите да склони Тръмп да обсъжда теми като климатичните промени и развитието на Африка. Те са били недоволни и от инициативата на френския президент за разговор на четири очи в Биариц, който не е бил планиран предварително. На тази среща Макрон е настоял да бъдат обсъдени екологични проблеми, включително пожарите в Амазония. Още след пристигането на Тръмп европейските лидери го предупредиха, че търговските войни представляват опасност за световната икономика и вредят на всички, отбелязва Франс прес, цитирана от българската агенция. \n\t Неочаквано британският премиер Борис Джонсън също заяви, че митническата война между Пекин и Вашингтон го притеснява и смята този подход за неправилен. Джонсън се надява да сключи с Тръмп голямо търговско споразумение след Брекзита, припомня АФП.  Макрон официално откри срещата с работна вечеря с шестимата си колеги от Голямата седморка. В нея участва и председателят на Европейския съвет Доналд Туск. Малко по-рано тази вечер френското президентство съобщи и менюто на работната вечеря. По този повод ДПА припомня, че рибата Thunnus thynnus или атлантическа червена риба тон, която е основното ястие, е смятана за силно застрашен вид заради прекомерния улов и е в червения списък на застрашените от изчезване видове на Международния съюз за защита на природата. Менюто на работната вечеря е дело на кулинарния виртуоз Седрик Бешад и отдава почит на баската традиционна кухня. Макрон е уверил американския си колега Доналд Тръмп, че въведеният от Франция цифров данък не е насочен срещу САЩ, предаде Асошиейтед прес, цитирана от БТА. Тръмп и Макрон имаха работен обяд преди началото на срещата в Биариц. По време на двучасовия обяд Макрон е изтъкнал пред Тръмп необходимостта всяка страна да бъде способна да налага данък върху дигиталните дейности. В миналото Тръмп на няколко пъти обеща ответни мерки срещу Франция заради новия дигитален данък, който се налага върху големите технологични компании. Тръмп беше предупредил, че САЩ могат да наложат мита върху вноса на френски вина. На днешния работен обяд Макрон е казал на Тръмп, че не може да бъде правена връзка между цифровия данък и митата върху вината и се опитал да го убеди, че няма да е полезно да се започва търговска война по този въпрос. Макрон е представил детайлите от френския план за намаляване на напрежението с Иран по време на обяда с Тръмп. Франция е работила по плана от няколко седмици, поясни дипломатически източник пред Асошиейтед прес. Той каза, че Франция и САЩ споделят едни и същи интереси, а именно Иран да не се сдобие с ядрено оръжие. Френският план ще позволи на Иран да изнася петрол за ограничен период от време. В замяна Иран ще трябва напълно да приложи разпоредбите на ядрената сделка от 2015 г., да намали напрежението в Персийския залив и да започне разговори относно ядрените си амбиции. Макрон и Тръмп са установили сближаване на позициите по ситуацията с иранското ядрено споразумение и за международната търговия, съобщи източник от френското президентство, цитиран от Франс прес. С този обяд френският държавен глава създаде условия за добро сближаване в Групата на седемте, получавайки разяснения от Доналд Тръмп по основните теми, по които има \"съгласие и разногласие включително\", уточни президентството преди официалното откриване на срещата на върха в Биариц. Меркел и Макрон също имаха среща на четири очи, уточнява ДПА. Полицията в Байон използва водно оръдие и сълзотворен газ срещу протестиращи срещу срещата на Г-7, организирана в съседния курорт Биариц Френската полиция използва водно оръдие и сълзотворен газ срещу 400 антикапиталисти, които протестираха срещу срещата на върха на Г-7 в Биариц, и блокираха пътища в съседния град Байон, предадоха световните агенции, цитирани от БТА. Протестното шествие в Байон беше до голяма степен мирно и в него участваха около 15 000 души, които дори в даден момент танцуваха. Но накрая група протестиращи започнаха да замерят полицията с камъни. Тогава полицията отвърна с предупредителни изстрели, а после и с водно оръдие и сълзотворен газ. Инцидентът се разигра близо до мост в града, преграден от полицията, като част от мерките за сигурност във връзка със срещата на върха в курорта Биариц. Точно по това време в Биариц започна пък самата среща на върха. Френските власти забраниха достъпа до курорта с изключение на местните жители и работници. Около 13 200 полицаи и жандармеристи се грижат за реда по време на тридневната среща на върха на Г-7, допълва ДПА.", "date": "2019.08.25", "title": "Макрон профилактира Тръмп преди срещата на Г-7 (СНИМКИ)"}
{"url": "https://clubz.bg/87016-dyrjavnata_vila_v_nyu_djyrsi_za_prodan_zashtoto_e_dalech_ot_manhatyn", "text": "Държавната вила в Ню Джърси, САЩ, която външното министерство обяви да продан за минимум 905 000 долара, е била подадена към агенти за продажба на имоти малко преди официалното решение на Министерския съвет за продажбата. Десетина дни след решението в повечето достъпни сайтове за недвижими имоти, които търгуват с имоти в района, пише, че офертата вече не е активна. Цените в различните сайтове, са по-високи от минималната, която България търси, установи проверка на Клуб Z. Те варират от 967 000 до 1 180 000 долара. В един от   е обявено, че вилата е със статут Pending sale (в очакване на продажба).  Въпросният имот е придобит от България през 1972 г. Той представлява вила на два етажа със застроена площ от 300 кв.м (разгърната застроена площ от 600 кв.м) състояща се от: пет спални помещения, дневна със столова и кухненски бокс, две стаи и дневна и други спомагателни помещения, басейн, тенис корт с асфалтова настилка, заедно с прилежащ терен с площ от 3 дка, обясниха за Клуб Z от Министерството на външните работи (МВнР). По комунистическо време чест неин посетител е бил Петър Младенов. Според неофициална информация последно вилата е била реално ползвана по време на управлението на НДСВ. МВнР продава вилата в САЩ на 50 км от Манхатън за $905 000 На въпрос защо е отпаднала необходимостта България да притежава вилата, която през 2010 г. премиерът Бойко Борисов определи като достойна да се отдава под наем  , но е била оставена да се руши, от МВнР обясниха, че е твърде далече от Манхатън (където е консулството на страната ни в Ню Йорк и постоянното представителство в ООН - б.р.). Вилата всъщност е била с дипломатически статут като резиденция на представителството ни в ООН.  Въпреки че от адреса на къщата във \"Франклин лейкс\" - един от най-скъпите райони около Ню Йорк, до \"Таймс скуеър\" разстоянието според Google e около 50 км, от МВнР обясниха:  Оказа се, че заради липса на поддръжка имотът губи дипломатическия си статут през 2010 г. В резултат е започнало начисляване на данъци, от каквито по принцип дипломатическите имоти са освободени. В същата тази година Борисов обясни на заседание на Министерския съвет, че има натрупани глоби и задължения за милиони. Няколко дни по-късно тази информация бе опровергана от тогавашния говорител на Външно Весела Чернева. Към днешна дата от пресцентъра на МВнР, на въпрос дали имотът, обявен за продажба, има задължения, обясниха:  Минималната цена от 905 000 долара, която България търси за вилата, е била определена по следния начин: От отговора на МВнР става ясно, че минималната продажна цена е над данъчната и пазарната оценка. Според информация на Клуб Z заради състоянието, в което е имотът в момента, на бъдещия собственик ще му се наложи и сериозна инвестиция.  От пресцентъра на Външно министерство не отговориха на въпрос какви инвестиции в поддръжка са правени от българската страна за вилата в Ню Джърси в годините, нито откога имотът е оставен без такава. Въпросната информация не била налична в обобщен вид в министерството.  МВнР управлява около 200 имота в 71 държави по света, купувани от българската държава най-вече през 70-те и 80-те години на миналия век. На година разходите за данъци, например, са в порядъка на 450 000 лв., става ясно от публична информация, предоставена на \"Медиапул\" от министерството преди няколко месеца. Всяка година МВнР обявява в приоритетите си продажба на имоти с отпадната необходимост. И вилата в Ню Джърси обикновено е в списъка, но сега продажба - по всичко личи - наистина предстои.  ", "date": "2019.08.25", "title": "Държавната вила в Ню Джърси - за продан, защото е далеч от Манхатън"}
{"url": "https://clubz.bg/87020-centyryt_za_gradska_mobilnost_se_pohvali_s_poveche_prihodi_ot_skypoto_biletche", "text": "След промяната на цените на превозните документи и въвеждането на нови такива през 2016 година, приходите на Центъра за градска мобилност (ЦГМ) от продажба на превозни документи през 2016 година са 107 957 хил. лв. с ДДС, през 2017 г. – 116 689 хил. лв., а през 2018- 120 820 хил. лв. Това казаха за  от ЦГМ. Клуб Z припомня, че именно през 2016 година цената на билета за еднократно пътуване скочи от 1 лев на 1 лев и 60 стотинки. Това бе атакувано в съда заради липса на мотиви от страна на Столична община и ищците бяха напът да спечелят, ако \"Московска\" 33 не реагира приемайки чисто нова наредба за градския транспорт. Така, атакуваната стара наредба увисна - нямаше вече предмет на жалене. Попитани   от ЦГМ отговориха, че приходите от тази дейност отиват за разплащане на транспортната задача за съответната година. И добавят, че през 2015 година пробегът на градския транспорт е бил 58 485 хил. км, а през 2018 г – 60 557 хил. км. (Повече данни не се съобщават предвид факта, че това е едно от най-работещите общински предприятия и отдавна е критикувано за липса на прозрачност, бел.ред.). Делото срещу скъпото билетче \"умря\" - остава 1,60 лв. Засега Повишаването на цената на билета за еднократно пътуване не е покачило гратиса, а е провокирало пътуващите да го заменят с абонаментни карти. Според ЦГМ с тях цената на едно пътуване може да падне до 50 ст. Стана ясно още, че близо 240 контрольори следят за редовността на пътниците в градския транспорт. Част от тях работят и като кондуктори в нощния транспорт. Независимо от по-солената цена на билета и глобите не се наблюдава ръст в приходите от санкции. „Политиката на ЦГМ е да подпомага редовните пътници като им осигурява повече възможности и по-добри условия. Контролът е само малка част от тази политика. С въвеждането на тикет-системата до края на 2020 г., която в момента е в първата си пилотна фаза, ще има повече данни за редовността на пътниците. С нея се осигурява видео наблюдение, а самата система ще позволи да се събират повече и различни данни. Например системата, която брои пътниците, може да ни каже колко човека се качват, тази за таксуване – колко са валидирали превозните си документи и разликата ще ни покаже дали има гратис по тази линия, което ще позволи по-добре да насочим функциите на контрольорите. Също така ще знаем и натоварването по дадена линия с обективни, ясни и точни данни в реално време, така че ако се налага, да предложим допълнителни превозни средства по тази линия“, обясняват от ЦГМ. Кой гласува билетчето да е 1,60 лв. (СПИСЪК) за заплащане на услугата. От там уточняват още, че няма как апаратите да започнат да връщат ресто и добавят, че именно с тази цел са сложили надписи, че устройството не връща ресто. Един от укорите към градския транспорт е, че липсват места за закупуване на билети и карти. От ЦГМ казват, че към момента пунктовете за продажби на билети са общо 63, като нови са изградени в кв. „Гоце Делчев“, автостанция „Изток“ и Нови Искър. Ще се запази и съществуващата сега възможност да си купим билет от водача на превозното средство. Кой гласува билетчето да е 1,60 лв. (СПИСЪК)", "date": "2019.08.25", "title": "Центърът за градска мобилност се похвали с повече приходи от скъпото билетче"}
{"url": "https://clubz.bg/87007-djonsyn_zaplashva_che_britaniq_nqma_da_plati_na_es_smetkata_za_brekzit_video", "text": "Британският премиер Борис Джонсън планира да предупреди европейските лидери, че няма да изплати 30 милиарда лири (37 милиарда долара), предвидени в споразумението за Брекзита, ако те не приемат промяна на условията на сделката, пише в. \"Мейл он сънди\", цитиран от Ройтерс и ТАСС. Ако Великобритания напусне ЕС без споразумение, според британските юристи правителството в Лондон ще трябва да плати на Брюксел само 9 милиарда лири (11 милиарда долара) вместо 39 милиарда (48 милиарда долара), съобщава вестникът. Това се дължи на факта, че няма да има разходи, свързани с преходния период. Според британският вестник при липса на компромис по въпроса за условията на Брекзита съгласуваната с Брюксел сума може да бъде съкратена дори до 7 милиарда лири (8,6 милиарда долара). Британският премиер Борис Джонсън обеща да напусне ЕС без споразумение на 31 октомври, ако Брюксел не приеме главното искане на Лондон - да изключи от спроазумението предпазната клауза за Северна Ирландия. Джонсън потвърди днес в разговор с председателя на Европейския съвет Доналд Туск, че Великобритания ще напусне ЕС на 31 октомври при каквито и да е обстоятелства, съобщи британски представител след разговор на двамата лидери на срещата на върха на Г-7 в Биариц, предаде Ройтерс, цитирана от БТА. \n\tДжонсън каза на Туск, че предпочита да се стигне до споразумение с ЕС и повтори, че би желал да разговаря с европейските лидери, допълни британският представител. \n\tДвамата ще се срещнат отново на сесията на Общото събрание на ООН идния месец. Отделно, в интервю за Би Би Си от Биариц, Джонсън заяви, че ако Брекзит бъде осъществен правилно, той ще открие огромни икономически възможности пред страната му.     Джонсън е поискал от главния юридически съветник на правителството Джефри Кокс юридическа оценка по въпроса за евентуално 5-седмично прекъсване на работата на парламента от 9 септември с цел да се осъществи Брекзит без споразумение, пише британския в. \"Обзървър\", цитиран от Ройтерс и ТАСС. Според вестника, който се позовава на имейли на високопоставени правителствени служители, написани през последните 10 дни, премиерът е поискал оценка на законността на евентуално решение за прекратяване на сесията на парламента, без разпускането му и свикване на предсрочни избори. Правният съвет, даден в имейла е, че спирането на работата на парламента може да бъде законно, освен ако съдилищата приемат евентуален иск за отмяната му, който може да бъде заведен от противници на Брекзита, съобщава в. \"Обзървър\". Подобна новина ще предизвика гнева на лидерите на ЕС по време на срещата на върха на Г-7 в Бриариц, в която участва и Джонсън, отбелязва британският вестник. Говорител на британското правителство отрече твърденията, че правителството обмисля да прекъсне работата на парламента през септември, за да попречи на депутатите да обсъждат Брекзита, предаде БТА.    ", "date": "2019.08.25", "title": "Джонсън заплашва, че Британия няма да плати на ЕС сметката за Брекзит (ВИДЕО)"}
{"url": "https://clubz.bg/87011-trymp_shte_kani_putin_na_sledvashtata_sreshta_na_g_7_snimki_video", "text": "Президентът на САЩ Доналд Тръмп заяви, че е възможно да покани Русия да се присъедини към следващата среща на Г-7 догодина, когато той ще бъде домакин на форума, предаде Асошиейтед прес, цитирана от БТА. ЕС против безусловното връщане на Русия в Г-7 Тръмп предлага Г-7 да стане Г-8 с Русия, Макрон го приема за сведение Председателят на Европейския съвет Доналд Туск отхвърли предложението на Тръмп за връщането на Русия в страните от Г-7, предаде \"Свободна Европа\".  Той добави, че причините, наложили изваждането на Русия от групатата на най-развитите страни през 2014 г., са се увеличили. Туск даде за пример пленяването на украински кораби и техния екипаж от руски военни в Азовско море. Вечерята на лидерите на страните от Г-7 снощи е била \"доста напрегната\" заради разногласия между президента на САЩ Доналд Тръмп и останалите ръководители, включително заради Русия, заяви днес представител на ЕС, цитиран от Асошиейтед прес. Тръмп каза днес, че се разбира добре със западните съюзници на срещата на Г-7 във Франция, отхвърляйки съобщенията за разногласия между лидерите, които се готвеха да обсъждат проблемите в световната търговия, предаде Ройтерс. Срещата на седемте световни сили се провежда на фона на растящи тревоги за глобален икономически спад и съвпада с период на международни разделения по ред въпроси, които обтегнаха десетилетни съюзнически отношения, коментира агенцията.           Обаче големи политически различия по търговския протекционизъм, климатичните промени, Иран и настояването на Франция за универсален данък върху цифровите технологични гиганти помрачиха навечерието на срещата на върха в курорта Биариц на атлантическото крайбрежие. Тръмп пристигна във Франция само часове, сблед като ескалира търговската война с Китай във война на думи между двете най-големи икономики в света, която разтревожи финансовите пазари, отбеляза агенцията. Тръмп: Малко са им митата на китайците По-късно, на срещата им днес, Тръмп похвали Джонсън като \"правилния човек\", който може да осъществи Брекзит и го нарече \"страхотен министър-председател\".     Подчертавайки разногласията, Тръмп също заплаши домакина си в навечерието на срещата, казвайки, че САЩ ще обложи с данък френските вина “така, както не са виждали преди”, ако Париж не се откаже от дигиталния данък върху приходите на американските технологични компании. Председателят на Европейския съвет Доналд Туск, който участва в срещата, предупреди, че ЕС ще отговори подобаващо, ако Тръм изпълни заплахата си. Тръмп заяви днес, че никой от съюзниците му не го е упрекнал за ескалацията на търговската война с Китай, въпреки критиките на Еманюел Макрон снощи, предадоха Франс прес и ДПА, цитирани от БТА. Той посочи, че според него съюзниците му \"уважават търговската война\". Тръмп каза това пред журналисти в отговор на въпрос дали съюзниците му са поискали да се откаже от търговската война с Китай. Държавният глава на САЩ отбеляза, че в момента няма специален план да обявява национално извънредно положение във връзка с конфликта с Китай, но че не може да изключи такава възможност. Тръмп обяви също така, че САЩ са много близо до голямо търговско споразумение с Япония, по което двете страни работят от пет месеца. Той каза това преди среща с японския премиер Шиндзо Абе извън официалната програма на срещата на върха на Г-7 в Биариц. Японски медии съобщават, че Япония се е съгласила да намали митата за американско говеждо и свинско, а САЩ са изразили готовност да отложат въвеждането на мита от 2,5 на сто за японските автомобили, уточнява ТАСС, цитирана от БТА. Тръмп опроверга и по-раншно съобщение на френското президентство, че лидерите са натоварили Макрон с посредническата функция да предаде тяхно общо послание към иранското ръководство, предаде френската телевизия БФМ. Макрон излезе от конфузната ситуация със следния туит:  Опитвайки се да разшири обхвата на дебата, Макрон покани няколко африкански лидери за обсъждания на проблемите, пред които е изправен техният континент, а лидери от Австралия, Чили и Испания трябва да участват във вечерята днес, където главната тема ще бъде околната среда. Тръмп разстрои миналогодишната среща на Г-7 в Канада, като я напусна по-рано и се разграничи от заключителното комюнике, което първоначално бе приел. Делегациите едва бяха пристигнали в Биариц, когато различията изплуваха на повърхността. Висши представители на САЩ обвиниха френския президент Еманюел Макрон в опита да \"да разедини Г-7\", като се съсредоточи върху \"нишови въпроси\" вместо върху глобални проблеми. Франция отрече това, посочвайки първата сесия в неделя, посветена на икономиката, търговията и сигурността - области, в които преди лесно се постигаше общо съгласие, но сега са източници на търкания. Макрон профилактира Тръмп преди срещата на Г-7 (СНИМКИ) Тръмп написа в Туитър, че обядът с Макрон (непредвиден в предварителната програма) е бил най-добрата среща между двамата досега и че срещата със световните лидери в неделя също \"минала много добре\".  Франция заобиколи проблема с комюникето, като се отказа от него, решавайки, че няма смисъл дори от опит да се намери общ език. Докато трансатлантическият разлом беше най-видим, имаше също и дълобки разделения в европейския лагер - Джонсън направи дебюта си в Г-7, докато се опитва да убеди столиците в ЕС да предоговорят излизането на Британия от блока. Джонсън и Туск, които трябва да разговарят днес, размениха реплики преди срещата за това, кой ще бъде виновен, ако Обединеното кралство напусне ЕС на 31 октомври без споразумение за Брекзит приемливо за двете страни.     Джонсън отвърна по-късно, че Туск ще носи срама, ако Британия не успее да си осигури ново споразумение за оттегрляне. Тръмп предлага Г-7 да стане Г-8 с Русия, Макрон го приема за сведение Тръмп: Малко са им митата на китайците Макрон профилактира Тръмп преди срещата на Г-7 (СНИМКИ)", "date": "2019.08.25", "title": "Тръмп ще кани Путин на следващата среща на Г-7 (СНИМКИ, ВИДЕО)"}
{"url": "https://clubz.bg/87013-kim_nablyudava_test_na_golqmo_oryjie", "text": "Севернокорейският лидер Ким Чен-ун наблюдава вчера изпитанията на разработена неотдавна голяма ракетна пускова установка, предадоха световните агенции, цитирани от БТА. След изпитанието Ким е заявил, че новоразработената система за залпов огън е \"голямо оръжие\" и е изразил признателността си на младите учени, които са я замислили и построили, обявявайки ги за \"ценно съкровище и богатство на страната\", съобщава Корейската централна телеграфна агенция, цитирана от ДПА. Тестовете са показали, че всички технически характеристики на системата са достигнали предвидените параметри. Северна Корея трябва да продължи да засилва развитието на въоръженията, \"за да се противопостави решително на военните заплахи и на засилващия се натиск на вражески сили\", добави Ким, цитиран от Франс прес. Въоръжените сили на Южна Корея съобщиха, че при изпитанието са изстреляни две балистични ракети с малък обсег. Те са прелетели около 380 км в посока към Японско море. Според Токио изстреляните ракети не са представлявали никаква заплаха за сигурността на Япония. Проведената неотдавна серия от ракетни изпитания се смята за отговор на приключилите неотдавна американско-южнокорейски военни учения. Пхенян ги смята за подготовка за нахлуване в Северна Корея, припомня ДПА", "date": "2019.08.25", "title": "Ким наблюдава тест на \"голямо оръжие\""}
