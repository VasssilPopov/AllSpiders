{"url": "https://clubz.bg/86476-bylgariq_i_severna_makedoniq_a_sega_nakyde", "text": "След посещението на премиера Борисов в Скопие и Дойран на 1 август, което ще запомним с това, че заедно с колегата си Зоран Заев положиха венци на възстановения паметник на героя полк. Каварналиев много въпроси продължиха да висят във въздуха. Борисов: Ние да блокираме Македония за ЕС и НАТО? Не искам да си го мисля Има принципни въпроси, които се премълчават , което обаче създава проблем в отношенията между България и Република Северна Македония (РСМ) . Главният принципен въпрос е за искренноста на една от страните в желанието и за развитие на двустранните отношения. България е доказала своята искренност. Следва да се има предвид , че двустранните отношения не са само дискусиите на историците за миналото, а също така икономиката, инфраструктурната интеграция, културните връзки, междучовешките отношения, т.е. цялостния комплекс на общуване между хората от две държави. А също така, че двустранните отношения не са еднопосочна улица. Създава се впечатлението, че една от страните води политика на провлачване във времето на разрешаване на същностните въпроси до получаване на покана за започване на преговори за членство в ЕС. Такова виждане се оформя у все по-широки обществени кръгове в България и то неслучайно. Имаме си и поговорка „когато фактите говорят и боговете мълчат”. Между другото, Турция води 40 години преговори за членство... Което може и никога да не се случи. Започване на преговори въобще не означава, че те ще приключат и кога. Фон дер Лайен е за европейска перспектива на Северна Македония и Албания Основния фокус на вниманието сега е върху работата на смесената комисия , която се занимава с исторически въпроси, като се пропускат другите двустранни комисии, съдадени на основата на Договора за добросъседство. Които между другото са и по-важни. Писането на история по политическо разпореждане е познато по нашите земи отпреди 75 години със Сталин, Димитров, Тито, Лазар Колишевски и други върхове на комунистическата сатрапия, но едва ли е възможно днес. Може да чистите дома си, улицата или нещо друго, но не историята и историческите факти. Президентът на РСМ Стево Пендаровски , внимателно отбеляза, че не трябва да се оказва натиск по този въпрос и експертите следва да работят спокойно. И е прав. Зоран Заев се обидил на Бойко Борисов за \"северномакедонски политик\" Историческото минало на Югоизточна Европа (както и на цяла Европа между другото) е такова, каквото е. И тук става въпрос не за „възприятия” на тоя или оня, а за факти. Документирани и доказуеми. На черното не можете да кажете, че е бяло и обратното. Това историческо минало може да е чувствително, но е смешно да кажете че е получерно или полубяло. Че съществуват полуфакти. Все едно да приемете, че има полубременна жена. Възникват поредица от въпроси, без отговорите, на които хората в България и РСМ с основание ще смятат, че политиците нещо се договарят зад гърба им, а това засяга родовата памет на има – няма няколко милиона души. Притеснението на обществеността в България и РСМ е, че въпросната комисия работи „на тъмно” като обект на нейната работа са въпроси, които не са междудържавна тайна, нито са секретни. Историческите факти и документи са публични. Смешно е комисия да решава какъв е бил национално Гоце Делчев . И президентът Пендаровски го каза просто – ами българин е бил. За което беше обявен за родоотстъпник и предател от сърбомакедонистките среди в Скопие. Президентът на Македония: Безспорно Гоце Делчев е българин (ВИДЕО) В този смисъл, ако политиците смятат да притискат българските историци „до октомври да решат въпроса с Гоце Делчев” без писмен мандат следва да им се каже (на политиците) че тая работа така не става. Въпроси от историческата памет на българския народ не се решават като въпроса с африканската чума по свинете. Не е ясно дали комисията има и план за работа. Става въпрос за два времеви диапазона: Този въпрос е важен и без неговото ясно дефиниране въпросната комисия едва ли ще постигне нещо. Жонглирането с неясни термини и двусмислени евфимистични фрази като например че някой бил могъл да бъде „етнически българин и в същото време политически македонец” (примерно Гоце Делчев и всички останали дейци на ВМРО) е абсолютно нелепо. Нещо като дървено желязо. По въпроса за обхвата – не трябва да се забравя, къде е роден и на територията на коя днешна държава е загинал Гоце Делчев, а между другото и чий поданник е бил, освен че е бил офицер от българското военно разузнаване. Утре ще дойде някой грък и с право ще каже „искам да сложа цвете на тленните останки на Гоцес Делцес – той е наш общ”, а някой турчин „искам да сложа цвете на тленните останки на големия бинбаши Гоцеоглу Делчеолу – той е наш общ” А? И тогава какво правим? Борисов: Гоце Делчев е като Че Гевара Тази глупост – „тоя наш”, „оня ваш”, „тоя общ” следва да я прекратим. Един човек не може да бъде национално общ. По-обща може да бъде някоя проститутка, но за български дейци, дали живота си за свободата на своите братя, сестри, бащи и майки в Македония да се твърди след 110 години, че били общи, е просто подигравка. Както е подигравка скопски академик да пише книга за вуйчо ми , в която да сбърка името на майка ми и да каже че „бил чул” за книгата   на Сребро Янакиев ама не знаел как да я намери. Ще му изпратя копие, а иначе оригиналът кротко си лежи в една българска библиотека и е общодостъпен. Но на някои хора това им е нивото. В тази област – „общите” неща, особенно в историята кашата е пълна. Тези „общи” приказки се повтарят от ято политически папагали и неграмотни калинки, които не разбират смисъла им, но са вперили целеустеремено поглед в някакъв брюкселски пост. Като повтарят „общата ни история”. Общото в цялата работа е, че българите от Македония са се борили за свободен живот в родните си огнища на тази територия, част от която, Вардарска Македония в рамките на 25 713 кв. км, след 17.11.1991 г. придобива независимост с първото демократично волеизявление на населението и се превръща в суверенна държава, днес РСМ а част от хората се самоопределят като македонци днес. Което е тяхно естествено право. По този въпрос има видими разминавания. На обществеността не и е ясно дали става въпрос за двустранно приемливи формулировки в учебниците по история за учениците в средния курс или за нещо друго. Както е видно едната страна желае добронамерено да работи на основа на неоспорими исторически факти, както между другото е записано и в Договора за добросъседство и то интензивно, но както се оказва другата се опитва да провлича нещата в необозримото бъдеще, в опит да хване европейския влак. Чест прави на ръководителя на българската част от смесената комисия че направи този факт обществено достояние. А последното изявление на професор Драги – неговия колега от другата страна , че отива на почивка и не му пука за въпросната комисия потвърждава казаното. И въобще ако се запитаме - с това какъв бил Гоце Делчев ли започват и свършват отношенията между България и РСМ ? Още не сме стигнали до Даме Груев, Марко Лерински, Иван (Ванчо) Михайлов и т.н. Чий е Гоце Делчев? Не им се хващайте! В същото време ако нашите политици се опитат да извият ръцете на българските представители в смесената комисия за постигане на „резултати” в името на неясната политика по Западните Балкани, т.е. да бъдат правени компромиси с историческото наследство на българския народ и фактите за политически пиар, могат да се сблъскат с минимум два неприятни резултата: Това се отнася за онези, които управляват. Просто ще бъдат обявени за национални предатели и толкоз. След това иди обяснявай, че нямаш леля. Въпросът за реалните интеграционнни процеси в дух на добросъседство е важен. И всеки ще ви каже, че ако комуникациите като започнете от ж.п. транспорта, шосейния транспорт, телекомуникациите, разширяване на газовата връзка , електросвързването и т.н са ключови ще бъде прав. Фактът, че бизнесът (търговията и услугите) расте с по 15% годишно през последните години е показателен. А може да расте и с повече. Македония иска да строи \"Белене\" заедно с нас В това направление резултати почти няма на междудържавно политическо равнище . Вече 29 години. Явно някой не го иска. Да се целуваме и прегръщаме с Бойко пред паметниците на Самуил и тленните останки на Гоце Делчев в църквата „Св. Спас” е хубава работа за 1 ден и после след 1 година. И иначе всичко да си върви както си е било. Бизнесът с пиперки от Струмица към Белград да си върви. Последното е малко символично, но който разбира за какво става дума разбира... Иначе влак няма. И магистрала няма. Няма и мощна високоскоростна оптична телекомуникационна връзка. И електросистемите са свързани на нивото на Плевен – Габрово. Няма комуникационна интеграция. Защо? Въпроси... Всъщност нещата са много прости. Ако на политическия елит на РСМ България му е нужна само като ракета носител към Европейския съюз и неговите пари (фондове) и момчетата и момичетата в Скопие си въобразяват , че тези в София са някакви глупаци малко са се объркали. Ракетата носител може да си остане на стартовата площадка и да не излети. ---- Фон дер Лайен е за европейска перспектива на Северна Македония и Албания Зоран Заев се обидил на Бойко Борисов за \"северномакедонски политик\" Президентът на Македония: Безспорно Гоце Делчев е българин (ВИДЕО) Борисов: Гоце Делчев е като Че Гевара Чий е Гоце Делчев? Не им се хващайте! Македония иска да строи \"Белене\" заедно с нас", "date": "2019.08.10", "title": "България и Северна Македония. А сега накъде?"}
{"url": "https://clubz.bg/86519-borisov_pristigna_v_turkmenistan_sreshta_se_s_medvedev", "text": "Министър-председателят Бойко Борисов пристигна в Туркменистан, където през следващите два дни ще участва в Първия каспийски икономически форум. Това съобщиха от Правителствената информационна служба. В рамките на форума премиерът Борисов ще се срещне с руския си колега Дмитрий Медведив и двамата ще обсъждат енергийни проекти, сред което е разклонението на газопровода \"Турски поток\" през България, както и изграждането на АЕЦ \"Белене\". Настоящата визита в Туркменистан е втора за премиера Борисов. В рамките на втория му мандат като министър-председател, през 2015 година той направи официално посещение в Ашхабад, с което беше реализирана важна стъпка за възстановяване на двустранния диалог на най-високо и високо равнище. Тогава \n\tбеше подписано Съвместно заявление на министър-председателя Бойко Борисов и президента на Туркменистан Гурбангули Бердимухамедов, в което бяха набелязани основните области на двустранното сътрудничество. Като потвърждение на конструктивния характер на отношенията между двете страни, в рамките на настоящото посещение се предвижда допълнително да бъде разширена двустранната договорноправна база и да се постигнат нови конкретни договорености. За България Туркменистан е важен партньор в Централна Азия и в района на Каспийско море. Двете страни поддържат традиционно добри и приятелски отношения. Като цяло, регионът на Каспийско море е ключов за търговията и свързаността на Европа с Централна Азия, Средния и Далечния Изток. В този смисъл българската страна неведнъж е изразявала интереса си относно транспортната и енергийна свързаност в региона и разглежда предстоящия икономически форум като подходяща възможност за диалог по темите от взаимен интерес.  ", "date": "2019.08.10", "title": "Борисов пристигна в Туркменистан, среща се с Медведев"}
{"url": "https://clubz.bg/86513-edin_ot_naj_golemite_uspehi_v_istoriqta_na_moreplavaneto", "text": "Уважаван заради смелостта и решимостта си, португалският мореплаватал Фернандо Магелан продължава да вдъхновява изследователи на космоса и световния океан, които 500 години след първото околосветско пътешествие виждат в него символ на търсене на знания, предаде Франс прес. Магелан всъщност не успява да направи околосветска обиколка, след като на 10 август 1519 г. тръгва с флотилия от 5 кораба и 237 души екипаж от пристанището на Севиля в Южна Испания. Той умира в битка с жителите на остров, който днес е част от територията на Филипините, а испанецът Хуан Себастиан де Елкано довършва 3-годишното пътешествие заедно с двайсетина оцелели на борда на \"Виктория\" - единствения кораб, завърнал се в Испания. Магелан направи впечатляващо географско откритие, като установи, че през проток може да се мине от Атлантическия в Тихия океан. Протокът носи неговото име. Магелан откри също две видими с невъоръжено око галактики - Магелановите облаци. Гигантски телескоп, който скоро ще бъде инсталиран в Чили, ще носи неговото име.", "date": "2019.08.10", "title": "\"Един от най-големите успехи в историята на мореплаването\""}
{"url": "https://clubz.bg/86518-zakonnata_marihuana_namalqva_smyrtnostta_ot_opiati", "text": "Две изследвания сочат, че легализирането на марихуаната води до пряко намаляване на смъртните случаи от злоупотреба с опиати, съобщи ScienceDaily. Екип от Масачузец и Колорадо твърдят, че първи доказват подобна връзка. Особено е намаляването на смъртните случаи от синтетични опиати в Щатите, позволили употреба на марихуана за удоволствие. Средно легализацията води до меджу 20% и 35% спад, или намаляване с 1,01 до 1,27 смъртни случаи на 100 000 души всяка година. В момента опиатите убиват по 70 000 американци всяка година, като през 2018-та за пръв път бе отбелязан малък спад след растеж през последните 30 години. Ваксина срещу хероин и опиати? Вече се правят тестове Първото изследване използва статистически данни от 1999 до 2017, съпоставяйки жертвите на опиатите с постепенната легализация на марихуаната от 29 щата - за медицински употреби, и 8 - напълно. В добавка ефектът върху жените е значително по-проявен. Поначало те е по-вероятно да бъдат повлияни ото опиати. Марихуаната може да помага и на деца аутисти Второто изследване, публикувано в Economic Inquiry има подобни заключения. Където се отвори магазин за марихуана, смъртите от опиати по рецепта пада с около 11%.   Множество изследвания сочат, че наличието на легална марихуана намалява употребата на по-тежки наркотици, и дори, контраинтуитивно, намалява шансовете младеж да посегне към марихуана.   Марихуаната може да помага и на деца аутисти", "date": "2019.08.10", "title": "Законната марихуана намалява смъртността от опиати"}
{"url": "https://clubz.bg/86511-honkong_ne_e_kitaj_snimki", "text": "Протестиращи преминаха днес през два квартала на Хонконг въпреки забраната на полицията, която неколкократно влезе в сблъсъци с критици на правителството, предаде Асошиейтед прес, цитирана от БТА. Това е деветата седмица на протести в Хонконг, които започнаха заради недоволството срещу законопроект за екстрадиции в континентален Китай, но след това се разраснаха и демонстрантите започнаха да искат повече демократични свободи. Протестиращите настояват за оставката на главната администраторка на Хонконг Кари Лам и за разследване на жалбите за полицейско насилие. Силите на реда използваха днес сълзотворен газ срещу антиправителствените демонстранти след края на мирното шествие, предаде ДПА. Протестиращите издигнаха барикади и опитаха да попречат на полицаите да влязат в търговски център, за да разпръснат демонстрантите, които бяха там.  ", "date": "2019.08.10", "title": "\"Хонконг не е Китай\" (СНИМКИ)"}
{"url": "https://clubz.bg/86516-eto_me_na_tvoite_uslugi_o_allah_snimki", "text": "Над 2 милиона мюсюлмани от цял свят се събраха днес на хълма Арафат край свещения град Мека в Саудитска Арабия, върховата точка от годишното поклонение хадж, съобщи ДПА, цитирана от БТА. Саудитските власти разположиха хиляди служители по сигурността по пътищата към хълма, намиращ се на около 20 км източно от Мека.  Мъжете бяха облечени в безшевни бели дрехи, а жените бяха без грим и бижута, за да демонстрират, че се отричат от земните богатства и признават равенството. Арафат е мястото, където се смята, че пророкът Мохамед е произнесъл прощалната си проповед през около 14 века. Мнозина се криеха от жаркото слънце с чадъри. По околните пътища бяха разположени водни пръскачки, за да внесат разхлада, тъй като температурата достигна 40 градуса.  ", "date": "2019.08.10", "title": "\"Ето ме на твоите услуги, о, Аллах\" (СНИМКИ)"}
{"url": "https://clubz.bg/86515-nqma_kiberataka_vyv_velikobritaniq", "text": "Спирането на електроснабдяването, засегнало вчера милион души и причинило транспортен хаос във Великобритания, не е резултат на кибератака, съобщи днес операторът на британската електрическа мрежа, цитиран от Асошиейтед прес, съобщи БТА. Директорът по операциите на \"Нешънъл грид\" Дънкан Бърт заяви, че прекъсването на електрозахранването е било причинено от почти едновременното спиране на две електроцентрали. Това е наложило преустановяване на електроподаването до някои части от страната, за да бъде запазено към останалите.  Компанията е убедена, че няма злонамерени действия или кибератака, допълни той. \"Нешънъл грид\" съобщи още вчера, че е отстранила неизправностите.", "date": "2019.08.10", "title": "Няма кибератака във Великобритания"}
{"url": "https://clubz.bg/86517-djefri_epstajn_se_samoubi", "text": "Американският финансов магнат Джефри Епстайн, обвинен в организирането на проституция и сексуална експлоатация на напълнолетни, се е самоубил в килията си. Това съобщи днес телевизионният канал Ей Би Си,  позовавайки се на източници от силите на реда в Ню Йорк. Информацията бе цитирана от БТА. Времето и обстоятелствата на случилото се засега не се уточняват. Ей Би Си припомня, че на 23 юли Епстайн е направил опит да се обеси в килията си и е бил намерен да лежи в почти без съзнание на пода. Епстайн бе богат мениджър на хедж фондове, който някога е бил приятел с бившия президент на САЩ Бил Клинтън, британския принц Андрю и сегашния президент на САЩ Доналд Тръмп.  На 6 юли финансистът беше арестуван след нов преглед на някога пазеното в тайна споразумение, което финансистът сключи с прокуратурата.  През 2008 г. той се е признал за виновен пред съда във Флорида по обвинения, че е подтиквал и доставял с цел проституция лица на възраст под 18 години. Споразумението тогава е сложило край на разследване, което можеше да доведе до доживотен затвор за Епстайн. Вместо това той беше осъден на 13 месеца затвор и трябваше да плати обезщетения на десетки от някогашните си жертви.", "date": "2019.08.10", "title": "Джефри Епстайн се самоуби"}
{"url": "https://clubz.bg/86512-ivan_geshev_buhalka_na_upravlqvashtite_tova_e_bezsilie_i_zloba", "text": "Зам.-главният прокурор Иван Гешев, който е единствен кандидат за нов главен прокурор посети Варна, за да съобщи че са разкрити две убийства. Той каза още, че има проблеми в малките населени места с възрастните хора. Той коментира и факта, че прокуратурата оповести информация по повод делото срещу \"ТАД Груп\". Той коментира и протестите срещу неговата кандидатура за главен прокурор. Определението \"бухалка на управляващите\" Гешев коментира така: Едното убийство във Варна е извършено снощи, но е разкрито за часове. При конфликт в \"Аспарухово\" между мъж и жена, които живеели на семейни начела, мъжът пребил жената и в последствие тя починала. По думите на прокурор Иван Гешев двамата са около 30-годишни. Запознали се скоро в социалните мрежи и мъжът, който е от Добрич, се е преместил във Варна. Другият случай касае започнатото преди десет дни досъдебно производство, в което в гора в близост до Варна е намерен почти заровен труп на мъж. Трупът е идентифициран, а извършителят на престъплението вече е задържан. Той е съсед по вила на убития като между двамата имало стара вражда. Задържаният за убийството е на 91 години.", "date": "2019.08.10", "title": "Иван Гешев: Бухалка на управляващите? Това е безсилие и злоба"}
{"url": "https://clubz.bg/86486-chernomorie_2019_oshte_ot_syshtoto_i_chast", "text": "Първо беше укрепването на свлачище на т.нар. Шофьорски плаж (което брегоукрепване днес вече е солидна хотелска конструкция). Паралелно стана ясно, че собственик на парцел на къмпинг „Смокиня“ е заравнил (частната си?!!!!) дюна, защото му пречи на гледката. Междувременно имаше разкопки и на къмпинг „Градина“. С цел устройване на ново вилно селище борова гора край Арапя бе подложена на сеч. Собственичка на ресторант в Созопол пък тръгна да го разширява върху скалите. На този фон едни министри влязоха в оправдателен режим защо държавата не си отчуждава дюните, втори измислиха интересното наказание за нарушители „изграждане на дюна наново“, а трети излязоха със законодателна инициатива, довела до нова вълна от екопротести, президентско вето и закани да бъде сезиран Конституционният съд. Какво става – всички знаем. Публична тайна е, че Черноморието ни все повече наподобява разграден двор, атрактивен най-вече за не толкова платежоспособни туристи и за младежи, отдали се на алкохолен туризъм. И това е факт поради дългогодишната държавна политика, или по-скоро поради липсата на такава. Заменки тип „кон за кокошка“, закъсняло специализирано законодателство, липса на общи устройствени планове за черноморските общини, интереси на местни олигархични кръгове (всъщност не само местни) при строителството и вземането на ивиците на концесия, липса на интерес за развитие на природосъобразния туризъм за сметка на класическото „хотелско настаняване“ и пр., и пр. За тези неща обаче рядко се говори с цифри. Такива са представени от институциите само когато трябва да се отчете ръст в туризма. Данни обаче все пак изплуват от време на време, макар и от неочаквани места. У нас има свръхпредлагане на пазара на настаняване. Това е още една публична тайна. Следващите данни не могат да бъдат открити в раздел „статистика“ на сайта на Министерството на туризма (МТ). Там има други данни, за които ще поговорим после. Намираме ги в едно решение на Комисията за защита на конкуренцията (КЗК) и то просто защото знаем, че се намират там. Човек трябва да изчете цялото решение на КЗК, а не само резюмето, което комисията пуска към всяко свое съобщение, за да попадне на тази информация. Поводът е становище, поискано преди година от КЗК от министъра на туризма Николина Ангелкова относно намерението й тогава да се въведат минимални цени при хотелското настаняване. КЗК дава отрицателно становище, но докато развива тезата си, публикува и числа, предоставени й от самото министерство, които резюмира по следния начин: „Всички тези данни показват постоянно и значително незапълване на капацитета на местата за настаняване и са индикация за наличие на свръхпредлагане на пазара за настаняване.“ Ето какво пише Комисията: Това са данните само за Черноморието (тъй като сега говорим само за него), но „ситуацията не е по-добра при планинските курорти“, както посочва КЗК. Публикуваме и тях като „вметка“ – за да е ясно, че свръхпредлагането не е само на ниво летен туризъм: Някои виждат в това непрекъснато разширяване на легловата база пране на пари, други обвиняват местната власт във вземане на рушвети по даване на съответните строителни разрешителни. Каквото и да е, важен е резултатът, който е свръхпредлагане, а оттам: сваляне на цените за настаняване и липса на кадри за туризма до степен, в която през миналата година вицепремиерът тогава Валери Симеонов, ресорен за туризма, обяви инициатива за внасяне на кадри от държави с етническо българско население. Иначе от статистиката, публикувана на сайта на Министерството на туризма, четем само хубави неща като: През миналата година общият брой туристически посещения на чужденци в България е 9 273 345. Ръстът спрямо 2017 г. е 4,4%. За периода януари–ноември 2018 г. приходите от международен туризъм възлизат на 3,6 млрд. евро. Ръстът спрямо периода януари–ноември 2017 г. е 6,6 на сто. Разбираме също така, че руските туристи, които бизнесът по морето винаги е приемал с отворени обятия, определяйки ги като щедри и платежоспособни, са на шесто място по посещения. Първи са румънците, следвани от гърците, германците, турците и македонците. В същото време през 2018 г. българските граждани са реализирали общо 6 698 526 пътувания в чужбина по всички видове цели. Увеличението спрямо 2017 г. е 7,6%. Пътували сме най-вече в Турция, Гърция и Румъния, като от данните не става ясно колко от тези посещения са с цел туризъм, за да разберем изнесе ли се българският турист в съседните нам държави. Тази година от министерството очакват спад от 2-3% в броя на чуждестранните туристически посещения, съобщи Ангелкова през май. Като основна причина тя изтъкна ниските цени на преките ни конкуренти Турция, Египет, Северна Македония, Тунис, Сърбия, които имали и възможност за пряко субсидиране. Факт е също така, че различните кризи в конкурентните ни държави, които пренасочваха туристопотока към България през последните няколко години, вече са преодолени. Турция преживя „преврат“ (по твърденията на президента Реджеп Тайип Ердоган), Гърция – икономически срив, а арабските държави – Арабска пролет. От този сезон Атина обяви и рязко намаляване на ДДС за различни стоки и услуги, сред които и на някои разпространени храни като риба, месо, зехтин и др., което пък мнозина българи посочват като допълнителен мотив да заменят българското с гръцкото море – защото ще е по-евтино, а традиционно качеството е високо. Пред „Клуб Z“ гръцки хотелиери потвърдиха, че в действителност цените са паднали наполовина за около 5000 стоки в супермаркета. Което се отразява и на цените в ресторантите. За да компенсират, българските оператори обявиха големи намаления за сезон 2019. Тази година министерството осъзна и още нещо – че българският турист си отива. И дори се наложи да стартира кампания за допълнителни безплатни нощувки, наречена „Неочаквана ваканция“. Качеството обаче е свързано не само с храната, със състоянието на хотела или обслужващия персонал, а и със самия плаж. Българският модел е плащане, плащане и пак плащане. За шезлонг, за чадър, за шалте и каквото там е разположил концесионерът или наемателят на съответния плаж (за разлика от Гърция или Турция, където е достатъчно да си поръчаш напитка от плажното заведение. Но все пак в защита на родното – нашата плажна ивица е в пъти по-къса). Проблем, който от министерството не признават, е и „качественото съотношение“ между платената зона и зоната за свободно разполагане на плажни принадлежности. Формално в закона е записано, че двете територии от плажа трябва да са в процентно съотношение 50 на 50. Реално правилото се спазва, но летовниците, които не искат да платят за сянка (често немалка сума), обикновено са изтласкани в неприветливите зони на плажа. Имаше опити (пак от Симеонов) този въпрос да бъде законодателно уреден, но това така и не се случи заради лошо формулирани юридически текстове. Гореописаното е проблем за летовника. Министерството обаче има друга „драма“ – от две години се води люта битка за това кой да дава концесиите на плажовете. Ще се върнем малко назад във времето, в края на декември 2017 г. Парламентът гледа промени в Закона за административния контрол върху стопанската дейност, когато по стар маниер на ГЕРБ депутатът тогава, сега правосъден министър Данаил Кирилов, направи предложение да се запише изключение в чисто новия Закон за концесиите – концесиите на плажовете да се раздават по стария ред (т.е. изцяло да са в компетенциите на министъра на туризма) до 1 януари 2019 г. Иначе процедурата по новия закон е по-тежка, но по-прозрачна. Мнозинството приема това предложение, а Симеонов изказва следното възражение: Ясно е какво не намеква, а направо натъртва Симеонов – че концесиите на плажовете се раздават за десетки години напред на силни на деня и на бившите групировки. А предколедното му изявление се превръща в пророчество през март 2018-а, когато Министерският съвет обяви първите нови концесии за сезона. Четири апетитни плажа по южното ни Черноморие отидоха за 15 години във фирми, близки до ДПС, до бившия вече генерален директор на „Лукойл България“ Валентин Златев и до бившите силови групировки ВИС и СИК. Ангелкова, разбира се, отрича. Министерството работело с юридически лица и не можело да накара някой да кандидатства насила. Дежа вю на тази парламентарна ситуация от края на 2017-а се получи и в края на 2018-а, когато пак Данаил Кирилов и пак в преходни и заключителни разпоредби на закон отново предложи удължаване на срока, в който концесиите ще продължат да бъдат раздавани от министерството на Ангелкова. Последва сериозен отпор от страна на партията на Симеонов и на БСП и след така разразилия се скандал Кирилов се видя принуден да оттегли предложението си. В защита на обективната истина обаче е, че депутатите създадоха правен вакуум, който не можаха да запълнят, и някои плажове увиснаха между двете процедури. Два месеца след решението на парламента концесиите на ивиците да се дават по новия по-прозрачен, но и по-тромав ред, Ангелкова внесе ново законово изменение, с което... си поиска обратно отнетите ѝ правомощия. Казусът обаче е показателен за това колко е важно концесионирането на плажовете за министърката. Факт е, че с наближаването на изтичането на крайния срок, в който ведомството се разпореждаше със стопанисването на ивиците, бяха обявени и приключени редица процедури много преди да са изтекли договорите на настоящите концесионери. Това странно бързане от ведомството обясняват с това, че трябвало да има предвидимост кой ще е новият концесионер.", "date": "2019.08.10", "title": "Черноморие 2019: още от същото (I част)"}
{"url": "https://clubz.bg/86509-sydyt_vs_bankite_prosrochenite_lihvi_ne_mogat_da_vlizat_v_glavnicata", "text": "Анексите към договори за кредит, с които банките уговарят с изпаднали в забава техни клиенти физически лица нови срокове за погасяване на задълженията срещу това просрочените лихви да станат част от нова главница, върху която също текат лихви, са недопустими. Това постанови Върховният касационен съд (ВКС) съобщи news.lex.bg. Анатоцизъм означава да се начислява лигва върху лихвата. Той е допустим само между търговци. Според съда преструктурирането на кредита не дава възможност за олихвяване на лихвите. Върховните съдии обаче постановиха, че олихвяването на просрочено задължение за такси, вкл. чрез прибавяне на таксата към главница по кредит, върху които се начислява възнаградителна лихва, не представлява анатоцизъм. Делото, заради което ВКС отговори на тези въпроси, е по спор между длъжник и банка за кредит, сключен през 2007 г., по който до 2013 г. са подписани серия от анекси за \"служебно преоформяне\". С тях просрочени лихви са прибавени към главницата на първоначалния кредит. Две съдебни инстанции постановяват, че това води до анатоцизъм, който е допустим само при двустранни търговски сделки, а в случая клиентът на банката е физическо лице. И окръжният, и апелативният съд в Пловдив постановяват, че уговорките за капитализация на просрочените задължения, направени в допълнителните споразумения, са нищожни.", "date": "2019.08.10", "title": "Съдът vs банките: Просрочените лихви не могат да влизат в главницата"}
{"url": "https://clubz.bg/86506-revanshyt_djoshua_ruis_shte_se_igrae_na_7_dekemvri", "text": "Очакваният с огромен интерес боксов мач в тежка категория между Анди Руис и Антъни Джошуа ще се играе на 7 декември в Саудитска Арабия, обявиха щабовете и на двамата. През юни мексиканецът сензационно нокаутира световния шампион и му отне четири титли.  В договора им имаше клауза за реванш - при поражение на Джошуа, но те не можеха да се разберат къде да е сблъсъка. Британецът искаше да е в родината му, но Руис отказа. Напоследък Саудитска Арабия е домакин на все повече спортни събития, срещу което протестират правозащитни организации, тъй като в страната се нарушават човешки права, но парите играят решаваща роля. Саудитска Арабия вече прие два боксови мача на високо ниво - в средните категории. Джошуа и Руис ще застанат на ринга в Дирия, предградие на столицата Рияд.  Според неофициална информация, наградният фонд е около 100 милиона долара.", "date": "2019.08.10", "title": "Реваншът Джошуа - Руис ще се играе на 7 декември"}
{"url": "https://clubz.bg/86503-kak_da_sprem_kradliva_chajka_samo_s_pogled_i_tiho_kazvate_ne", "text": "Ядете кифла, сандвич или сладолед на открито, някъде край морето или голям язовир и забелязвате нещо притеснително – подозрителна птица се навърта около вас. Вероятно с престъпни намерения… Не се оглеждайте за полицаи, те няма да ви помогнат. По-добре се обърнете към науката. Какъвто и проблем да възникне, група британски учени вече са намерили някакво разрешение. Чайките от вида „европейска сребриста“ обикновено се размножават в градски райони. Това означава, че гнездят по покривите, а не в скалите – и вместо да изкарват прехраната си с риболов, често се снабдяват с храна с помощта на други, не много европейски практики. Казано направо, въпреки изисканата си сиво-бяла външност, елегантните си жълти крака и красивото си латинско име Larus argentatus – крадат. А когато имат да хранят малки деца, крадат особено нагло, пладнешки. Тогава не обичат никак да чакат и стават особено брутални. Готови са, както се казва, да ти вземат залъка от устата, и то буквално. Понякога обаче науката е по-силна от битовата престъпност и конкретно в този случай учените смятат, че са открили начин за възпиране на подлите атаки и безсъвестните чайки – с взиране. (Имаше подобен филм с Джордж Клуни – но срещу нападения на кози: „Мъжете, които се взират в кози”.) Загрижени от усложняването на отношенията и нарастващия брой конфликти между граждани и чайки – в които почти винаги птиците се опитват да крадат от хора, и много рядко обратното, британски изследователски екип, ръководен от Маделин Гумас, аспирант от Университета в Ексетер, проучи как видът реагира на човешкото поведение. Изследването, проведено миналата година в крайбрежните градове на Корнуол, югозападна Англия, е публикувано в списанието на Кралското общество „Biology Letters“. Изследовател оставял на земята плик с картофен чипс в близост до големи групи чайки и леко се отдалечавал. Когато някоя птица започвала да се промъква към храната, експериментаторът се привеждал до нейното ниво и се взирал твърдо в очите ѝ. „При тези условия само 36% от птиците така или иначе стигаха до храната, докато мнозинството или отлитаха, или се отдалечаваха с ходене. Но и на тези, които все пак стигаха до чипса, им отнемаше значително повече време преди да започнат да консумират – пише в научното изследване. – Това демонстрира, че чайките възприемат поведенчески сигнали от хората, когато взимат решение къде в града да се хранят и че за тях човешкият поглед е толкова отвратителен, че им убива апетита.“ Великобритания, където живеят шест вида чайки, се опитва да се бори с този тормоз от години. Предишните тактики, използвани за отстраняване на проблема, включваха най-разнообразни мерки – от поставяне на надуваеми сови за сплашване на крадците до носене на чадъри и пръскане по крадците с водни пистолети. С помощта на науката вече знаем, че има по-просто и евтино решение – поглеждате агресора твърдо в очите (и тихо казвате „не”).", "date": "2019.08.10", "title": "Как да спрем крадлива чайка? Само с поглед ( и тихо казвате \"не\")"}
{"url": "https://clubz.bg/86504-livyrpul_zapochna_vihreno_sezona_vyv_visshata_liga", "text": "\"Ливърпул\" разби \"Норич\" с 4:1 като домакин в откриващия мач за сезона във Висшата лига. Така \"червените\" стартираха пореден шампионат, в който ще опитат да донесат титлата на \"Анфийлд\" - не са я печелили от 1990 г. Гостите играха открито на един от най-негостоприемните терени в Англия, това допринесе за многото голове, които получиха. Какви промени в правилата ни очакват във Висшата лига Попадение №1 за сезона падна още в 7-ата минута, когато Грант Хенли си отбеляза автогол след пробив и центриране на Дивок Ориги. Нататък \"Норич\" създаде добри възможности, но видя топката в своята мрежа още в 19-ата, когато Мохамед Салах откри сметката си след пас на Роберто Фирмино. Тук вече \"Ливърпул\" изцяло владееше положението и в 28-ата Върджил ван Дайк бе точен за 3:0.  В края на полувремето вратарят Алисон се контузи при изпълнение на аут и това леко помрачи настроението на феновете на \"Анфийлд\". Малко преди почивката резултатът стана 4:0 - автор на гола е Дивок Ориги. След антракта \"Ливърпул\" искаше да вкара още попадения. Пропуски направиха Хендерсън, Фирмино, Салах... Имаше настроение в играта на домакините. Постепенно те понамалиха оборотите. В 64-ата Теему Пуки вкара почетно за \"канарчетата\". До края нов гол не падна. Клубовете от Висшата лига са похарчили 1,4 милиарда за трансфери Останалите двубои от първия кръг са днес и утре. Шампионът \"Манчестър Сити\" гостува на \"Уест Хем\" от 14:30. В неделя от 18:30 е дербито \"Манчестър Юнайтед\" - \"Челси\". Клубовете от Висшата лига са похарчили 1,4 милиарда за трансфери", "date": "2019.08.10", "title": "\"Ливърпул\" започна вихрено сезона във Висшата лига"}
{"url": "https://clubz.bg/86510-dolaryt_nacionalna_valuta_v_ukrajna", "text": "Петиция до президента на Украйна Володимир Зеленски, в която се настоява доларът да стане национална валута, се появи на сайта на държавния глава, предаде ТАСС, цитирана от БТА. Наред с тава се иска да се преизчислят в долари цените, тарифите, заплатите, стипендиите, пенсиите, средствата по сметка на предприятията, учрежденията и организациите, а също и влоговете на гражданите. Украинската гривня от няколко години е сред световните лидери по обезценяване. Според данни на Националната банка на Украйна при усреднен курс само в края на 2014 година девалвацията на гривнята е била 93 на сто. Това, според експерти, се дължи на политическата криза в страната. Преди кризата в Украйна един щатски долар се разменяше за 8 гривни, а в момента, според данни на централната банка, курсът е 25,2 гривни за долар. Финансисти посочват, че по-нататъшната съдба на курса на гривнята пряко зависи от политическата ситуация в страната.", "date": "2019.08.10", "title": "Доларът - национална валута в Украйна?"}
{"url": "https://clubz.bg/86473-selski_uchitelki_povikaha_nevolqta_sreshtu_capashtite_mladeji", "text": "Следва емотиконът за усмивка  - двуеточие и затваряща скоба. Страхотната инициатива е на учителки от близкото до Лом с. Расово, за които явно не е решение само да мрънкат от свинщините на младите. За инициативата в селското школо разказва фейсбук страницата  От пубикацията става ясно, че всичко започнало, когато учителките запретнали ръкави и първо почистили любимата на младежите беседка, която ги събира всяка вечер. Последвало изрязването на спонтанни пепелник и кошче от бивши вече бидончета за минерална вода.", "date": "2019.08.10", "title": "Селски учителки \"повикаха неволята\" срещу цапащите младежи"}
{"url": "https://clubz.bg/86507-pensionirash_se_ot_pojarnata_i_stavash_kandidat_kmet_na_gerb", "text": "Бившият директор на  пазарджишката пожарна комисар Иван Панайотов е кандидатурата  на ГЕРБ за кмет на Пазарджик. Решението бе взето снощи на общинско партийно събрание, съобщи БНР. Преди дни Иван Панайотов се пенсионира след 36 години служба в системата на МВР.  За работата си той бе отличен с почетно звание за „Доблест и заслуга“ - първа степен.   С издигането на Иван Панайотов към момента кандидатите за кметския стол на Пазарджик стават четирима. Това са сегашният кмет Тодор Попов, предприемачът Благо Солов и бившият шеф на Националната служба за сигурност Арлин Антонов.   Засега  остават неизвестни намеренията на БСП.  Партията все още е пред дилемата, дали да има свой кандидат или да участва в коалиция. ", "date": "2019.08.10", "title": "Пенсионираш се от пожарната и ставаш кандидат-кмет на ГЕРБ"}
{"url": "https://clubz.bg/86482-alpijska_hudojestvena_gimnastika_kakvo_rabotqt_planinskite_spasiteli", "text": "Три дни издирват турист в планината \"За една седмица се отзовахме на три сигнала за помощ в нашия район а днес се включихме в сборната формация по \"алпийска художествена гимнастика\" на Планинската спасителна служба (ПСС).  Преди шест дни, транспортирахме от хижа Македония до Семково шест туристи с малко дете, които бяха изминали 3 часов преход за 8 часа и нямаха сили да се върнат обратно. След ден, търсихме младеж, посетил хижа Рибни Езера, но не спазил контролното време за връщане в къщи... В хижа Рибни Езера е удобно да избягате от половинката или началника си, защото няма сигнал на мобилните оператори и всъщност докато сте там можете да бъдете навсякъде... Но ако давате контролно време вкъщи, тайничко се обадете на дежурните в ПСС, за да ни предупредите, че не сте в района. Защото, ако преди Вас се обади половинката или шефът Ви и след издирвателна акция разберат, че не сте били там, освен финансовия дисбаланс за разходите към ПСС, може да получите и по-тежки \"домашни\" увреждания. След още два дни, свалихме пострадал турист с травма на коляното от хижа Македония... Днес (четврътък, бел. ред.) издирвахме заедно с отрядите на Сандански, Банско, Разлог, Добринище и рейнджъри от парка, безследно изчезнал по време на преход турист в абсолютно красив и див район на Пирин. Издирването включваше \"алпийска художествена гимнастика\" с дисциплини като - викане, свиркане, пълзене под клекове, промушване през 4-5 метрови клекове, подскачане от клон на клон, прескачане на камъни, прескачане на потоци,пресичане на реки, боричкане с клек, ориентиране, катерене, офроуд през екстремен терен и др. Намерихме пострадалия сравнително бързо. Оказахме му необходимата помощ и няколко колеги го съпроводиха до хижа Беговица. Останалите бяхме загрели и продължихме с издирване на изгубената му раница в която бяха документите и важни за него вещи. Раницата беше нейде в огромен район, обхващащ скални реки, морени и огромни гъсти клекове. \n\tТова се оказа като търсене на игла в купа сено... Но ...намерихме и раницата. В отряда участваха: Георги В Ботев,Захари Петров,Георги Лукарски и Робърт Апостолов. В горните акции участваха Георги В Ботев и Георги Г. Ботев.\"    ", "date": "2019.08.10", "title": "\"Алпийска художествена гимнастика\" - какво работят планинските спасители"}
{"url": "https://clubz.bg/86505-kogato_se_opylchihme_na_rusiq", "text": "Не са много случаите в историята на Третата българска държава, в които сме се опълчвали на Русия. Напротив - и до ден-днешен в масовото съзнание Русия продължава да бъде \"големият брат\" и т.н. А голяма част от политическите партии, включително всички в сегашния парламент, се опитват да трупат политически дивиденти, паразитирайки върху това масово съзнание. Но да не избързваме да обвиняваме българите, че са \"прости\". Нихилизмът спрямо собствения им народ е отличителна черта на българските интелектуалци. И до ден днешен злостните обиди спрямо народа у нас се приемат като висша форма на интелигентност. Истината обаче е по-различна. В продължение на 45 години свирепа пропаганда, придружена с политическо насилие, обясняваше, че дружбата ни с Москва е като слънцето и въздуха за всяко живо същество. Пораженията върху масовото съзнание от тази пропаганда са много и трудно ще бъдат преодолени. Това обаче няма да стане с омраза и нихилизъм, а с припомняне на важни исторически факти, които 45 години бяха подминавани и неглижирани. Такъв исторически факт е случилото се на днешния ден преди 133 години. На 10 август 1886 г. е осъществен е контрапреврат, оглавяван от Стефан Стамболов и подполковник Сава Муткуров. Контрапревратът е осъществен от русофобски настроени дейци с цел връщане на престола на детронирания на 9 август 1886 г. княз Александър I Батенберг. Князът е детрониран от русофилски настроени офицери с активното съдействие на руски дипломати у нас. По това време Стамболов е председател на Народното събрание, а Муткуров - началник на пловдивския гарнизон. Те се обръщат с прокламация към българския народ, в която обявяват правителството на В. Друмев за незаконно и призовават народните маси да защитят короната. Към София се отправят останалите верни на княза военни части от Южна България и Сливница. До княз Александър I Батенберг е изпратена телеграма, с която го приканват да се завърне в страната. Съставено е ново правителство начело с П. Каравелов. То обаче просъществува само 4 дни. Съставено е княжеско наместничество, което според чл. 19 на Търновската конституция трябва да управлява страната при отсъствието на владетеля. В състава му са включени Ст. Стамболов, П. Р. Славейков и д-р Г. Странски. Образувано е ново правителство начело с В. Радославов. Князът се отправя обратно за България. По пътя изпраща телеграма до руския император, с която иска съгласието му за оставането си на престола. Отговорът е отрицателен и княз Александър I Батенберг е принуден на 25 август 1886 г. окончателно да абдикира. Преди да напусне България, съставя Регентство, което да управлява страната до избора на нов княз. В него влизат Ст. Стамболов, П. Каравелов и С. Муткуров. Както се вижда, водещите български политици са били против превръщането на България в \"задунайска губерния\". И са имали куража да се опълчат на великата руска империя, която доскоро е била само и единствено освободителка. Но десетина години по-късно голяма част от българите вече са били наясно, че Русия просто е очаквала да сменим султана с царя. Вижда се обаче и друго. Тогавашният български цар се е допитвал до руския император. Някои действия на днешни управници навяват на тъжната мисъл, че тази практика продължава и досега.", "date": "2019.08.10", "title": "Когато се опълчихме на Русия"}
{"url": "https://clubz.bg/86501-slavi_trifonov_paterica_na_borisov_ili_obryshtane_na_palachinkata", "text": "Предстои да видим дали проектът на Слави Трифонов ще се окаже \"патерица\" или ще успее \"да обръне палачинката\". Това коментира пред БНР пи ар експертът Арман Бабикян. Според него зад политическите намерения на Трифонов стоят дълги заявки, а не просто известност: Според социолога Михаил Мирчев кризата с африканската чума, както и закупуването на самолетите F-16, които сме платитли без да са произведени и по-скъпо, отколкото съседни страни, ще се отрази на рейтинга на ГЕРБ. Според него Трифонов ще се опита да предприеме едно мажоратирно начало на местните избори. Бабикян сподели, че би бил щастлив, ако властта успее да се справи с чумата, но очевидно Агенцията за безопасност на храните и държавата като цяло не са успели. Той акцентира върху съвестта на управляващите и феномена \"оставка в джоба\" Проф. Мирчев прогнозира, че битката с африканската чума ще приключи с избиването на огромно количество животни. Социологът е на мнение, че главният виновник е Румен Порожанов заради невзетите мерки. Споре двамата при всяка криза Бойко Борисов се скрива.", "date": "2019.08.10", "title": "Слави Трифонов - \"патерица\" на Борисов или \"обръщане на палачинката\""}
{"url": "https://clubz.bg/86508-brekzit_zapasite_svyrshiha_bvp_na_velikobritaniq_se_svi", "text": "Брутният вътрешен продукт на (БВП) Великобритания се е свил с 0,2% през второто тримесечие на годината, като това е първият подобен случай от 7 години насам, пише британският вестник The Economist, цитиран от \"Фокус\". Предизвиканата от Брекзит нестабилност обяснява част от спада в икономиката. Британският бизнес, притеснен от последствията от излизането от Европейския съюз, увеличи производството си и натрупа запаси преди 29 март, първоначално обявената дата, за която беше насрочен \"Брекзит\", за да минимализира щетите от него. Това спомогна за увеличаването на БВП на страната с половин процент в първото тримесечие на годината, но през второто компаниите изчерпаха запасите си, което доведе и до сегашната ситуация.  ", "date": "2019.08.10", "title": "\"Брекзит\" запасите свършиха, БВП на Великобритания се сви"}
{"url": "https://clubz.bg/86502-ekstremisti_na_vlast_mrysnite_industrii_zamyrsqvat_politikata", "text": "Лобито за изкопаеми горива е застрашено от обществената загриженост относно климатичната криза. Така че се налага да купува влияние, за да получи резултатите, които иска. Трагедията на нашето време е, че назряващият колапс на нашите системи за поддържане на живота съвпадна с ерата на обществената злоупотреба. Точно когато трябва да се издигнем над личния интерес и късогледството, правителствата по света в момента представляват най-лошото и най-мръсното от основните интереси. Във Великобритания, САЩ, Бразилия, Австралия и много други нации управляват полтутократите. Земните системи се разрушават с удивителна скорост. Огнените пожари бушуват из Сибир и Аляска – прониквайки на много места в торфени почви, освобождавайки въглероден диоксид и метан, които причиняват по-голямо глобално затопляне. Само през юли арктическите пожари се смята, че са отделили толкова много въглерод в атмосферата, колкото Австрия за една година: вече зловредната вихрушка на климатичните изменения започна да оказва своето въздействие. Потоци от разтопен лед се изливат от ледената шапка на Гренландия, увеличавайки се при 15-градусови температурни аномалии. Ежедневните загуби от лед при този мащаб ще окажат влияние 50 години напред: прогнозите в климатичните модели са до 2070 г. Документ от геофизични изследователски проучвания разкрива, че размразяването на вечните ледове в канадските височини на Арктика в момента надхвърля дълбочината на топене, предвидена от учените за 2090. Докато рекордните температури в Европа миналия месец предизвикаха дискомфорт и смущения, в югозападна Азия те започват да достигат точката, в която човешкото тяло достига своя лимит на излагане на топлина. Все по-широки пространства по света ще разчитат на климатика, не само като основен комфорт, но и за оцеляване на човека: още една спирала с обратно действие, тъй като климатикът изисква масово потребление на енергия. Онези, които не могат да си го позволят, или ще се изместят другаде, или ще умрат. Сривът на климата вече прогонва повече хора от домовете им, отколкото бедността или конфликтите, като същевременно и допринася за тези два фактора. Неотдавнашна статия в „Нейчър“ показва, че има малка надежда да предотвратим надвишаването с над 1,5 градуса глобално затопляне, освен ако не се откажем от съществуващата инфраструктура с изкопаеми горива. Дори да не се изграждат нови газови или въглищни централи, пътища и летища, емисиите на въглерод от настоящите инсталации вероятно ще ни тласнат над този праг. Само чрез премахването на част от тази инфраструктура преди края на естествения й живот бихме могли да си осигурим 50% шанс да останем в рамките на температурния предел, договорен в Париж през 2015 г. И все пак, далеч от извеждането от експлоатация на тази машина за убиване на Земята, почти навсякъде правителствата и индустрията я поддържат жива. Нефтената и газовата промишленост възнамеряват да похарчат 4,9 трилиона долара през следващите 10 години за проучване и разработване на нови резерви, нито един от които не можем да си позволим да изгорим. Според МВФ всяка година правителствата субсидират изкопаеми горива в размер на 5 трилиона долара – много пъти повече, отколкото харчат за справяне с екзистенциалното затруднение. САЩ дават 10 пъти повече за тези безумни субсидии, отколкото за федералния си бюджет за образование. Миналата година светът е изгорил повече изкопаеми горива от всякога. Анализ на Бари Саксифрейдж в канадския „Нешънал обзървър“ показва, че половината изкопаеми горива, използвани някога от хората, са изгорени от 1990 г. насам Докато възобновяемите и ядрените енергийни източници също са се разраснали през този период, разликата между производството на изкопаеми горива и нисковъглеродна енергията не се стопява, а постоянно се разширява. Унищожаването на изкопаемата инфраструктура изисква намеса на правителството. Но в много държави правителствата се намесват не за защита на човечеството срещу екзистенциалната заплаха от изкопаемите горива, а за защита на производството на изкопаеми горива от екзистенциалната заплаха от публичен протест. В САЩ законодателите в 18 щата излязоха със законопроекти, криминализиращи протестите срещу газопроводи, целящи да смажат демократичното несъгласие от страна на нефтената индустрия. През юни администрацията на Доналд Тръмп предложи федерално законодателство, което ще вкара в затвора до 20 години хора за прекъсване на изграждане на газопровод. „Global Witness“ съобщава, че в няколко държави, водени от Филипините, правителствата са подстрекавали към убийства на протестиращи срещу замърсяването на околната среда. Процесът започва с реторика, демонизиране на гражданския протест като екстремизъм и тероризъм, след това преминава към законодателството, криминализирайки опитите за защита на планетата от замърсяване. Така криминализацията помага да се легитимират физическите нападения и убийства. Подобна демонизация е започнала и във Великобритания, с публикуването на доклад от неясно финансираната лобистка група „Policy Exchange“, целящ да опетни екозщитното движение „Extinction Rebellion“. На Би Би Си бяха предоставени поредица от мащабни платформи, с обичайното отсъствие на информация за това кой ги финансира. Тайно финансирани лобистки групи – като институтът „Адам Смит“ и Институтът по икономически въпроси – предоставиха някои от основните съветници на правителството на Борис Джонсън. Той също така назначи Андреа Лийдсъм, ентусиазиран защитник на новите инфраструктури, която да ръководи отдела, отговарящ за политиката в областта на климата, и Грант Шапс – който до миналия месец ръководеше Британската група за инфраструктура, насърчаваща разширяването на пътищата и летищата – за транспортен секретар. Миналата седмица Гардиан разкри документи, които показват, че компанията, ръководена от съюзника и съветник на Джонсън, Линтън Кросби, е произвела реклами за Фейсбук от името на въгледобивната индустрия. Това, което виждаме тук, прилича на развенчаване на „парадокса със замърсяването“. Тъй като най-мръсните индустрии привличат най-малко обществена подкрепа, те имат най-големия стимул да харчат пари за политика, за да получат желаните от тях и нежелани от нас резултати. Те финансират политически партии, лобистки групи и тръстове, фалшиви местни организации и мрачни реклами в социалните медии. В резултат на това политиката е доминирана от най-мръсните индустрии. Казват ни да се страхуваме от „екстремистите“, които протестират срещу унищожителите на природата и предизвикват мръсната индустрия и мръсните правителства, които тези унищожители купуват. Но екстремистите, от които трябва да се страхуваме, са тези, които държат властта. /БГНЕС", "date": "2019.08.10", "title": "Екстремисти на власт. Мръсните индустрии замърсяват политиката"}
{"url": "https://clubz.bg/86514-protestirasht_v_moskva_dori_v_sssr_e_imalo_poveche_svoboda", "text": "Хиляди се събраха на протест в Москва за трета поредна събора. Хората протестират срещу недопускането на кандидати на опозиция на предстоящите местни избори. Те не се притесниха от дъждовното време, както и от отсъствието на всички опозиционни лидери. Над 100 от протестиращите бяха задържани. Минути преди началото части на полицията за борба с безредици арестуваха Любов Собол - единственият от лидерите, който е на свобода - като нахлуха в офиса ѝ. Официалното обяснение е, че организаторите на митинги предупредили, че тя и други подготвяли провокации. С арести и обиск бе прекъснато и предаването на събитията в интернет от \"Навални live\". Мнозина, включително популярни блогъри и рап изпълнители, призоваха хората да се включат, \"защото това може да е последният ни свободен митинг\". Млад участник, който носеше съветско знаме, че така иска да каже, че дори в СССР е имало повече свобода. По-малки протести в подкрепа на Москва имаше в Санкт Петербург и няколко други града в Русия.  ", "date": "2019.08.10", "title": "Протестиращ в Москва: Дори в СССР е имало повече свобода"}
{"url": "https://clubz.bg/86498-tlenniqt_otpechatyk_na_sofiq_snimki_i_video", "text": "Прието е да се казва, че някой е оставил \"траен отпечатък\" с нещо важно казано или направено и така казаха всички, когато през зимата на 2017-а в столицата пристигна световноизвестният графити артист  . Итън трябваше да остави своя траен отпечатък върху една от сградите в центъра на София и го направи. Както преди това го е направил на почти всички континенти - в САЩ, Мексико, Германия, Франция, Австралия и мн. др. Това също е София (СНИМКИ) По-малко от две години по-късно от стенописа на Итън, белязал с нещо красиво пословичната вече с дългия ремонт улица \"Граф Игнатиев\" (74), няма никаква следа. Дотук с трайността на отпечатъците от казаните или направени важни неща. Споменът за картината, изобразяваща един от символите на столицата - статуята на Света София, днес живее само в интернет. Което все пак ѝ гарантира нещо като вечен живот. Артистът от Детройт, Ню Йорк и Лос Анжелис, чието изкуство е намерило място с постоянна колекция в МоМА - Музеят на модерното изкуство в Ню Йорк, пристигна у нас през декември 2017 г. като рекламно лице на световноизвестна марка уиски. В рамките на кампанията Итън трябваше да подари на София стенопис на упоменатата вече сграда в центъра Итън е роден през 1978 г. близо до Лос Анжелис, Калифорния. Когато е на 8 г. семейството му се мести в Лондон. На 16 - отново в САЩ, този път в Детройт. На 20 вече е в Ню Йорк. Едва на 18 г. Итън създава първата си дизайнерска играчка - за една от водещите и днес компании - Fisher-Price. През 2004-а създава първата си компания -  Creative Agency Thunderdog Studios в Ню Йорк и оттогава е лидер на рекламния пазар. Работил е с Hasbro, Pepsi, Nike, Versace и... Барак Обама. Обратно в българската столица, на \"Графа\", изображението на статуята на София вече е факт. В него няма нищо рекламиращо популярното уиски, довело Итън у нас. Рекламата на алкохолната напитка се съдържа в едно пано, поставено под графита.  Тази пролет обаче договорът за рекламата е изтекъл. Паното, обозначаващо марковия алкохол бе свалено. А с него си отиде и... Света София. Бе заличена. Конкурс: снимайте най-ужасните графити около вас Сега на мястото има нови рекламни пана. И нови графити. На незнайни автори, на които иначе желаем успеха на Тристън Итън, защото за разлика от обикновените \"драскачи\" по стените, тези поне са се постарали да оставят художествен отпечатък. И вероятно техният ще е по-траен от този на американския графити артист. Клуб Z стартира своята кампания \"ИZчистване\" заради графитите, които замърсяват с цинизма и простотията си средата около нас. Целта на кампанията ни е да покажем, че фасадите и улиците ни могат да изглеждат и по друг начин. Те искаха да ги запомнят или поне да ги забележат (СНИМКИ, ВИДЕО) В следващите дни ще ви разкажем какво означават отделните символи, защо човечеството драска фалически символи по стените от зората на своето съществуване, какво точно отличава вандалщината от уличното изкуство и още много-много интересни неща. Конкурс: снимайте най-ужасните графити около вас Те искаха да ги запомнят или поне да ги забележат (СНИМКИ, ВИДЕО)", "date": "2019.08.10", "title": "Тленният отпечатък на София (СНИМКИ и ВИДЕО)"}
{"url": "https://clubz.bg/86497-evrostat_naj_mnogo_novi_koli_ima_v_lyuksemburg_a_naj_stari_v_polsha", "text": "През миналата година у нас са регистрирани около 35 хиляди нови автомобила при първа регистрация за около 15 милиона броя в страните на ЕС, което за страната ни е дял едва от 0,2 процента. Това показват данни от анализ на Евростат за автомобилния парк и регистрацията на нови коли сред 28-те страни-членки през 2018 г. \n\tРегистрираните нови коли у нас на възраст до 2 години за миналата година са били около 1,7 на сто от общия брой на автомобилите у нас, при показател за Люксембург от 25 на сто. \n\tСтраната ни е в дъното на класацията и по възрастов дял на автопарка - до 5 години са около 5 на сто от автомобилите у нас /около 160 хиляди/, до 10 години - 10 на сто /около 400 хиляди коли/, между 10 и 20 години 60 на сто /близо 2,4 милиона броя/ и над 20 години - около 25 процента /близо 1 милион автомобила/.  \n\tУ нас има регистрирани между 3,5 млн. и 4 млн. броя автомобили, но тези цифри търпят корекции, тъй като всяка година в страната ни се внасят по около 100 хиляди коли втора употреба, както и се дерегистрират в КАТ няколко десетки хиляди автомобила. \n\tСамо за първите 6 месеца на тази година в България са регистрирани 18 323 нови автомобила, докато за същия период в страните на ЕС са регистрирани 8,1 млн. броя нови автомобили, което като пазарен дял е също 0,2 процента от всички новорегистрирани коли в ЕС за половин година. \n\tСтраната ни е на едно от последните места в ЕС и по регистрирани автомобили на 1000 жители - едва 393 коли, което е близо два пъти по-малко от лидера Люксембург - 670 коли на 1000 жители, сочи европейската статистика. \n\t \n\tНАЙ-МНОГО НОВИ КОЛИ СА РЕГИСТРИРАНИ В ЛЮКСЕМБУРГ \n\t \n\tНай-висок дял регистрирани нови автомобили на възраст до 2 години е отчетен в Люксембург - 25 на сто. Следват Дания - 24 на сто, Белгия - 22 на сто, Швеция - 20 на сто, Австрия - също 20 на сто и др. \n\tНа другия полюс - най-висок процент стари автомобили на възраст над 20 години е регистриран в Полша - 40 на сто, Естония - 28 на сто, България - 25 на сто, Малта, Литва и Румъния - по 20 на сто и др. \n\tВ категорията \"най-моторизирана нация\", тоест брой леки коли на 1000 жители, лидер отново е Люксембург - 670 автомобила на 1000 жители, следват Италия с 625 автомобила на 1000 жители, Финландия /617 автомобила/, Малта /613 автомобила/ и Кипър /609 автомобила на 1000 жители/. \n\tВ другия край на скалата, с особено ниска \"степен на моторизация\", е позиционирана Румъния - 261 автомобила на 1000 жители, Унгария - 355, Латвия - 360, Хърватия - 390, България - 393 автомобила на 1000 жители.  \n\tПри съседите ни данните са следните: Гърция - 500 автомобила на 1000 жители, Северна Македония - 200, Турция - 150 на хиляда жители.  \n\tТоп 5 на страните с най-висок брой регистрирани автомобили в ЕС за миналата година се оглавява от Германия - 3,4 млн. нови регистрации, Великобритания - 2,3 млн., Франция - 2,1 млн., Италия - 1,9 млн., Испания - 1,3 млн.  \n\tДанните на регистрираните нови автомобили по вид гориво сочат рязък скок на колите на бензин - промяна от 50 на сто до 57 на сто в рамките на една година. Делът на колите на дизел е паднал драстично от 45 на сто до 35 на сто, отчита още Евростат.  \n\tКато цяло по брой продадени автомобили през миналата година лидер на пазара в ЕС е групата VW /включваща марките VW, Шкода, Ауди, Сеат, Порше и др./ с общ брой продадени 3,6 милиона автомобила, от които 1,6 милиона с марката VW.", "date": "2019.08.10", "title": "Евростат: Най-много нови коли има в Люксембург, а най-стари - в Полша"}
{"url": "https://clubz.bg/86499-salvini_nadqvam_se_nikoj_da_ne_premetne_italiancite", "text": "Италианският вицепремиер Матео Салвини, лидер на партия „Лига“, заяви, че всеки опит за установяване на нова управляваща коалиция би бил неприемлив и отново призова за нови избори възможно най-скоро, предава Reuters. \n\tДен след като заяви пред репортери, че коалицията на „Лига“ с Движение „Пет звезди“ се е разпаднала, Салвини изказа неодобрение срещу всякакви потенциални действия, насочени към предотвратяването на нови избори.  Популистката коалиция в Италия се разпадна Той заяви, че се надява никой да не планира да „преметне“ италианците, да се опита да печели време или да формира правителство, което би било „демократично неприемливо“.  \n\tТой добави, че е обезпокоен, че чува подобни изказвания по въпроса от бившите си коалиционни партньори и от опозиционната Демократическа партия, пише \"Фокус\".", "date": "2019.08.10", "title": "Салвини: Надявам се никой да не \"преметне\" италианците"}
{"url": "https://clubz.bg/86500-raboteshtite_bedni_ne_sa_chak_tolkova_mnogo", "text": "Когато липсва разбиране на определения, методика и особености на основни понятия, дебатите за социалната политика се пълнят с полуистини и откровени изкривявания. Пресен пример от тази седмица е обиколилото медиите   Целта на настоящия текст е да напомни реалните измерения на този феномен и да го поставят в контекста на останалите данни за бедността и неравенството. Необходимо е да започнем от определението. Горното, наглед стряскащо число – което, впрочем, допуска че работещи бедни към началото на годината са 23% от заетите, или почти всеки четвърти който се намира на работа – е резултат от прилагането на не особено подходящо определение. Източникът му е оценка на Института за социални и синдикални изследвания (ИССУ) на КНСБ, чиято дефиниция на бедност се различава значително от официалната, прилагана от НСИ и Евростат. Тъй като методологията на изследването на синдикалния институт не е достъпна публично, се налага да съдим за нейното естество от резултатите, които представят (а причината тя да не е достъпна е вероятно за да не могат да бъдат поставени под съмнение основаните на нея изчисленията). Тя включва оценка на необходимите разходи „храна, за поддържане на жилището, здравеопазване, образование, транспорт и почивка“ и можем да приемем, че покриват наистина основни и жизненоважни аспекти, без които трудно бихме могли да си представим нормалното съществуване. Понеже не знаем точно как се претеглят отделните аспекти в тази своеобразна „кошница“, можем единствено да се надяваме че икономистите в ИССУ успяват да постигнат максимално приближение до средностатистическо семейство. Последното изчисление предполага, че за четиричленно домакинство са необходими 2448 лева месечно средно за страната , то конкретно за София тази сума нараства на 3233 лева. Тъй като у нас няма официално приети регионални дефлатори[1], които да отчитат разликите в ценовите равнища на областите, то възниква въпросът как се достига до регионалното изчисление. В последните три  издания на изследването отношението между София и България гравитира около 75%, което се приближава до разликата между столицата и страната в средния доход на лице от домакинство по методологията на Евростат, както и до разликата в средното брутно заплащане на наетите. Подобно претегляне обаче е далеч от методологически коректно, тъй като издръжката на живот се отнася най-вече до цени. Не можем да пропуснем и обстоятелството, че изчислението „на човек“ в рамките на четиричленно семейство механично разделя горните суми на четири равни части. Същевременно утвърдените методологии, които мерят домакински разходи, обаче вземат предвид, че членовете на едно домакинство имат много споделени разходи, които чувствително намаляват реалния разход на лице от домакинство[2]. Ще оставим читателят да прецени доколко гореописаният подход е подходящ за определяне на реалния дял на работещите бедни. Нека обаче се съсредоточим върху приетата от Евростат и НСИ дефиниция на това понятие, и неговите реални измерения. Определението съчетава две от основните понятия на пазара на труда – за да попадне в тази група, лицето трябва да е заето, и да е в домакинство, което отговаря на критериите за риск от бедност. През 2018 г. България е близо до средноевропейското равнище по този показател – работещите бедни във възрастовата група между 18 и 64 години  са 10,1%, спрямо 9,4% средно за Европейския съюз. Тъй като НСИ не публикува броя заети в точно тази възрастова група, оценката на абсолютния брой работещи бедни която можем да изчислим е приблизителна – във възрастовата група 20-64 заетите са 3,054 хиляди души, а в 15-64 – 3,068.  Това от своя страна означава, че   или повече от два и половина пъти по-малко от огласените в медийните изказвания, които дадоха повод за написването на този текст. В заключение, трябва да напомним и че последният систематичен анализ на бедността сочи, че заетите като цяло са с относително нисък риск от бедност. Обратно, домакинствата на хора с ниско образование, принадлежащи към малцинствените етническа група и многодетните семейства са в чувствително по-висок риск от бедност. Именно там следва да бъдат съсредоточени социалните политики, които целят ограничаването на бедността и социалното изключване.", "date": "2019.08.10", "title": "Работещите бедни не са чак толкова много"}
