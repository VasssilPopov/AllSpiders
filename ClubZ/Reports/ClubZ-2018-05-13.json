{"url": "http://clubz.bg/67790-mohamed_salah_priklyuchi_sezona_s_rekord_i_zlatna_obuvka", "text": "Сезонът във Висшата лига на Англия приключи днес с рекорди. Така, както и протичаше още от миналата година. Изиграха се всички мачове от 38-ия кръг и пъзелът окончателно се подреди, а героите си взеха полагащото им се. Започваме от шампиона \"Манчестър Сити\", който спечели с 1:0 като гост на \"Саутхемптън\" с гол в самия край на Габриел Жезус. Така \"гражданите\" завършват със 100 точки, което е рекорд.  19-те пункта до втория - \"Манчестър Юнайтед\", също е нов стандарт. \"Червените дяволи\" измъкнаха 1:0 от \"Уотфорд\" на \"Олд Трафорд\" в последния мач на халфа Майкъл Карик, който от новия сезон ще бъде вече помощник треньор - роля, в която влезе още тази пролет. Топ 4 допълват \"Тотнъм\" и \"Ливърпул\". \"Шпорите\" направиха голеада срещу \"Лестър\" - 5:4, в заключителния си домакински двубой на \"Уембли\" от Висшата лига. От лятото \"Тотнъм\" ще играе на новия си супермодерен стадион в Северен Лондон. \"Ливърпул\" пък разгроми \"Брайтън\" с 4:0 на \"Анфийлд\". Първият гол в срещата е дело на Мохамед Салах и му донесе рекордните 32 попадения в лигата във формат с 38 кръга. Така египтянинът взе и \"Златната обувка\" за реализатор №1, след като обра всички награди в класациите за сезона. Извън топ 4 и Шамионската лига остана \"Челси\", който претърпя крушение на терена на \"Нюкасъл\" - 0:3. Все пак лондончани имат шанс да завършат сезона с трофей, другата събота те играят финал за Купата на Футболната асоциация срещу \"Манчестър Юнайтед\". Арсен Венгер се сбогува с \"Арсенал\" победно - 1:0 като гост на \"Хъдърсфийлд\". \"Топчиите\" завършиха шести. От Висшата лига изпадат \"Суонзи\", \"Стоук Сити\" и \"Уест Бромич Албиън\". ", "date": "2018.05.13", "title": "Мохамед Салах приключи сезона с рекорд и \"Златна обувка\""}
{"url": "http://clubz.bg/67789-dvojna_pobeda_za_mercedes_v_barselona", "text": "\"Мерцедес\" се поздрави с двойна победа за Гран При на Испания на пистата \"Каталуня\" край Барселона, пети кръг от сезона във Формула 1. Най-високо на подиума се качи Люис Хамилтън, а второто място зае Валтери Ботас. Трети е Макс Верстапен (\"Ред Бул\").  Така промените, които германският отбор направи по колите си след лошия старт на сезона, вече дават резултат - \"сребърните стрели\" отново са бързи. Вчера световният шампион Хамилтън спечели квалификацията и потегли първи, като го направи убедително. Себастиан Фетел (\"Ферари\") обаче успя да изпревари Ботас на първия завой и зае второто място. Още в началото Ромен Грожан и Нико Хюлкенберг се удариха тежко и на трасето още след първите метри от състезанието излезе кола за сигурност. Нататък \"Мерцедес\" си \"изигра картите\" по най-сполучливия начин и не допусна застрашаване на първото място на Хамилтън. Докато \"Ферари\" допусна тактическа грешка с един от стоповете за смяна на гуми на Фетел и той остана едва четвърти, изпревари го и Верстапен. И това състезание не мина без сблъсък на младия холандец, който се удари в Ланс Строл и пострада предното му крило. Верстапен обаче остана на пистата, помогна му голямата разлика до Фетел, за да удържи третото място. Челната петица допълва Даниел Рикардо (\"Ред Бул\"). Този път състезанието не беше толкова интересно, както предишните две. Хамилтън спечели за втори пореден път и увеличи аванса си в генералното класиране на пилотите, британецът има 95 точки, а Фетел е със 78. След две седмици е Гран При на Монако.", "date": "2018.05.13", "title": "Двойна победа за \"Мерцедес\" в Барселона"}
{"url": "http://clubz.bg/67785-semejstvo_kamikadzeta_napadna_tri_cyrkvi_v_indoneziq", "text": "Най-малко 13 души бяха убити, а 41 ранени при бомбени нападения срещу три църкви в индонезийския пристанищен град Сурабая, съобщи Ройтерс.  Полицията съобщи, че зад нападенията стои семейство, което е сред 500-те симпатизанти на Ислямска държава, които са се върнали от Сирия. \"Съпругът е карал колата, която е съдържала експлозиви и я е забил във вратата на първата църква\", описа случилото се говорителят на полицията в Източна Ява Франс Барунг Мангера. Жена му и двете им дъщери са осъществили нападението над втората църква, а третият храм е бил атакуван от \"две други деца, които са карали мотори и са държали бомбата в скута си\". Двете дъщери са били на 12 и на 9 години, а другите две деца, които се смята, че са синове на мъжа, са били на 18 и на 16 години, съобщи местната полиция. \"Този акт е варварски и отвъд границите на човечността, като причини жертви сред членовете на обществото ни, полицията и невинни деца\", каза президентът на Индонезия Йоко Видодо, който отиде веднага на мястото на атентатите. Според индонезийското разузнаване атаките вероятно са дело на свързаната с \"Ислямска държава\" организация Джемаат Аншарут Даулах (JAD). Тя е планирала да нападне на 11 май полицейски участъци, но тъй като полицията е научила и е била готова да реагира, ислямистите са избрали други цели, каза пред местна телевизия говорител на Националната разузнавателна агенция. Аман Абдурахман, предполагаемият водач на групировката, е подсъдим за нападение през 2016 г. в Джакарта, при което бяха убити осем души, включително четирима ислямистки бойци.  Кървав атентат с нож в Париж - 1 убит и 4-ма ранени (ВИДЕО) Не е изключено атентатите да са свързани със затворнически бунт, избухнали неотдавна в строго охранявания затвор в градчето Депок, където се държат заподозрени в тероризъм, предаде ТАСС, цитирайки говорителя на разузнаването.  Първият взрив е избухнал в католическата църква \"Санта Мария\", последвали са експлозии в петдесятна и в протестантска църкви, съобщава БТА. \n\tАтаките са били извършени от камикадзета с мотоциклети и автомобили. В една от църквите е била обезвредена заложена в кола бомба. Сурабая е вторият по големина индонезийски град.  Фетва на 70  мюсюлмански учени: самоубийствените атентати са против ислямските принципи Индонезия е страната с най-многочислено мюсюлманско население в света и от 2000 година е разтърсвана от атентати, отбелязва ДПА. Християните, много от които са от китайското малцинство, са около 9 на сто от 260-милионното население на страната.  Сред атентатите на остров Бали през 2002 г., взели 202 жертви, Индонезия предприе продължителна кампания срещу екстремистите.  \n\tДнешните нападения са най-тежките след атаките срещу църкви, извършени на Бъдни вечер през 2000 г., когато загинаха 15 души, а близо сто бяха ранени, припомня Асошиейтед прес.  Фетва на 70  мюсюлмански учени: самоубийствените атентати са против ислямските принципи", "date": "2018.05.13", "title": "Семейство камикадзета нападна три църкви в Индонезия"}
{"url": "http://clubz.bg/67791-dyshterqta_na_boqn_petrov_vsichki_kazvat_che_ne_e_podcenil_vyrha_nadqvam_se", "text": "Още от малка все чувах странни за мен думи като ''Аконкагуа'' или ''Броуд Пик'' и не бях особено сигурна това какво значи. Това разказа дъщерята на Боян Петров Тея Петрова пред бТВ. „Той често говори с метафора за планината. Например, често ми е казвал да изкачвам малко връхче, което значи да правя нещо, което да ме бута напред. И накрая, един ден, като се обърна, ще видя, че съм качила цяла планина”. В лагер 3 спасителите са открили инсулин Тея чува баща си за последно ден преди заминаването му. „В края на миналата седмица му изпратих имейл с новини от при нас, неща, които исках да му разкажа, но не съм получила отговор”, добавя тя. Върхът днес няма да се изкачва. Трудното решение е на жената на Боян Петров   Тея Петрова разказва, че знаейки колко е упорит и колко силна воля има, не е предполагала че баща ѝ може да има сериозни проблеми горе. „Знам, че има шанс да бъде открит... Не съм се катерила с него по такива високи планини, затова не знам каква е неговата тактиката. Но всички казват, че не е подценил върха. Надявам се… Наистина най-лошият сценарий би бил да се е случило нещо изведнъж, което той не бил могъл да предвиди”, каза тя. \"Искам тук да благодаря безкрайно на всички за подкрепата и вдъхването на надежда, както и на хората, които участваха в издирването на баща ми. Той e там, където винаги е искал да бъде – в планината\", допълва още тя. Върхът днес няма да се изкачва. Трудното решение е на жената на Боян Петров", "date": "2018.05.13", "title": "Дъщерята на Боян Петров: Всички казват, че не е подценил върха. Надявам се..."}
{"url": "http://clubz.bg/67756-kak_si_kupih_bilet_za_gradskiq_transport_za_255_leva", "text": "На 15 април 2015 г. ме заловиха да пътувам без билет в автобус на Столичния градски транспорт. Цената на билета още беше 1 лев. Каквото и да кажа за оправдание, ще прозвучи глупаво, по-добре да не казвам - освен че имам оправдание. Заедно с контрольорите слязохме на следващата спирка, където отново ме приканиха да си платя глобата от 20 лева. Вече бях отказала да я платя в автобуса - обясних защо съм без билет, не уважиха обяснението, и пропуснаха други петима гратисчии, защото бяха хванали жертвата - мен. Жена във втора младост :), очилата, с вид на човек, който няма да хукне да бяга, или да им тегли една... -  Нали разбирате, госпожо, че ако не платите глобата, актът е 100 лева (тогава беше толкова, от 2016 г. е 200 лева, от 5 април т. г. 50 - бел.а.)?! - пита единият от контрольорите, докато другият му диктува данните от личната ми карта, а той с усилие пише акта. Любезно съм предоставила картата си. - Мхм. - Дайте 20 лева и да приключим.  - Няма, защото действате избирателно. Не знам защо се запънах. И двата пъти, в които са ме хващали без билет в разни години, съм си плащала глобите на момента. Но тоя път ме доядя - на ситуацията, на мен си, и си казах: \"А да видим какво ще стане!\" Е, видях. В края на април т. г. в офиса ни пристига запорно съобщение, отправено до работодателя, за задължение по изпълнително дело на лицето Емилия Милчева, което възлиза на: 255 лева, от които: 100 лева - глоба, 143 лева - разноски по изпълнението, начислени съгласно чл. 81 от Закона за частните съдебни изпълнители (ЗЧСИ), както и 12 лева - такса по т.26 от Тарифата за таксите и разноските към ЗЧСИ.  Това означава, че не е като в останалите случаи - взискателят, т. е. този, който възлага събирането на вземанията, плаща таксите, а после частният съдебен изпълнител си ги събира от длъжника. Щеше да излезе, че Столична община осигурява добър бизнес на неколцина ЧСИ... Към запорното съобщение има покана за доброволно изпълнение, копие от наказателното постановление, подписано на 8 май 2015 г. от Любомир Христов, зам.-кмет по транспорта на Столична община (вече не е). Накратко - издължавам се незабавно или удържат сумата от заплатата ми. Отидох в офиса на частния съдебен изпълнител и подадох възражение, че е изтекла абсолютната давност (3 години). Няма смисъл да се възразява срещу това връчено ли ви е или не наказателното постановление - според Закона за административните нарушения и наказания (ЗААН), дори да не ви открият, това обстоятелство се отбелязва върху постановлението и то се смята за връчено от този ден.   И реших да действам като журналист. На 26 април поисках информация от Столична община колко изпълнителни дела на база наказателни постановления е образувала \"Московска\" 33 за 2017 г. заради неплатени глоби в градския транспорт. Отговорът е: 5221 изпълнителни дела, образувани при частни съдебни изпълнители по влезли в сила наказателни постановления. От 1 януари до сега (отговорът от Центъра за градска мобилност пристигна на 11 май - бел. а.) - 1388 броя изпълнителни дела при \n\tчастни съдебни изпълнители. Колко са приходите от тях - и какъв процент от общите приходи от глоби и санкции? - Събрани за 2017 г. 188 680 лева. Доста малка сума предвид броя на заведените над 5000 изпълнителни дела.  Общо приходите от глоби и др. санкции за 2017 г. са 3 629 709 лева, а сумите по тези наказателни постановления представляват 5.2% от тях. Защо Столична община възлага събирането на глобите по тези наказателни постановления на частни съдебни изпълнители, които начисляват допълнителни такси, вместо към публичните, където сумата няма да се обремени, а ще се събере само глобата. Все пак става въпрос за глоба за пътуване без билет в градския транспорт. Трябва да има съответствие между провинението и наказанието, предвидено за него. Съгласно наказателното постановление, издадено от зам.-кмета, моето административно наказание \"глоба\" в размер на сто лева, следва да бъде платена \"в полза на Общинския бюджет\" (не на предприятието Център за градска мобилност, защото, ако е в полза на държавно предприятие, кооперации или други обществени организации тогава вземанията се събират по реда на ГПК - т.е. може да има възлагане на ЧСИ). Публичните вземания на държавата и общините, в т.ч. глоби, се събират от НАП по реда на ДОПК (Данъчно-осигурителен процесуален кодекс). Разбира се, Гражданският процесуален кодекс (ГПК) дава опция да възлагат изпълнението на наказателните постановления на ЧСИ, но аргументите на общинарите би трябвало да са съобразени и с човешкия фактор и финансовите възможности. Сравнение с глобите в Закона за движение по пътищата показва, че някои от тях са много по-ниски от тези, предвидени за пътуване без билет в столичния градски транспорт. Например при превишаване на скоростта в населено място с 10 км/ч - глоба 20 лв.; от 11 до 20 км/ч - глоба 50 лв.; от 21 до 30 км/ч - глоба 100 лева и отнемане на 2 контролни точки; за неподходящи гуми - глоба 50 лева; нарушение на правилата за разположение на превозно средство върху платното за движение - глоба 20 лева, нарушение на правилата за движение назад - глоба 20 лева, неправилно престояване - глоба 50 лева, движение в BUS лента - глоба 50 лева, и т.н. Има една... любопитна глоба от 200 лева - паркиране на място за инвалиди, без водачът да има това право. Следващия път ще поискам информация колко са приходите точно от тази глоба за миналата година.  Да обобщим: 1. Ефектът от подобно наказание като глоби в градския транспорт не действа като превенция срещу традиционните гратисчии. Причината е, че тях контрольорите не ги ловят, просто ги пропускат. Наказват се хора, които са нередовни пътници по случайност, не като практика. Така че наказанието не постига целта си, а броят на гратисчиите не намалява.  Извън това се затвърждава усещането за несправедливост - едни се наказват, други не, малка проекция на ставащото в по-големи мащаби на високите нива в държавицата. Разбирам и самите контрольори, мнозина от които са жени - преди година пред очите един младеж удари силно една от тях по главата и избяга.  2. Необходим е преглед на цялото ни законодателство от гледна точка на наказание-санкция - именно от гледна точка на съразмерността. Това е и една от съществените функции на правосъдието - справедливият баланс. Не защото гражданката Милчева е наказана с 255 лева, а защото член 5, параграф 4 от  постановява  принципа на пропорционалност, сиреч - наложените санкции трябва да съответстват на тежестта на деянието.  Столична община направи някаква стъпка в тази посока - в началото на април т.г. Столичният общински съвет синхронизира глобите за нередовни пътници със законовите изисквания.   на Столична община на 5 април т.г., предвижда глоба от 50 лева за нередовен пътник, който не иска да я плати на място, вместо предишните 200 лева. Тази, която може да се плати на място, стана 30 лева, понижение спрямо 40-те лева, както беше дотогава. Българското законодателство изобилства от глоби и тежки санкции. Достатъчно е да погледнем Закона за движение по пътищата. Но това не намалява смъртта по българските пътища, нито повишава събираемостта на глобите. И един от големите проблеми е, че по правило санкциите се прилагат избирателно - или изобщо не се прилагат, когато става въпрос за категория лица, претендираща да изчерпва съдържанието на понятието БГ ВИП. В Центъра за градска мобилност са наясно с понятието \"грешните скоби\"... Няма как столичният градски транспорт да ни убеди, че качеството на услугата, която предлага, съответства на размера на наказанието, което се налага заради пътуване без билет. Автобусите без климатици през лятото, окаяното състояние на много от спирките (извън т.нар. широк център) - липсата на навеси/заслони, нередовните превозни средства. И в комбинация с \"темната дупка\" -  Центърът за градска мобилност, зорлем  , с констатации, които предполагат реформиране на дружеството, потърсена отговорност на управлявалите го и управляващите го, затягане на реда за отчитане на приходите - особено в дирекция \"Паркиране и мобилност\". Нищо подобно не се е случило. Но в никакъв случай, в никакъв случай не трябва да се пътува гратис.", "date": "2018.05.13", "title": "Как си купих билет за градския транспорт за 255 лева"}
{"url": "http://clubz.bg/67784-eto_zashto_vyrhu_dyuni_shte_se_stroi", "text": "Помните ли онова лято, в което властта се втурна по спешност да брои дюните по морето и да ги картографира, убеждавайки обществеността, че върху тях не може и няма да се строи. Е, забравете всичко това. Видимо от едно решение на Административния съд в Бургас, дюните не са проблем за инвеститорите. Стига да са си взели съответните разрешителни за строеж преди наличието на пясъчните образувания да бъде установено. В случая става въпрос за вечния казус \"Корал\". Бургаският съд е излязъл с решение по протест на Окръжна прокуратура в областния град с който се иска прогласяване на нищожност на извършената на 09.11.2012г. презаверка от главния архитект на Община Царево на разрешение за строеж, издадено през 2009 г. Спряха строителството около къмпинг \"Корал\" Става въпрос за онзи сигнал от 2014 г., който Екатерина Захариева, тогава вицепремиер и министър на регионалното развитие  , подаде до прокуратурата с мотива, че има издадено и презаверено разрешения за строителство от главния архитект на Община Царево, което обаче е незаконосъобразно. Защото не са спазени разпоредбите на Закона за устройство на територията, Закона за опазване на околната среда и Закона за биологичното разнообразие. Вследствие прокуратурата поиска прогласяване на нищожността на презаверката от 2012-а. Захариева атакува тогава общо 11 разрешителни за строеж, а екоминистър Светлана Жекова забрани всякакво строителство в района на \"Корал\". Инвеститор: Странно как се появиха дюни около Корал Като заинтересовани страни по случая съдът посочва добре известните с инвестиционните си намерения в землището на \"Корал\" - \"Прайм пропърти БГ\" АДСИЦ, \"Корал резидънс\" ЕООД (въпреки депозираната молба с искане за заличаване) и \"Витатур инвест\"АД. Те оспорват протеста на прокуратурата. Преди да стигнем до същината на последното съдебно решение по казуса, добре е да припомним заявките на държавата от 2015 г., когато министър на регионалното строителство вече е Лиляна Павлова  , а се вихреше скандалът със застрояването на къмпинг \"Юг\", който се намира в съседство с \"Корал\". Тогава стана ясно, че на повече от половината от частните терени зад \"Корал\" е установено наличието на дюни. Става въпрос за 78 дка от общо 130 дка. Павлова обяви, че ще започнат процедури по отчуждаване. Това стана възможно, след като с голямо закъснение бяха изготвени и публикувани специализираните карти за \"Корал\", показващи местоположението на дюните. Не национализация, а отчуждаване на земите в Корал Дали от 2015-а досега има \"национализирани\" терени - не се е чуло. Но ето какво казва Административният съд в Бургас през 2018-а относно дюните в оспорваните имоти: Или в превод -  . И все пак дюните на къмпинг \"Юг\" са дюни. Вижте доклада на БАН (допълнена) Ето и какво посочват в заключение магистратите: може да се обжалва пред Върховния административен съд и дали е направено, предстои да разберем. Иначе около \"Корал\" пак се разшумя преди няколко седмици, далеч преди активния сезон, след като се оказа, че \"Ибердрола Инмобилиария\" е оградила частните си терени, в т. ч. и пътеката към ивицата, с ограда от колове, за да не може да преминават МПС. На практика \"Ибердрола Инмобилиария\", испански лидер в енергетиката, разполага с най-много терени в землището, в които попадат и дюни. Тя закупи терените през 2007 г., в пика на имотния балон, за над 30 милиона евро от \"Витатур Инвест\". Бедната тогава община Царево продава земята за 7 долара на квадратен метър след спорни действия на тогавашния кмет Петко Арнаудов и в атмосфера на съмнение дали сделката е почтена. Кмет: Не ме интересува чия е недовършената сграда, това не е проблемът на \"Корал\" В резултат обаче ваканционно селище не е построено. До имота не е прокарана канализация и ток. И така, след нищожна сума платени неустойки, излиза, че общината е продала ценна земя на първа и втора линия за минимален приход. \"Витатур\" обаче излиза на голяма печалба. През 2007 г тя успява да продаде терена на \"Ибердрола\" на десетократно по-висока цена. А \"Ибердрола\" прегръща идеята за ваканционно селище с 2500 апартамента и 1800 подземни гаражи. Инвеститор: Странно как се появиха дюни около Корал Не национализация, а отчуждаване на земите в Корал И все пак дюните на къмпинг \"Юг\" са дюни. Вижте доклада на БАН (допълнена) Кмет: Не ме интересува чия е недовършената сграда, това не е проблемът на \"Корал\"", "date": "2018.05.13", "title": "Ето защо върху дюни ще се строи"}
{"url": "http://clubz.bg/67786-v_lager_3_spasitelite_sa_otkrili_insulin", "text": "На десетия ден от изчезването на алпиниста Боян Петров, който е в неизвестност в Хималаите след опит за изкачване на осемхилядника Шиша Пангма, двама китайски алпинисти и двама шерпи са открили инсулина, използван от българина. Това е станало при претърсването на района около най-високия лагер 3 под върха, съобщава БНР.  Групата е стигнала на 10 метра от върха, но е преценила, че продължаването е прекалено опасно. През целия път не са открили друга следа от алпиниста.  И в лагер 3 не откриха Боян Петров Новината потвърди и Деян Петков от екипа на Петров в България. В днешния ден хеликоптерите, които вчера облитаха района, не са изпълнявали полети, за да не създават опасност за хората, които се придвижваха по склона над лагер 3. Те обаче бяха в готовност да реагират, но това не се наложи. При първото претърсване сутринта в района около последния височинен лагер под Шиша Пангма спасителите откриха само предмети от стари експедиции. До момента не е намерена и палатката на Петров. Спасителите ще нощуват на лагер 3. Търсенето продължава и утре. „Китайският екип е водещ в момента. Има двама шерпа от Непал, които ходят с тях. Те се присъединиха към китайската група и цялата група върви заедно. Няма две отделни групи. Днес цялата група е отишла от кемп 3 до 10 метра преди върха и се е върнала обратно на кемп 3, съобщи алпинистът Кирил Петков пред бТВ. \"По пътя нагоре сутринта се събуждат, оглеждат площадката и виждат инсулиновия кит и продължават нагоре. Сега ще видим точно какво ще се случи утре. Но моята лична надежда е, че няма смисъл да се ходи до самия връх. По-добре да тръгват надолу и да оглеждат в по-долните части, защото на самия връх няма как някой да оцелее толкова време по никакъв начин\", каза още той. Шерпите, които търсят Боян, ще се качат до най-високата точка утре. Това беше официална информация от \"Симрик ер\" в ранния следобед. Катерачите ще останат в последния лагер 3 тази нощ и утре рано тръгват към върха. Очаква се това да им отнеме между 8 и 10 часа, ако времето позволява. Върхът днес няма да се изкачва. Трудното решение е на жената на Боян Петров По-рано днес жената на Петров - Радослава Ненова, съобщи в социалните мрежи, че е взела трудно решение спасителите да не атакуват днес върха, тъй като има риск за живота им. До момента нямаше никаква следа от Боян Петров, който беше видян за последно на 3 май. В търсенето участват шерпи, китайски планински спасители и специално модифицирани непалски хеликоптери - близо 100 души екип. И докато издирването на Боян Петров продължава, алпинистът Атанас Скатов слиза надолу към базовия лагер, след като по обед изкачи осемхилядника Чо Ою в Хималаите. По сателитния телефон Скатов е съобщил, че е добре. Това е първо изкачване на връх Чо Ою от българин без използване на допълнителен източник на кислород. Върхът днес няма да се изкачва. Трудното решение е на жената на Боян Петров", "date": "2018.05.13", "title": "В лагер 3 спасителите са открили инсулин"}
{"url": "http://clubz.bg/67780-bitkata_koqto_trqbva_da_spechelim", "text": "Гледахте ли коментарите за предложените промени за ограничаване на хазарта? Видяхте ли разгорещените политически двойки, които бурно дискутират в сутрешните блокове? Или пък в следобедните предавания, или пък в нощните, или пък в студиата през уикенда? Ама наистина ли пропуснахте дебатите за промените за ограничаване на хазарта? Всъщност, нищо не сте пропуснали. Истината е, че в двете най-големи телевизии – бТВ и Нова, тази тема изобщо не присъства. Не се обсъжда. Няма я. За сметка на това има лъскави реклами, в които размахват едни големи картони с изписани числа с много нули, пият шампанско, популярни актьори прегръщат селски хорица, красиви момичета по усмивки и токчета, невидима публика не спира да аплодира... и накрая всички заминават за Дубай. А, бе – щастие! Това показват рекламите на лотарийните игри, които са на екрана по всяко време. Масираното рекламно облъчване води до повече продажби на талончета. Повече бедни хора купуват половин хляб, защото парите за другата половина им трябват за талончета. Повече пенсионери отделят част от мизерните си пенсии за талончета. Повече млади хора сутрин започват деня си с кафе и талончета. И повече семейства вече си разменят по празници талончета. Т.е. хазарт – измамата, че ако плащаш редовно данък „надежда“, един ден ще си на екрана и ще получиш онзи голям картон с изписаното число с много нули. И ще отпрашиш за Дубай. България днес: цял един народ търка талончета В един момент забравяш, че хазартът е направен, за да печели някой друг, а не точно ти... Целта на рекламата е да те убеди, че имаш нужда от нещо. Точно с масираната реклама хазартът стана част от живота почти на всички. И с достъпност – талончетата се продават навсякъде. Това беше буквално – навсякъде. И рекламодател №1 е... тръкни тук, за да разбереш Двете големи телевизии няма да забележат темата, защото нямат интерес – те са част от веригата, която печели от зомбирането на народа. Печелят лавките, които продават талончета. Печелят телевизиите, които облъчват народа. Най-много печелят организаторите. Законопроектът на Валери Симеонов предвижда основно две неща – да забрани т.нар. непряка реклама на хазарт и да ограничи масовата продажба на талончета. Сега законът уж забранява рекламата на хазарт, но допуска обявяването на резултатите и печелившите, забранява пряката реклама, т.е. допуска непряката – спонсорства и т.н. Ако бъде приет законопроектът, екранът ще се раздели с големите картони и красивите момичета. Законът, който ще ограничи хазарта (ПЪЛЕН ТЕКСТ) Другото предложение на Симеонов е продажбата на талони да става само на места, които са лицензирани от Държавната комисия по хазарта. На думи никой не може да се обяви против тези предложения, защото никой не може да си позволи да каже публично колко добро нещо е масовото зомбиране по хазарта. Така Валери Симеонов получи ангажимент за подкрепа и от ГЕРБ, и от БСП. Парламентарната аритметика казва, че това е достатъчно проектът да стане закон. По различни оценки за хазарта, става дума за приходи от много стотици милиони годишно. Тези пари могат да организират отпор на всичко. На първо време „запушват“ темата от големите телевизии, след това ще включат „лайномета“ по хората, които се обявяват против масовия хазарт. Ще опитват да влияят на политици, на лидери на обществено мнение, ще гледаме разплакани спортисти, които ще оплакват безхазартното си бъдеще. Ще завалят едни предложения за допълнения на законопроекта. Ще се появят едни идеи за вмъкване на думички и запетаи. И може да бъдете убедени, че всички те ще бъдат маскирани като грижа за обикновения човек. Разбира се, законопроектът на Симеонов не изчерпва темата. Стои въпросът защо хазартът е облекчен данъчно. Стои и въпросът за задължителните отчисления за спорта. Има и много други въпроси, които ще бъдат повдигнати в парламента. Много важно обаче е да не изгубим по пътя основната идея.  Затова сега е изключително важно да внимаваме в детайлите. Да не бъдат допуснати поредните вратички в закона, да не се окаже, че лицензирането на местата за продажба на талончета ще бъде общодостъпно. Да не се появят отново възможности за реклама – например само късно вечер или само рано сутрин. Ще е битка. И тя не е срещу конкретен бизнес, а е в защита на здравето на българите. И рекламодател №1 е... тръкни тук, за да разбереш Законът, който ще ограничи хазарта (ПЪЛЕН ТЕКСТ)", "date": "2018.05.13", "title": "Битката, която трябва да спечелим"}
{"url": "http://clubz.bg/67782-vyrhyt_dnes_nqma_da_se_izkachva_trudnoto_reshenie_e_na_jenata_na_boqn_petrov", "text": "\"Върхът днес няма да се изкачва.\" Това съобщи във фейсбук жената на Боян Петров Радослава Ненова. Решението е било нейно, за да не се рискува животът на участниците в спасителната акция. Издирването на Боян Петров продължава в сняг и ниши (СНИМКИ) Предвижда се спасителната акция по издирването на алпиниста да продължи и днес, само наземно в снега и възможни ниши, това съобщи компанията Simrik Air, която управлява операцията по въздуха и координира действията на алпинисти и шерпи. Петров изчезна преди повече от 10 дни в подножието на 8-хилядника Шиша Пангма. Оттогава от него няма и следа, а за жалост това се установи и вчера, когато два хеликоптера летяха няколко часа над лагерите 2 и 3, в които достигнаха и наземните спасители. И в лагер 3 не откриха Боян Петров И добави: Тя благодари за всички положение усилия. И в лагер 3 не откриха Боян Петров", "date": "2018.05.13", "title": "Върхът днес няма да се изкачва. Трудното решение е на жената на Боян Петров"}
{"url": "http://clubz.bg/67724-proshtalnoto_turne_na_jethro_tull_vklyuchva_ndk", "text": "Легендарната британска група Jethro Tull ще посети България през октомври 2018, като част от световното турне по повод 50-годишния си юбилей. С повече от 60 милиона продадени албума в цял свят Jethro Tull е една от най-успешните прогресив рок групи на всички времена. Говорим за банда, която е била звездна през 1970 г. в BBC top of the pops:   Музиката им е изключително характерна и включва в себе си уникалната водеща флейта на фронтмена Йън Андерсън, както и фолк, блус, класически и хард рок мотиви, подкрепени от цели албуми в невероятната им дискография от 21 дългосвирещи \"тави\". Знаете ли, че последният от 2003-а е коледният -    Специалните юбилейни концерти на бандата ще включват най-доброто от забележителната им кариера, обещават промоутърите. А пък Й. С. Бах бил приятел, който си пие питието с Мартин Бар.   Макар че през 2012 г.- Андерсън и Мартин Бар обявиха края на групата, сега Jethro Tull поемат на последна световна обиколка, за да отпразнуват 50-тата годишнина от създаването й. Освен световното турне, през 2018 Jethrо Tull ще издадат специална компилация от три диска,  която ще е налична на 25 май. В юбилейните дискове ще бъдат включени 50 от най-великите парчета на групата, които лично Ian Anderson избира от всички 21 студийни албуми на бандата. Заедно с компилацията  , на пазара ще излезе и съкратена колекция от 15 песни, с името  , която ще е налична на CD диск и плоча. А това музиканстко, композиторско и аранжорско гурме е създадено през не съвсем близката 1971 г.: Юбилейното последно турне на Jethro Tull стартира през март и ще бъде едно от най-мащабните досега. Световната обиколка ще премине през САЩ, Канада и цяла Европа и ще продължи до края на 2018 година. За наша радост, България е една от спирките на турнето, и почитателите на групата ще могат да се насладят на уникалния им концерт на  , в зала 1 на НДК. Интересна подробност е, че от 2015 г. неуморният експериментатор Андерсън се пробва за пръв път с ковокалистка жена - исландката Unnur Birna Vilhjálmsdóttir. Която освен цигуларка, актриса и адвокат е и... Мис Свят 2005. Резултатът - макар и сниман любителски - е този: Уннур, за съжаление, едва ли ще дойде в София. В момента легендарната банда е в следния състав: Йън Андерсън, Джон О'Хара - клавишни, акордион, вокал, Дейвид Гудиър - бас, Флориан Опале - китари, Скот Хамънд - барабани. Билетите за концерта на Jethro Tull ще бъдат на цени от 70 до 130 лева могат да бъдат закупени в мрежите на Тикетпро и Ивентим, както и онлайн на ticketpro.bg и eventim.bg след 10:00 ч на 14 май.", "date": "2018.05.13", "title": "Прощалното турне на Jethro Tull включва НДК"}
{"url": "http://clubz.bg/67788-plajyt_bolata_veche_e_vyn_ot_rezervata_kaliakra", "text": "Министърът на околната среда и водите Нено Димов днес връчи на кмета на Каварна Нина Ставрева заповед, с която един от най-красивите плажове по северното Черноморие плажът Болата се изважда от резервата „Калиакра“. Той ще бъде включен в защитена местност „Степите”, което, според екоминистерството, е гаранция, че строителството на него ще е забранено.  „В петък (11 май) подписах заповедта, която следващата седмица ще бъде публикувана в „Държавен вестник“. С това изпълних желанието на местната общност плажът да бъде изваден от резервата. Процедурата ще продължи с промяна в Закона за биологичното разнообразие, където народните представители ще имат думата”, обясни Димов. Със своята заповед министърът се съобразил с желанието на местните плажът Болата да се върне на хората от общината, защото те могат най-добре да решат как да го стопанисват и развиват занапред, твърдят от екоминистерството. Решението било взето след предложение от община Каварна за изваждане на плажа Болата и на паркинга на нос Калиакра от резервата. След като връчил заповедта на Ставрева министърът посетил село Българево, \"за да разговаря с местните хора, които го посрещнаха с благодарност\". „Дали говорим за Трън, за Царево, за Генерал Тошево или за Болата, местните са тези, които трябва да имат думата“, заявил той. Според него хората, които живеят на място най-добре знаят как да опазват онова, което имат. „Тук са вашите спомени, вашето настояще и вашето бъдеще. Не е необходимо някой от София да се разпорежда и да ви казва какво да правите“, добавил Димов. Драмата с плажа е от години заради спорове за собственост между различните държавни институции, вълноломът му започна да се руши, през 2016 г. предприемачи сложиха бариера, ограничаваща достъпа до морето, открито бе незаконно строителство на ивицата. През 2013 г. правителството реши да бъде създаден национален парк \"Българско Черноморие\", в който да влизат 12 девствени плажа, сред които и Болата. МОСВ трябваше да подготви документите за одобряването му, но това така и не стана покрай смяната на редица редовни и служебни правителство. Намерението за изваждане на плажа Болата и прилежащата му инфраструктура от територията на резервата \"Калиакра\" стана известно, след като на 12 март Министерството на околната среда и водите публикува информация за предстоящо обществено обсъждане, насрочено точно месец по-късно – на 12 април, припомня \"Дневник\". Според съобщението от резервата предстои да бъдат извадени шест имота, с които след това да бъде увеличена територията на защитената местност \"Степите\". Започната процедурата е за намаляване на площта на резерват \"Калиакра\" в землищата на селата Българево и Свети Никола, която засяга и Болата, пътя към него, територията между пътя и плажа, както и брегоукрепителните съоръжения – диги и буни и паркинг Паралелно с процедурата за намаляване площта на резервата Министерството на околната среда и водите трябва да предприеме и процедура за увеличаване на площта на защитена местност \"Степите\" (бившата буферна зона на резерват \"Калиакра\") със същите имоти. Като основание за промяната беше посочена липсата в посочените имоти на растителни и животински видове и природни местообитания - предмет на опазване в резерват \"Калиакра\", в това число: местообитание на тюлен монах, крайбрежни морски екосистеми, характерна степна растителност и животински свят и гнездови ниши на редки и изчезващи видове птици. Най-красивият ни залив - Болата, можело да изчезне С тази процедура строителството на т.нар. временни търговски обекти ще стане много по-лесно, смятат екозащитници. Всичко това бе предшествано от заседание на общинския съвет в Каварна с екоминистъра през август м. г., оказало се закрито за медиите и обществеността. На 13 октомври м. г. е публикувана нова заповед за актуализиране на площта на резервата. В нея плажът \"Болата\", пътят към него и брегозащитните съоръжения са отбелязани като самостоятелни имоти. Сега предстои да бъде изваден от резервата паркингът за посетителите на нос Калиакра, който ще се превърне в зона с павилиони за търговия. Това, което остава не съвсем ясно, са \"бенефициентите\" от евентуалната реализация на тези иначе добри намерения. Според хората от с. Българево това са Суджука (вече бившият депутатът от ГЕРБ Живко Мартинов), Цуци (бизнесменът от Каварна Валентин Николов, съветник на Мартинов), Красимир Гергов, Георг Цветански, еколозите... – всички заедно забъркаха тази каша, твърдят те, отбелязва \"Дневник\".", "date": "2018.05.13", "title": "Плажът Болата вече е вън от резервата \"Калиакра\""}
{"url": "http://clubz.bg/67783-nie_iskame_evropa_a_ne_diktatura", "text": "Хиляди хора се събраха в събота в румънската столица и в други румънски градове, за да протестират срещу политиката на правителството, по-специално срещу спорната съдебна реформа, която според демонстрантите ще направи по-трудно съденето на високопоставени представители за корупция, предадоха Асошиейтед прес и ТАСС, съобщава БТА. На Площада на Победата в Букурещ хиляди румънци се събраха под мотото \"Ние искаме Европа, не диктатура!\". Те надуваха свирки, развяваха румънски знамена и скандираха: \"Оставка\" по адрес на премиерката Виорика Дънчила, председателя на долната камара на парламента Ливиу Драгня и председателя на Сената Калин Попеску Таричану. Протест в Букурещ в защита на шефката на антикорупция Протестиращите отправиха критики и към икономическите мерки на правителството. Имаше малки инциденти между демонстрантите и полицията. Многохиляден протест в Букурещ срещу корупцията, има и ранени (СНИМКИ) По-малки протести се проведоха в Тимишоара, Сибиу, Брашов, Крайова и др. Демонстрациите днес бяха организирани от редица обществени организации. Многохиляден протест в Букурещ срещу корупцията, има и ранени (СНИМКИ)", "date": "2018.05.13", "title": "\"Ние искаме Европа, а не диктатура\""}
{"url": "http://clubz.bg/67792-pompeo_shte_trqbva_da_dadem_garancii_za_sigurnostta_na_kim", "text": "САЩ ще трябва да дадат гаранции по сигурността на севернокорейския лидер Ким Чен-ун, ако бъде постигната ядрена сделка, заяви американският държавен секретар Майк Помпео, цитиран от Асошиейтед прес, съобщава БТА. Помпео се срещна с Ким по-рано тази седмица в Северна Корея, помагайки за подготовката на срещата между севернокорейския лидер и президента на САЩ Доналд Тръмп на 12 юни в Сингапур. Помпео заговори за Северна Корея като за \"близък партньор\" Целта на Тръмп е Северна Корея да се откаже от ядрените си оръжия завинаги и по начин, който да може да бъде проверяван. В замяна САЩ са готови да помогнат на бедната страна да укрепи икономиката си. Помпео от Пхенян: Ще работим със Северна Корея за постигане на мир Попитан дали САЩ на практика казват на Ким, че може да остане на власт, ако изпълни техните искания, Помпейо заяви по телевизия \"Фокс нюз\": \"Ние ще трябва да предоставим гаранции по сигурността, разбира се.\" Помпео от Пхенян: Ще работим със Северна Корея за постигане на мир", "date": "2018.05.13", "title": "Помпео: Ще трябва да дадем гаранции за сигурността на Ким"}
{"url": "http://clubz.bg/67772-evroviziq_sbydva_mechti_25_godishna_pevica_na_svatbi_stana_novata_zvezda_snimki", "text": "Песента на Израел \"Toy\" спечели \"Евровизия\" 2018, на второ и трето място са Кипър и Австрия. България е на 14 място. Публиката даде 66 точки на \"Еquinox\". Нета Барзилай от Израел е 25-годишна певица и до скоро се е изявявала само на сватбени празненства, а сега не само беше гледана от 200 милиона зрители от цял свят, но и спечели \"Евровизия\". Стилът ѝ може да бъде определен като „one-woman show“ и не може да бъде описан с думи.  \"Пилешка\" песен спечели \"Евровизия\", България след първите 10 (ВИДЕО) Четири жени водещи, много ефекти и пищност. И надцакване кой ще направи по-визуално запомнящо се шоу. И тази година \"Евровизия\" беше за всекиго по нещо. Имаше и политически послания, имаше даже и професионален \"натрапник\", който изскочи на сцената по време на британското изпълнение, за да протестира срещу нацисткия терор в медиите в Обединеното кралство.         ", "date": "2018.05.13", "title": "\"Евровизия\" сбъдва мечти: 25-годишна певица на сватби стана новата звезда (СНИМКИ)"}
{"url": "http://clubz.bg/67775-zabraveniqt_geroj_ot_%E2%80%9Csobibor%E2%80%9C", "text": "Герой за света, забравен в родината си. Такава е съдбата на украинско-руския евреин Александър Печерски. Това е човекът, организирал единствения успешен бунт в нацистки концлагер по време на Втората световна война. Благодарение на него близо 300 души успяват да избягат от лагера за унищожение „Собибор“ през есента на 1943 г. Малко над 50 от тях оцеляват, за да разкажат на света какво се е случило на това зловещо място. Сега на екраните в Русия тръгва филмът „Собибор“ - 31 години след британския „Бягство от Собибор“. Вероятно това е опит най-после да бъде почетен Александър Аронович Печерски. Единственото успешно въстание в немски концлагер Роден е през 1909 г. В град Кременчуг – тогава в Руската империя, а днес в Украйна. Когато е дете, семейството се преселва в Ростов на Дон. Печерски работи като електротехник в градския завод за ремонт на локомотиви. Завършва музика и литература в местния университет, след което започва работа като счетоводител. Призован е в армията веднага след нападението на нацистка Германия срещу СССР през 1941 г. И получава офицерско звание. Участва в битката за Москва, но е пленен край град Вязма. Тъй като е висок и рус, дълго време успява да скрие еврейския си произход. След като е разкрит при медицинска процедура, е изпратен в „Собибор“. При пристигането си се обявява за дърводелец пред офицера от СС, извършващ селекцията. Макар че никога през живота си не е правил това. И има късмета да го оставят жив, за да върши физическа работа, вместо веднага да го пратят в газовите камери. В лагера с него бързо се свързват полски евреи, говорещи руски. И Печерски единодушно бива избран да изготви плана за бягство. Този план е колкото опасен, толкова и гениален. Лейтенантът от Червената армия обяснява, че единственият шанс е да се организира колективно бягство. И понеже концлагеристите нямат оръжие, трябва да убият един по един няколко германски есесовци от охраната и украински надзиратели. Точно тук е гениалното на плана. Печерски залага на алчността на охраната. На надзирателите е прошепнато, че за тях има хубави дрехи, конфискувани от унищожените евреи. И те лесно падат в капана, което им струва живота. А въстаниците се сдобиват с известно количество оръжие. И прекъсват телефонните кабели, като така поне за известно време забавят обявяването на тревога. Концлагеристите помитат оградата от бодлива тел, обстрелвани от кулите. Над 300 души успяват да избягат. За съжаление, немалко от тях са убити – било в битки, било от полски антисемити. Благодарение на това бягство светът научава за ужасите в „Собибор“, където за година и половина са убити 250 000 души. Нацистите обаче унищожават лагера веднага. Тези, които не са посмели да участват в бунта, са разстреляни, а на мястото на бараките и газовите камери е посадено зеле. Но петдесетина души оцеляват и дочакват края на войната. Сред тях е и Александър Печерски. Но патилата му не свършват. Когато той достига до съветските части в Беларус, бива изпратен в наказателен батальон. Обзет от шпиономания, Сталин смята, че всеки военнопленник, останал жив, е потенциален шпионин, изпратен на мисия от германците, на които се е „продал“. Печерски отново е ранен и демобилизиран. В документа му пише, че е „изкупил с кръв вината си пред Родината“. Човекът, благодарение на когото в крайна сметка светът научава за ужасите в „Собибор“, да има вина? Абсурдно, но факт. И след войната Печерски си има проблеми. Режимът на Сталин започва кампания срещу евреите, които обявява за „безродни космополити“. Героят от „Собибор“ е уволнен от работа. Не му разрешават да присъства на Нюрнбергския процес, където иска да свидетелства. Съшевременно СССР гради дружба с „нова“ Полша и иска да премълчи за антисемитизма сред част от нейното население. Отгоре на всичко през 1948 г. е създадена държавата Израел. И там бунтът в „Собибор“ е обявен за едно от най-важните събития в съпротивата на евреите срещу нацистка Германия. А много скоро СССР започва да подкрепя арабите срещу Израел. Съветският антисемитизъм достига до такива измерения, че се премълчават дори нацистките зверства в Бабий Яр край Киев през 1941 г. А те са считани за началото на Холокоста. Дамгосана е прекрасната поема „Бабий Яр“ на Евгений Евтушенко. Цялата тази поредица от неблагоприятни за евреите в СССР обстоятелства довеждат до абсурда Александър Печерски да е известен в целия свят, но не и в родината си. Оше приживе името му е изписано на паметна плоча в Тел Авив. Има го и в Бостън, на колона в памет на въстаниците. Все пак Печерски успява да свидетелства. Това става на процес в СССР през 1963 г. срещу бивши украински надзиратели от „Собибор“. А в това време Печерски, въпреки недоволството на съветските власти, праща писма до своите оцелели съратници, разпръснати в Израел, САЩ, Канада, Австралия и други страни. Оцелелите го канят на гости, но Москва не го пуска да пътува. През 1987 г. не разрешават на героя да замине за САЩ за тържествената премиера на филма „Бягство от Собибор“. Ролята на Печерски в него изпълнява холандецът Рутгер Хауер. Печерски умира на 80-годишна възраст в Ростов на Дон през 1990 г. Чак през 2007 г. на стената на дома, в който е живял, е поставена паметна плоча. Полша изпревари СССР, като го награди посмъртно през 2013 г. Три годни по-късно руският президент Владимир Путин връчи на внучката му Орден за мъжество. Александър Аронович Печерски най-после получи признание и в родината си.", "date": "2018.05.13", "title": "Забравеният герой от “Собибор“"}
{"url": "http://clubz.bg/67774-beliqt_dom_ne_se_izvinqva_za_makkejn_taka_ili_inache_umira", "text": "Говорителката на Белия дом Сара Сандърс е казала пред служители на президентството, че неотдавнашният коментар на една от помощничките на Тръмп за сенатор Джон Маккейн е бил неуместен, но не е трябвало да изтича в медиите, предадоха световните агенции. Говорителката е заявила това на частна среща, съобщи източник, пожелал да остане анонимен.  Съветничка на Тръмп: Маккейн умира така или иначе Преди няколко дни Кели Садлър от комуникационния екип на президента е заявила на закрита среща със свои колеги, че възраженията на сенатора републиканец Маккейн срещу номинацията на Джина Хаспъл за директор на ЦРУ нямат значение, \"защото той и без това умира\". Думите й обаче станаха медийно достояние и породиха полемика. Сенаторът Джон Маккейн е с рак на мозъка Сенаторът републиканец Линдзи Греъм, близък приятел на болния от рак Маккейн, заяви, че Белият дом трябва да осъди изказването на сътрудничката, предаде Ройтерс. Греъм каза, че ако някой в неговия офис бе казал подобно нещо, той е щял да се извини от името на всички служители и добави, че ще остави Тръмп сам да реши как да постъпи.  Сенаторът Джон Маккейн е с рак на мозъка", "date": "2018.05.13", "title": "Белият дом не се извинява за \"Маккейн така или иначе умира\""}
{"url": "http://clubz.bg/67779-advokatyt_na_sergej_antonov_nikoj_ne_stoeshe_zad_ali_agdja_negova_beshe_ideqta_i_izpylnenieto", "text": " \"Българската следа\" в атентата е абсолютен мит. Това казва италианският адвокат на обвинения за поръчител Сергей Антонов пред Нова тв, точно 37 г. след прострелването на папа Йоан Павел Втори. Джузепе Консоло разказва защо е приел да защитава сънародника ни в така наречения \"процес на века\" и дали един български държавен служител бил използван като оръжие. „О, много добре помня този ден! Исторически момент! Макар и в отрицателен смисъл. Помня, че видях по телевизията как извеждат папата от площада във Ватикана. Целият беше в кръв. Тотален шок за целия католически свят. Бях разтърсен”, спомня си проф. Консоло. Денят започва като всяка сряда, когато папата излиза на площада във Ватикана. Докато дава богословията си на събралите се вярващи, е пронизан от три куршума. Арестуван за покушението е турчинът Мехмед Али Агджа - член на \"Сивите вълци\". За поръчител на убийството обаче, той посочва българско име. Сергей Антонов. Служител на БГА Балкан в Рим. „Обади ми се Андреа Пучи - в момента директор на новините на Канал 5 и мой приятел. Каза ми: \"Джузепе, чух, че ти ще защитаваш Антонов, потвърждаваш ли ми?\" Казах му: \"Глупости! Това пък от къде го измисли?\" \"Ами, така се говори\", каза. В онзи момент по-голям абсурд не бях чувал. Никога нямаше да се съглася на нещо подобно! Въпреки че отрекох, 5 минути по-късно телефонът ми прегря! Всички звъняха с този въпрос. Не знам защо решиха, че от всички адвокати в Рим, точно аз съм този, който би поел \"процеса на века\", както го наричаха”, казва той. Новината се разнася мълниеносно. Два дни по-късно от посолството ни в Рим се свързват с професор Консоло. Поканата да защитава Сергей Антонов е вече налице. Официално. „Казах на посланика ви, че предложението му е абсурдно, защото изходът от процеса е ясен още преди да е започнал. Сънародникът ви, чието име тогава дори не знаех, ще бъде осъден. Предложи ми да се запозная със случая и ако имам и най-малкото съмнения, че Антонов е поръчал убийството на папа Йоан Павел Втори, да откажа”, разказва днес адвокатът. Дни по-късно Консоло приема. Години по-късно, за \"българската следа\" се говори като за едно от оръжията в Студената война. Говори се за пропаганда на Запада срещу социалистическия лагер. Говори се за милиони германски марки, платени от Германия на \"Сивите вълци\", за да обвинят руското през българското разузнаване. Според професорът българска следа няма и не е имало. Той обаче смята, че никой не е стоял зад Али Агджа, той сам е планирал и извършил атентата. \"Папата опита да го убие Али Агджа. Искате да знаете кой стоеше зад него - никой, негова си беше идеята и организация, и изпълнението\", казва адвокатът сега. България била обвинена, защото била малка страна, беззащитна, а Антонов  - лесна мишена. По думите на Консоло процесът срещу Антонов бил \"пародия\". \"Антонов почти не разбираше какво става, постоянно ме питаше кога ще си отиде вкъщи\", спомня си италианецът днес.", "date": "2018.05.13", "title": "Адвокатът на Сергей Антонов: Никой не стоеше зад Али Агджа. Негова беше идеята и изпълнението"}
{"url": "http://clubz.bg/67781-ponqkoga_mi_se_struva_che_bog_moje_da_byde_postignat_chrez_neznanie", "text": "След броени дни излиза новата книга на Георги Господинов. „Всичките наши тела“ разказва къси истории, в унисон с все по-сбитото време, което отделяме на света около нас. Събрани са 103 мига, монади и впечатления, всеки от тях скициран в няколко изречения. Всичките наши тела и Георги Господинов Издателство „Жанет 45“ предостави един от новите разкази на автора специално за читателите на „Площад Славейков“.", "date": "2018.05.13", "title": "\"Понякога ми се струва, че Бог може да бъде постигнат чрез незнание\""}
{"url": "http://clubz.bg/67766-kyrvav_atentat_s_noj_v_parij_1_ubit_i_4_ma_raneni_video", "text": "Нападател с нож уби човек и рани други четирима, крещейки „Аллах Акбар“ в центъра на Париж, предаде Би Би Си. Снощи малко след 21 часа мъж, въоръжен с нож, напада хора по улица „Монсини“, близо до операта, район пълен с барове, ресторанти и туристически атракции. Нападението предизвика паника. Убитият е мъж на около 30 години, а жена на 34 години и мъж на 54 години са тежко ранени. По-леко пострадали са 26- годишна жена и 31-годишен мъж. Френският премиер Едуард Филип обяви, че полицаите са пристигнали на мястото на атаката в рамките на пет минути. Девет минути по- късно нападателят е бил убит. Полицейски източник разкри, че първо е имало опит терористът да бъде обезвреден с електрошок, който е бил неуспешен и друг полицай го е застрелял. Разследващите не са намерили документи у нападателя. Описват го  като млад мъж с кафява коса и брада, облечен с черен анцуг. „Ислямска държава“ е поела отговорност за случая.   ", "date": "2018.05.13", "title": "Кървав атентат с нож в Париж - 1 убит и 4-ма ранени (ВИДЕО)"}
{"url": "http://clubz.bg/67723-kyde_sa_otishli_evrosredstvata", "text": "Реално изплатените европейски средства в България вече са  от средногодишното население, се посочва в изследване на Института за пазарна икономика. Това е сумата на всички изплатени суми по проекти, финансирани от структурните и кохезионните фондове на ЕС от началото на 2007 г., откакто България стана член на ЕС и получи достъп до тези средства. В тази сума влиза и съфинансирането от националния бюджет, платено по такива проекти (без съфинансирането сумата, получена само от фондовете на ЕС, е 15,6 млрд. лева). Средно на година платените средства по европейски проекти са били около 1,244 млрд. лева. Спрямо БВП на страната в текущи цени за периода 2007-2017 г., това е около 2% от БВП на година. Най-голям е относителният обем на изплатените пари в областите Габрово и София-град – около 2700 лв. на човек, а следващите области в класация са изхарчили значително по-малко средства – около 1700 лв. на човек във Враца и София. , предшествана от областите Кюстендил, Перник, Пазарджик, Търговище и Добрич – всички с под хиляда лева на човек от населението. През новия програмен период 2014-2020 г. изплатените суми по всички най-големи областни проекти са към държавни или общински структури и предприятия. Най-голям е обемът на средствата, изплатени в София-град на Метрополитен ЕАД за разширението на столичното метро – 321 млн. лв. (от общо 936 млн. лв.). Следващата най-голяма изплатена сума е в област Благоевград – 190 млн. лв. (от общо 739 млн. лв.) за два лота от АМ „Струма” и тунел Железница. Проекти за пътища – в областите Ловеч, Монтана, София и Силистра, където по текущи проекти са изплатени по около 5 млн. лв. и в област Разград, където са изплатени над 10 млн. лв. Почти всички проекти са на обща стойност около 15 млн. лева. Проекти за водни цикли – в областите Враца (19 млн. лв. от общо 115 млн. лв. по проекта), Добрич (15 млн. лв. от общо 115 млн. лв. по проекта), Плевен (26 млн. лв. от общо 117 млн. лв. по проекта), Шумен (6 млн. лв. от общо 13 млн. лв. по проекта) и Ямбол (9 млн. лв. от общо 44 млн. лв. по проекта), както и проекти за изграждане на пречиствателни станции за отпадъчни води в областите Видин (2 млн. лв. от общо 20 млн. лв. по проекта) и Пловдив (община Асеновград - 60 млн. лв. от общо 106 млн. лв. по проекта). Проекти за подобряване на градската среда – в областите Бургас (22 млн. лв. от общо 30 млн. лв. по проекта), Варна (11 млн. лв. от общо 34 млн. лв. по проекта), Велико Търново (7 млн. лв. от общо 11 млн. лв. по проекта), Габрово (7 млн. лв. от общо 11 млн. лв. по проекта), Кюстендил (3 млн. лв. от общо 5 млн. лв. по проекта), Перник (2 млн. лв. от общо 4 млн. лв. по проекта) и Стара Загора (8 млн. лв. от общо 16 млн. лв. по проекта).   Проекти за градски транспорт – в областите Русе (8 млн. лв. от общо 24 млн. лв. по проекта) и Сливен (5 млн. лв. от общо 17 млн. лв. по проекта). Проекти за образователната инфраструктура – в областите Пазарджик (4 млн. лв. от общо 8 млн. лв. по проекта), Смолян (2 млн. лв. от общо 7 млн. лв. по проекта), Търговище (5 млн. лв. от общо 10 млн. лв. по проекта) и Хасково (14 млн. лв. от общо 20 млн. лв. по проекта). Проект за социална помощ – в област Кърджали най-голяма сума е изплатена по проект за осигуряване на топъл обяд на нуждаещите се в община Кирково (1 млн. лв. от общо 3 млн. лв. по проекта)", "date": "2018.05.13", "title": "Къде са отишли евросредствата?"}
{"url": "http://clubz.bg/67776-separatist_ne_uspq_da_stane_ot_pyrviq_pyt_premier_na_katalunq", "text": "Сепаратистките партии в Каталуня се провалиха и при четвъртия си опит да изберат регионален премиер, предаде Ройтерс. Това се случи десет дни преди 22 май – крайния срок, в който трябва да бъде формирано ново правителство. В противен случай ще бъдат насрочени нови парламентарни избори в автономната испанска област. Кандидатът този път бе Ким Тора – близък съюзник на бившия премиер Карлес Пучдемон. Трябваха му 68 гласа за абсолютно мнозинство, но той получи само 66. Има риск движението за независимост на Каталуня да се радикализира Все пак Тора може да бъде избран утре, тъй като при второто гласуване му стига обикновено мнозинство в 135-членния парламент в Барселона. Той ще се опита да убеди сепаратистката крайно лява Кандидатура на народното единство (КНЕ) да не гласува против него. Съдбата му е в ръцете на нейните четирима депутати. На тях се крепи и абсолютното мнозинство, което имат трите сепаратистки формации, взети заедно. Депутатите от КНЕ се въздържаха при първото гласуване. Днес те ще решат какво да правят на втория тур. През март партията официално обяви, че излиза в опозиция и вече няма да подкрепя „Заедно за Каталуня“ на Пучдемон и Републиканската левица на Каталуня (РЛК). Каталуня е в задънена улица от декември 2017 г. Тогава трите сепаратистки партии запазиха абсолютното си мнозинство след предсрочните регионални избори. Вотът се състоя, след като централното правителство на Испания временно отне автономията на областта и въведе пряко управление. Причина бе едностранното обявяване на независимост от парламента в Барселона на 27 октомври. Най-лошата новина от Каталуня Каталунските депутати трябва да изберат регионален премиер до 22 май, за да избегнат нови избори. Първият номиниран бе отново Карлес Пучдемон. Но испанските власти заявиха, че той трябва да присъства лично на избирането си. Той се отказа и сепаратистите предложиха Жорди Санчес. Той обаче също не присъства, понеже е в затвора по обвинение в бунт срещу държавата. На 22 март парламентът обсъди кандидатурата на сепаратиста Жорди Турул. Депутатите не успяха да го изберат на първото гласуване, тъй като точно тогава се разбунтува КНЕ. Веднага след това той бе арестуван за отцепническа дейност. Но същия ден започна отброяването на двумесечния срок, в който трябва да бъде избран човек на поста. В словото си пред депутатите Ким Тора, който е заклет привърженик на отцепването на Каталуня, обеща да работи за създаването на Каталунска република и обяви Карлес Пучдемон за легитимен регионален лидер. Тора заяви също така, че е отворен за диалог с Мадрид, както и че е готов да покани ЕС да наблюдава преговорите. Еврокомисията неведнъж предупреди, че отцепване на каталуня от Испания ще означава автоматично излизане от Европейския съюз. Испанското правителство окачестви речта на Тора като „конфронтационна“. Най-лошата новина от Каталуня", "date": "2018.05.13", "title": "Сепаратист не успя да стане от първия път премиер на Каталуня"}
{"url": "http://clubz.bg/67777-izdirvaneto_na_boqn_petrov_prodyljava_v_snqg_i_nishi_snimki", "text": "Спасителната акция по издирването на Боян Петров ще продължи и днес, съобщи компанията Simrik Air, която управлява операцията по въздуха и координира действията на алпинисти и шерпи. И в лагер 3 не откриха Боян Петров Петров изчезна преди повече от 10 дни в подножието на 8-хилядника Шиша Пангма. Оттогава от него няма и следа, а за жалост това се установи и вчера, когато два хеликоптера летяха няколко часа над лагерите 2 и 3, в които достигнаха и наземните спасители. Вчера Simrik Air разпространи снимки от планината. Италианският алпинист и журналист Алесандро Филипини написа във фейсбук, че палатката на Боян е открита в лагер 3, но това напрактика не е новина. Още миналата седмица, когато липсата му бе оповестена, унгарски катерачи съобщиха за това. Днес шерпите и алпинистите ще копаят в снега и ще търсят в ниши около и между лагерите. Поне такива са намеренията им. Може би последната надежда е Боян Петров да се е скрил някъде от силните ветрове. Все още се чака по-подробна информация от шерпите за следи около лагер 3. Такива нямаше в №2. Боян Петров не е открит в лагер 2 Времето в района е добро - за първи път в последните повече от 10 дни. Засега обаче не се планират нови полети на хеликоптерите, разчита се само на наземните екипи. Близо 100 души, някои от които опитни алпинисти и шерпи, търсят Боян. Боян Петров не е открит в лагер 2", "date": "2018.05.13", "title": "Издирването на Боян Петров продължава в сняг и ниши (СНИМКИ)"}
{"url": "http://clubz.bg/67778-napadatelqt_ot_parij_e_frenski_grajdanin_rodom_ot_checheniq", "text": "Мъжът, който снощи нападна в Париж с нож минувачи и уби един човек, преди да бъде застрелян, е идентифициран, съобщи Франс прес. Той е роден през 1997 г. в Чечения, родителите му са задържани и са под стража, съобщи източник, близък до следствието.  Извършителят на атаката е Хамзат Азимов, който е получил френско гражданство през 2010 г., предаде ТАСС. От 2016 г. той е фигурирал в списък на хора, потенциално опасни за сигурността на Франция, но не е бил арестуван или регистриран за престъпна дейност. Според очевидци на снощното нападение мъжът е извикал \"Аллах е велик!\", преди да бъде ликвидиран от полицията. 29-годишен мъж бе убит, а четирима души бяха ранени. Двама от тях са в болница в тежко състояние. Отговорност за нападението пое групировката \"Ислямска държава\".  Чеченският лидер Рамзан Кадиров не пропусна да даде своя коментар за случилото се. Според него френските власти носят отговорността за възпитанието на родения в Чечения Азимов.. \"Държа да заявя, че цялата отговорност за това, че Хамзат Азимов е тръгнал по пътя на престъпността, носят властите на Франция. В Чечения той само се е родил, а порастването, оформянето на личността му, на неговите възгледи и убеждения е ставало във френското общество\", написа в Телеграм Кадиров, цитиран от ТАСС. Кървав атентат с нож в Париж - 1 убит и 4-ма ранени (ВИДЕО) Престъпникът е бил идентифициран по пръстови отпечатъци, защото не е носел лични документи, съобщи радио Европа-1, позовавайки се на полицията, предаде ТАСС. Атаката бе извършена вчера вечерта около 21,30 местно време на улица Монсини, Втори район, недалеч от Парижката опера и престижните квартали около площад Вандом. ", "date": "2018.05.13", "title": "Нападателят от Париж е френски гражданин, родом от Чечения"}
{"url": "http://clubz.bg/67767-pileshka_pesen_specheli_evroviziq_bylgariq_sled_pyrvite_10_video", "text": "Певицата Нета от Израел е победителката за 2018 г. на „Евровизия\". Първото място бе спечелено със закачливата поппесен „Toy“  , 20 години след като страната оглави музикалния конкурс с изпълнение на Дана Интернешънъл. Нета триумфира на финала в събота, 12 май, в португалската столица Лисабон. Нета стъпи на върха с 529 точки. Това е четвърта победа на Израел на \"Евровизия\". \n\t Песента „Toy“ е вдъхновена от движението #MeToo. В медиите я нарекоха „пилешка\" песен заради звуците, които издава изпълнителката – така, според нея, звучи страхливецът. 25-годишната Нета е част от военноморска група, когато се явява на конкурса „Евровизия“ в страната си и печели правото да я представи в Лисабон. Второто място тази година е за Кипър с песента „Fuego“, която според мнозина в България доста напомня на парчето „If Love Was a Crime“, с което Поли Генова стана четвърта на „Евровизия 2016“. Трета стана Австрия. Миналата година Кристиян Костов стигна до втората позиция на „Евровизия“. По време на изпълнението на СюРи от Великобритания мъж изскочи на сцената, отне микрофона ѝ и извика в него нещо, от което се чу „нацисти“ и „британските медии“. Охраната го отстрани, а на СюРи за секунди бе осигурен друг микрофон, за да довърши песента си. Британката запази присъствие на духа. По-късно организаторите съобщиха, че на СюРи е дадено правото отново да изпълни песента си в края на конкурса, т. е. след Италия, но от лагера на британците са преценили, че не е необходимо.  ", "date": "2018.05.13", "title": "\"Пилешка\" песен спечели \"Евровизия\", България след първите 10 (ВИДЕО)"}
