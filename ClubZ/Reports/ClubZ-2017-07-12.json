{"url": "http://clubz.bg/56094-jordan_conev_dyrjavata_specheli_105_mln_lv_ot_ktb", "text": "Държавният бюджет не е бил ощетен от фалита на КТБ, а напротив - спечелила е 105 млн. лв. Това заяви пред бТВ депутатът от ДПС Йордан Цонев. Той отрече твърденията, че бюджетът е дал 3,5 млрд. за изплащане на гарантираните влогове до 100 хил. евро. Той отрече и твърденията, че всички пари на държавата са били в КТБ и уточни, че става дума за около 80 млн. лв. Цонев коментира съдържанието на втората стенограма от разговорите за КТБ в президентството през 2014 г. Той обясни, че там са се разисквали два сценария. Единият е банката да бъде обявена в несъстоятелност, да й се отнеме лиценза и да се изплатят гарантираните влогове. Вторият сценарий бил банката да бъде разделена на здрава и болна, като добрите активи отидат в здравата банка, а лошите да се ликвидират. Към онзи момент обаче е нямало такъв закон, по който това да стане. ДПС било за втория вариант. Той даде пример, че по подобен начин се е постъпило с една голяма банка в Португалия. Малко по-късно тази банка била продадена на китайски инвестиционен фонд и държавата спечелила половин милиард евро. Цонев посочи, че ГЕРБ и БНБ също са били за варианта банката да бъде запазена. Единствено БСП били против \"с измислен мотиви\". Цонев повтори за пореден път, че шефът на банката Цветан Василев е единствения виновен за фалита на КТБ. Той изтъкна, че няма как да е знаел какво е правил Василев в банката си, че е давал \"на шофьорите, охранителите и секретарките си кредити\". Цонев призна, че е имало много срещи с Василев, но те били служебни по въпросите на банковото законодателство. Цонев отрече твърдението, че Делян Пеевски се е обогатил с 3,5 млрд. лв., колкото е била дупката в КТБ.", "date": "2017.07.12", "title": "Йордан Цонев: Държавата спечели 105 млн. лв. от КТБ"}
{"url": "http://clubz.bg/56091-30_godini_ne_stigat", "text": "Толкова много наши приятели заеха страната на Седмокрилия, смешно карайки се с нас, т.е. със своята общност. \n\tТолкова много наши приятели заеха страната на хищниците, опитващи се да унищожат природата за торба жълтици. \n\tТолкова много наши приятели се оказаха на отсрещната страна при първото минимално, смешно, жалко, клето сътресение: \n\tче пак стана ясно: пътят пред нас е по-дълъг, отколкото си мислим.  \n\tЕ, свикнали сме. Отдавна станахме маратонци.  \n\tЖалко за изпадналите по храстите край пътя. Продължаваме. \n\t30 години НЕ стигат. \n\t", "date": "2017.07.12", "title": "30 години НЕ стигат"}
{"url": "http://clubz.bg/56093-sydyt_obqvi_za_nishtojno_nadstroqvaneto_na_hotel_marinela", "text": "Административният съд на София-град обяви за нищожно издаденото от главния архитект на \"Лозенец\" разрешение за строеж за частично надстрояване на конгресния център на хотел \"Маринела\". Производството бе образувано по протест на Софйска градска прокуратура. От решението на съда, става ясно че архитектът на район \"Лозенец\" не е имал правомощията да издаде атакуваното разрешение и да одобри строителните книжа на строеж от втора категория, какъвто обект се явява хотел \"Маринела\", съобщиха от прокуратурата. От представените от фирмата на Маринела Арабаджиева \"ВГ\" АД документи пред главния архитект на район \"Лозенец\", \"Маринела\" е представена като сграда от четвърта категория. Това обаче не отговаря на истината, тъй като на базата на тези документи част от сградата бива отделена и е представена не като цял хотелски комплекс, а като надстрояване на едноетажна нежилищна сграда – казино. Според съда става въпрос за една сграда и по този начин хотелският комплекс попада под втора категория и не е от правомощията на архитекта на район \"Лозенец\" да издаде разрешително за строеж. Бизнесменът Ветко Арабаджиев купи бившия Японски хотел през лятото на 2014 г. за около 50 млн. евро. В началото на 2016 г. Съюзът на архитектите и Камарата на архитектите се обявиха против надстрояването на ниската част на хотела. Те определиха този акт като посегателство върху един от шедьоврите на японския архитект Кишо Курокава. Комплексът е единствен по рода си в Източна Европа. Въпреки това Арабаджиев продължи с надсторяването и то бе спряно чак след намесата на прокуратурата.  ", "date": "2017.07.12", "title": "Съдът обяви за нищожно надстрояването на хотел \"Маринела\""}
{"url": "http://clubz.bg/56092-revolyucionna_promqna_stavash_svetec_ako_jertvash_jivota_si_za_drug", "text": "Папа Франциск отново революционно промени вековни процедури на Католическата църква. Светият отец подписа декрет, с който въвежда нова категория за провъзгласяването на светец. А тя е  - да жертваш живота си, за да спасиш друг човек, съобщи Радио Ватикана. Досега канонизирането важеше за три категории хора - мъчениците, които са убити от омраза към християнството, живелите изключително добродетелен християнски живот и хора с репутация за святост много години след смъртта им. Вчера във Ватикана бе обнародвано апостолическото послание на папа Франциск под формата на Моту проприо („по собствена инициатива“), озаглавено „Maiorem hac delectionem“ („По-голяма любов от тая“), въз основа на което се дава новото основание за официално признаване на светостта на Божи раб от страна на Църквата – наред с мъченичеството и героичното демонстриране на християнските добродетели (героичността на вярата) – се нарежда и „пожертвуванието на живота“, пише Радио Ватикана. С „Maiorem hac delectionem“ за пожертвуванието на живота, Негово светейшество открива пътя за беатификация на онези вярващи, които са дарили самите себе си на ближния, приемайки свободно и доброволно една сигурна и преждевременна смърт. Светият отец отбелязва, че „без съмнение, героичното жертване на живота, мотивирано и подкрепено от милосърдната любов, показва истинско, пълно и образцово подражаване на Христос и затова заслужава онова възхищение, което обикновено  общността на вярващите проявява към хората, които доброволно са приели кръвното мъченичество, или героично са демонстрирали  християнските добродетели“. Съгласно апостолическото послание, пожертвуванието на живота, за да е валидно и ефикасно за беатификацията на определен човек, трябва да отговаря на следните критерии:", "date": "2017.07.12", "title": "Революционна промяна - ставаш светец, ако жертваш живота си за друг"}
