{"url": "http://clubz.bg/80702-petyr_stojchev_za_vtori_pyt_svetoven_shampion_po_pluvane_1000_m_v_ledeni_vodi", "text": "За втори път Петър Стойчев спечели  световната титла в 1000-метровото плуване в ледени води.  Българинът финишира с време 12 минути и 10 секунди, подобрявайки собствения си световен рекорд в руския полярен гард Мурманск. Днес Стойчев преплува разстоянието за 12:10 мин, 5 секунди по-малко от рекордното си време в предишното издание на шампионата. Така той защити първото си място в дисциплината, спечелено през 2017 година в Германия. Петър Стойчев - шампион в ледените води на Антарктида (ВИДЕО, СНИМКИ) Басейнът, който беше изрязан върху заледеното Семеновско езеро с размери 25 метра, посрещна 403 плувци от 32 държави, а в дисциплината на Стойчев бяха 41 състезатели. Българинът стартира в последната серия и още от началото поведе конкурентите си. С всяка изминала дължина Петър Стойчев увеличаваше аванса си и накрая финишира с преднина от 34 секунди пред втория Фергил Хестерман (Холандия) и на 0,53 минути от третия Владислав Сапожников ( Русия). По-късно тази вечер на официална церемония в центъра на Мурманск ще бъде и официалната церемония по награждаването на призьорите от всички дисциплини на Световното първенство. Българският химн ще звучи пред десетките зрители, заели места по трибуните и около парка на руския град.", "date": "2019.03.16", "title": "Петър Стойчев - за втори път световен шампион по плуване 1000 м в ледени води"}
{"url": "http://clubz.bg/80709-iran_osydi_amerikanec_na_10_g_zatvor", "text": "Американец е бил осъден на 10 години затвор в Иран, предаде Асошиейтед прес от Дубай, като се позова на неговия адвокат. \n\tАгенцията отбелязва, че Майкъл Уайт, ветеран от военноморските сили на САЩ, е първият гражданин на страната, за когото е известно, че е бил задържан в Иран след встъпването в длъжност на президента Доналд Тръмп през януари 2017 г. \n\tМарк Заид, адвокатът на Уайт, съобщи днес, че клиентът му е бил осъден на 10 години затвор по обвинения в оскърбяване на иранския върховен лидер аятолах Али Хаменей и в публикуване на лична информация.  \n\tЗаид е научил за присъдата от Държавния департамент на САЩ, който на свой ред е бил уведомен от швейцарското правителство, което представлява американските интереси в Иран. \n\tВ. \"Ню Йорк таймс\" първи съобщи за присъдата. Иранските държавни медии до момента не са излезли с информации по въпроса, отбелязва АП. \n\tМайкъл Уайт, който е от Импириъл бийч, щата Калифорния, отишъл в Иран, за да се види с жена, с която се запознал в интернет. Той си бил купил билет за обратен полет на 27 юли миналата година, но така и не се прибрал вкъщи. \n\tТръмп засили натиска върху Иран, включително като изтегли Съединените щати от международното споразумение за ядрената му програма, припомня АП. Агенцията отбелязва, че Иран е задържал западняци или хора с двойно гражданство, за да ги използва като \"разменна монета\".", "date": "2019.03.16", "title": "Иран осъди американец на 10 г. затвор"}
{"url": "http://clubz.bg/80703-s_detektivite_po_otpadycite_shega_ne_biva", "text": "Както е добре известно – в Германия редът е приоритет, включително що се отнася до боклука, който трябва да се изхвърля стриктно разделно. А ако не се прави така? По стъпките на нарушителите се впускат детективи, благодарение на  които държавата прибира немалко приходи. Безсъвестните са и безскрупулни – хвърлят хартията при пластмасите и обратно, загърбват правилата, наложени от държавата или общината, игнорирайки обстоятелството, че всеки плаща такса смет и оттам нататък е загрижен да не плаща повече, отколкото дължи. „Не изхвърляйте тук чужд боклук“, пише с големи букви на кошчетата, разположени пред веригата супермаркети „Алди“, които са достатъчно големи да поемат сметта на околните седем жилищни блока, но не са предназначени за това. Предвидливите граждани пък си заключват кофите за боклука с катинар, за да не ги използва някой неоторизиран. Оторизацията се плаща, както стана дума, и всяко нещо трябва  да бъде изхвърлено единствено и само в предназначените за това кофи или контейнери. Оттам нататък – детективите не прощават, като например в Мьонхен-Гладбах, където обикалят както инкогнито, така и легитимирани с униформа. И ако при първото прегрешение само призовават нарушителите да приберат обратно това, което не е изхвърлено където трябва, при второто вече могат да наложат и санкции, и да създадат големи неприятности. Необходимостта от ангажирането на детективи-боклукчари идва от обстоятелството, че редица жители на Федералната република не спазват наложените правила да изхвърлят определени неща на определени места и току се стига до злоупотреби с доверието на общинските служби. За предотвратяването на този вид безобразия е открита гореща телефонна линия, на която жителите на Мьонхен-Гладбах, например, могат да докладват за забелязани простъпки. Тъй като този, който изхвърля боклука си където свари, и по този начин само привлича плъховете, нарушава безусловно обществения ред и дължи глоби между 100 и 600 евро. Както сочи статистиката, всеки германец произвежда годишно към половин тон боклук, а мнозина не се затормозяват да го изхвърлят на специално предназначените за това места и го оставят „нелегално“ на улицата или сред природата. Борбата срещу тях се води от т.нар. \"Waste Watcher\" („Надзиратели на боклука“), които не се свенят да ровят в боклуците, вдъхновени от примера в съседна Австрия - там този специфичен вид общински служители вече от години преследват тези, които не са достатъчно загрижени за опазването на околната среда. Може дори да става дума за нещо дребно като фас, и макар глобите да не са космически като в Сингапур (500 долара за изхвърлена угарка на улицата), и в Европа детективите-боклукчари могат да принудят прегрешилите поне да си изхвърлят угарката в кошчето. При първото провинение виенските детективи по боклука са добронамерени и дружелюбни – само посочват, че щом на две крачки има кошче, защо фасът да се хвърля ей-така на улицата и цапа прекрасния град. Това обаче е най-малкото, по-скоро става дума за големи количества изхвърлени не на място отпадъци, което е класическо нарушение на общинските правила и носи със себе си съответните санкции. В Хамбург, например, на щат има осем детективи-боклукчари, които ежедневно бдят за опазването на правилата. Йорг и Михаел са двама от тях, като действията им изобщо не се различават от тези на класическите детективи – заснемат местопрестъплението и започват да търсят виновниците, разчитайки при това на мрежа от информатори. „Въпрос на възпитание е“, казват австрийците, които при второ нарушение за несъобразно изхвърлен фас без колебания прибират по 36 евро, но и въпрос на спазване на правилата, както биха добавили германците. Сложният въпрос е да се разбере на кого е непристойно изхвърленият боклук, което не е толкова трудно - ако наоколо се въргалят хартийки с писма и други документи. Остава „само“ нарушителят да бъде открит, което вече е по-сложно, ако става дума за кооперации, в които наемателите доста често се сменят. Проблемът може да се състои и в препълнен контейнер за хартия, в който някой е изхвърлил твърде много насъбрали се бумаги, а тъкмо в този момент идва съвестна гражданка с топче стари документи, които иска да остави точно там.  Не бива, казват детективите, но не могат да я санкционират, тъй като абсолютно нищо не е нарушила, просто контейнерът е пълен. Само че и други биха могли да последват нейния пример и да хвърлят встрани, до контейнера, безпокоят се детективите. Струпаните край, а не в контейнера хартии се оказват от адвокатска кантора, което се установява лесно, документира се и виновниците могат да бъдат изобличени. Ако това стане, глобата е 39 евро за кубически метър. Във Виена обект на разследванията на детективите-боклукчари са и изоставените колички за пазаруване, като от усилията на разследващите вече определено има ефект – ако преди зарязваните годишно колички са били 30 000, днес са спаднали под 20 000, именно покрай дейността на \"Waste Watcher\". Междувременно детективите са изнамирали в боклуците какво ли не – от отрязана глава на крава до ликвидирана плантация хашиш. В чувалите, изхвърлени от хамбургския квартал на червените фенери, редовно се срещат и употребявани спринцовки. Въпросът е в боклука да се намерят индикации за този, който се е отървал от него. А ако това не стане, разходите трябва да се поемат от градските власти. В Германия Хамбург е първият град, който през 1994 назначава детективи-боклукчари. Изпращат ги по улиците със задачата: „Излезте и направете града по-чист“. И – под сурдинка – санкционирайте нарушителите, което само ще попълни бюджета. Справят се, както се оказва, щом във вече споменатия Мьонхен-Гладбах са отчетени следните високи успехи за 2018-та: над 700 наложени глоби на обща стойност 160 000 евро. Но детективите не са единствено и само безсърдечни – раздават на пушачите малки преносими пепелници, в които да изхвърлят фасовете си, за да не се простят и те с над 30 евро, както е в Австрия. Или дори да стигнат до съд, ако фасът бъде хвърлен от кола. Как е в България, или поне в София? Дължимата глоба за неправомерно изхвърлен фас е 10 лева с фиш, но само ако те хванат на място. Разпоредбата е в сила от 2015-та година, глобените нарушители на правилата й са 403. А своеобразни детективи по боклуците също има – униформеният персонал по чистотата, който прекарва времето си основно в пушене по пейките пред сградите, държи зорко под око контейнерите за отпадъци и подлага на обстойна инспекция всичко изхвърлено, за да извлече стойностностното.", "date": "2019.03.16", "title": "С детективите по отпадъците шега не бива"}
{"url": "http://clubz.bg/80710-nadal_otkaza_polufinala_s_federer", "text": "Няма да има полуфинал между Рафаел Надал и Роджър Федерер тази вечер наше време на турнира в Индиън Уелс от серията \"Мастърс 1000\".  Испанецът отказа двубоя заради контузията в коляното, която получи в началото на втория сет на четвъртфинала срещу Карен Хачанов (Русия). Така Маестрото се класира на финала без игра и чака съперника си - Милош Раонич (Канада) или Доминик Тийм (Австрия). Така няма да има двубой №39 между големите съперници в Калифорния. Те не са се срещали на корта от 2017 г., когато Федерер спечели с 6:4, 6:3 на турнира в Шанхай. Федерер срещу Надал в Индиън Уелс Дясното коляно наистина създава проблеми на Надал. През 2018 г. той напусна принудително \"Аустрелиън оупън\", а след това довърши докрай само един турнир на твърди кортове - \"Роджърс къп\" в Канада, където взе титлата. Болките го извадиха и на полуфинала на US Open. В края на годината Матадора отказа няколко надпревари. Проблемите са от по-рано. Надал не се ангажира с близка прогноза, но е много вероятно да пропусне турнира в Маями следващата седмица и да се насочи към сезона на клей, стартиращ през април.", "date": "2019.03.16", "title": "Надал отказа полуфинала с Федерер"}
{"url": "http://clubz.bg/80707-signalyt_za_bombi_v_garata_i_avtogarata_na_sofiq_se_okaza_falshiv", "text": "Централните гара и автогара в София бяха евакуирани за кратко тази вечер след анонимна телефонна заплаха, че в сградите има бомба, съобщиха МВР и БДЖ. Сградите са били опразнени от хора от 18 ч. 10 мин. до 18 ч. 45 мин. и полицията са ги претърсили, без да открият опасност. Движението на влаковете не е било прекъсвано, а пътниците са били насочвани да си купуват билети направо във влаковете, съобщи БДЖ.  ", "date": "2019.03.16", "title": "Сигналът за бомби в гарата и автогарата на София се оказа фалшив"}
{"url": "http://clubz.bg/80704-%E2%80%9Cdi_velt%E2%80%9D_riskovanata_ideq_za_evropejski_samoletonosach", "text": "Председателката на германския Християндемократически съюз (ХДС) Анегрет Крамп-Каренбауер направи сензационно предложение. Заедно с Франция Германия да построи самолетоносач, който би струвал 4,5 милиарда евро. Доколко идеята е реалистична? На този въпрос Герхард Хегман посвещава своя публикация във в. “Ди Велт”. В отговор на европейските планове на президента на Франция Еманюел Макрон председателката на ХДС Анегрет Крамп-Каренбауер направи сензационно предложение в своя публикация за в. “Велт ам Зонтаг” (неделното издание на в. “Ди велт” – б. р.). Дословно се посочва: Airbus: Германия и Франция да строят заедно европейски изтребител Председателката на ХДС не отговаря на въпроса как точно си представя проекта - от гледна точка на техника, финанси и политика на сигурност. Нов осъвременен вариант на единствения френски самолетоносач “Шарл дьо Гол” с ядрен двигател и капацитет за 40 бойни самолета или по-скоро с конвенционален двигател като новия модел на Великобритания? Италия и Испания също разполагат с плаващи платформи, но доста по-малки. А за какви мисии в световните морета би следвало европейският самолетоносач да се използва? До този момент отговор няма. Наскоро председателката на ХДС получи подкрепа от канцлерката Ангела Меркел. Има обаче съмнения и критика. Шефът на Мюнхенската конференция по сигурност и бивш германски посланик във Вашингтон Волфганг Ишингер има ясен отговор. В Туитър той обърна внимание, че самолетоносач е инструмент за онагледяване на геополитическо и военно надмощие. Според Ишингер предпоставка би следвало да е съвместна стратегия, както и конкретен механизъм за взимане на решения. Следва и съсипващата му присъда: Също и военната експертка Улрике Франке от \"Европейския съвет по външна политика\"  е на мнение, че предложението не е добре обмислено. Дори в Туитър иронизира: “Късмет в мисията ви да получите пари от германците.” От браншовите среди обръщат внимание и на факта, че в момента оръжейната индустрия на Германия и Европа бие тревога поради драстичен спад на износа на оръжия в сравнение с Франция и Великобритания. Един от многото ключови въпроси е кой ще има думата при производството на германо-френски или европейски самолетоносач. Прави впечатление, че предложението идва точно по време, когато Париж планира нов самолетоносач, който ще влезе в експлоатация през 2030 г. Той трябва да смени действащия от 2001 г. “Шарл дьо Гол” с близо 1950 души персонал, дължина от 262 метра, 42500 тона водоизместимост и два реактора с вода под налягане. Разходите за новия модел се изчисляват на 4,5 милиарда евро и то без самолетите. При това според експерти важи правилото, че един самолетоносач не е достатъчен, тъй като непрестанно трябва да се подлага на техническа проверка, която трае месеци. Така например наскоро френският самолетоносач беше проверяван в продължение на 18 месеца, тъй като трябваше да се подменят и горивните елементи на ядрения двигател. Твърди се, че всичко това е струвало близо един милиард евро. Според френски експерти са необходими поне два самолетоносача. Това за концерна производител е като манна небесна. От средите на военните обръщат внимание на факта, че върху самолетоносача на бъдещето трябва да може да каца планираният германо-френски боен самолет FGAS, който още е на фаза планиране. Би следвало новият боен самолет да сответства на техническите изисквания на новия френски или европейски самолетоносач. Знайно е, че при плаващите платформи има огромни различия относно техните възможности. Бойните самолети стартират или чрез катапулт, както е при “Шарл дьо Гол”, или е налице един вид шанца, какъвто е случаят с британския самолетоносач “Кралица Елизабет”, който трябва да влезе в експлоатация през 2021 г. В момента с водоизместимост от 65 600 тона и дължина от 284 метра той е най-модерният и най-голям самолетоносач в Европа. Британците работят успоредно върху втори модел. Според експерти той е от класа STOVL, тъй като бойните самолети могат да кацат перпендикулярно върху плаващата платформа, така и да излитат. Става въпрос за американските изтребители F-35B, но също и за хеликоптери. Към класа STOVL се числят също италианският самолетоносач “Gavour”, който изпълнява мисии от 10 години, както и испанският модел “Хуан Карлос”. Което ще рече, че самолетоносачите са многоцелеви. Върху тях могат да кацат хеликоптери, но и американският изтребител от тип F-35B. Всяко решение за строеж на самолетоносачи зависи и от това от кои модели трябвада се използват. Така например има морска версия на френския боен самолет “Rafale”, докато изтребителелят “Eurofighter”, с които разполагат Германия, Великобритания, Италия и Испания, не е в състояние да кацне на нито един самолетоносач, тъй като тези държави не успяха да се споразумеят за негова морска версия. Това при германо-френския вариант FGAS би следвало да се промени. Списъкът на планираните в световен мащаб нови самолетоносачи показва, че военните нямат никакви съмнения относно основната концепция за големи плаващи платформи. САЩ планират нови самолетоносачи с ядрени двигатели, струващи милиарди. И Русия разработва нови концепции. Индия, Южна Корея и преди всичко Китай също напредват с проектите си. От 2016 г. Турция се вкопчи в собствен самолетоносач TGG Anadolu, ориентиран към испанска конструкция. Моделът с дължина от 232 метра се окачествява като многоцелеви плавателен съд. Берлин и Париж още дълго ще преговарят какъв да е новият проект и дали изобщо ще бъде осъществен.", "date": "2019.03.16", "title": "“Ди Велт”: Рискованата идея за европейски самолетоносач"}
{"url": "http://clubz.bg/80701-hibridnite_ataki_se_celqt_v_bylgarskite_izbori", "text": "Хибридните заплахи целят да дестабилизират обекта на заплахата при скриване на идентичността на субекта на тази заплаха. Това ги прави трудни за преодоляване по класическите методи на разследване. В повечето случаи са форма на война, но под прага на пряко използване на конвенционална сила. Основната им цел е да се наруши правилното разбиране на ситуацията, да се затрудни вземането на правилни решения, да се парализират ефективни действия в наш интерес, и в частност наши противодействия на източника на заплахата. Тези характеристики произтичат и от стратегическия характер на хибридните заплахи – дори действията да са на тактическо ниво, те целят стратегически ефект. За разлика от тероризма обаче като правило хибридните заплахи имат за източник държавни организации, най-често разузнавателни служби, макар да се изпълняват от прокси-структури, вкл. бизнес, неправителствени организации (НПО), криминални групи. Цветанов се обяви за мажоритарна избирателна система, обвини Русия в хибридни атаки срещу България Първата стъпка към справяне с хибридните атаки е признаване на съществуването им, разбиране на същността им, връзката им със сигурността на страната. За първи път такава стъпка в България бе направена с приемането от Съвета по сигурността на Министерския съвет на 2 септември 2014 г. на „Визия 2020: България в НАТО и европейската отбрана”, която бе не само мандат на президента Росен Плевнелиев за участие в срещата на върха в НАТО на 4-5 септември 2014 г. в Уелс, но и основа за разработване на концепции и програми за работа в тази област. Важността на тази стъпка лесно може да бъде оценена от реакциите вътре и вън от страната. Беше упражнен безпрецедентен натиск върху министър-председателя проф. Георги Близнашки и министъра на отбраната да не се приема такъв документ, от него да изчезнат термини като хибридна война, кибератаки, да се изключи споменаването на Русия като субект на възможни хибридни и кибератаки. Партия „Атака” организира безпрецедентен митинг пред входа на Министерството на отбраната (което по принцип не би следвало да се разрешава като място), а партия АБВ поиска оставката на министъра на отбраната, други мълчаха, вместо да се вземат спешни мерки за засилване на капацитета ни за справяне с тези нови заплахи. Още по-важно за разбирането и справянето с хибридните и кибератаки обаче е практическото противодействие, което разкрива реалните механизми и участници. Както и при тероризма, при използването на импровизирани взривни устройства – борбата не може да се води ефективно само чрез правоохранителните органи, защита на обектите на атака, смекчаване на последствията – сериозни положителни резултати се постигат при възможност да се проследи и атакува/обезсили мрежата за подготовка на атаките. Поради своята същност хибридните атаки са особено ефективни в киберпространството. То позволява при умело използване на различни типове нападения да се причини максимална вреда върху ключови услуги чрез информационната инфраструктура при голяма вероятност за скриване на източника на атака и при относително малко разходи. Кибератаките с хибриден характер са практически информационна война, която освен физическата инфраструктура може да въздейства директно върху умовете и сърцата на гражданите, особено във времето на бум на социалните мрежи. Опасност произтича и от достъпа чрез тези мрежи до младите хора и такива по-лесноподдаващи се на радикализация поради ограничен или негативен (неудовлетворителен) социален опит. България е хибриден режим според възприятието за корупция, на едно ниво с Буркина Фасо и Гана  Хибридните атаки в киберпространството могат да се фокусират доста избирателно и целенасочено върху различни групи по специфичен начин и при добра координация да създадат силен кумулативен ефект. Президентът (2012-2017) Росен Плевнелиев нееднократно е представял факти за кибератаки по време на изборите през 2015 година, идващи от Русия. Не са ми известни решения, които да покажат, че такова вмешателство е недопустимо – да сравним това с реакцията на съседите Гърция и Северна Македония при опити за намеса на Русия във вътрешните им дела. Още по-показателни са действията на Черна гора след опита за преврат с цел осуетяване на членството им в НАТО. Все по-често основна цел на хибридните атаки е компрометиране или влияние върху резултатите на демократични избори в свободния свят – страните от НАТО и ЕС. При предстоящите избори за Европейски парламент едва ли България ще е най-важната цел, но е много лесна цел и ако се приложи правилото за „събиране първо на нисковисящите плодове”, можем да бъдем под атака. Със сигурност голямата заплаха ще бъде при следващите парламентарни избори, защото на тях ще се реши дали управлението в България ще продължи да зависи от националисти, дали ще мине направо в ръцете на комунисти, или все още има шанс за европейско развитие с участието на демократичната общност. 61 на сто от хората в ЕС се страхуват от киберманипулации на изборите Третият вариант е нежелателен за някои източни авторитарни режими и те ще действат със своите сили в хибридна война. Въпросът е дали българските правителствени сили имат капацитет и желание да поискат помощ от НАТО и ЕС за справяне с тази заплаха, или се чувстват комфортно в една периферна страна с неопределени позиции, националистическа риторика и „комунистически”, т.е. все по-авторитарен модел на използване на властта при решаване на проблемите (моделът „има човек – има проблем, няма човек и проблемът е решен”). България е много добра цел за хибридни атаки за авторитарни режими на изток от нас по няколко причини: През октомври 2014 г. на базата на „Визия 2020: България в НАТО и европейската отбрана” служебното правителство прие Концепция за киберсигурост „Киберустойчива България 2020”, въз основа на която пък през 2016 г. следващото правителство прие стратегия за киберсигурност „Киберустойчива България 2020”. През 2018 г. парламентът прие и Закон за киберсигурността. Това далеч не е достатъчно, защото пътната карта за приложение на стратегията определено не се изпълнява, Съветът за киберсигурност още не функционира, а и липсва национален координатор (какъвто имаше по концепцията още в 2014 г.). Нещо повече – няма ясен централен изпълнителен орган за киберсигурност и още повече за противодействие на хибридни заплахи. Вероятно тази заплаха не се разпознава или няма воля за справяне с проблема. Има много варианти, но колкото по-просто, ясно и в същото време всеобхватно е решен този въпрос, толкова по-добри ще са резултатите и ще намалява рискът за сигурността на страната, в частност за защитата на демократичния процес при избори. \"Шпигел\": Руските кибератаки са с дългосрочни цели За страни като България много подходящ е опростен модел, където киберустойчивостта и противодействието на хибридните заплахи са съсредоточени в Министерството на отбраната при ангажиране на ниво ръководство чрез съответните съвети на всички заинтересовани страни под председателството ако не на премиер, то поне на вицепремиер. Ръководството има нужда от консултиращ орган, създаден от академичната общност. Изпълнението се планира и координира централно от структура на отбраната, но с участие по отделните задачи на сили и средства на всички публични и дори частни организации с роля и способности в тази област. Особено важно при тази централизация е възможността за ангажиране на разузнавателната общност чрез единна координация, интеграция на информацията от открити източници и оптимизация на обмена с другите страни от свободния свят. Използването на способности на НАТО и ЕС или отделни съюзници е от изключителна важност за България поради ограничения ни капацитет, нивото на зрялост на системите и големия натиск върху страната. Опитът от времето на Косовската криза и последвалите избори през 2001 г. дава добра основа за усъвършенстване на системата за противодействие на хибридните атаки и все повече в киберпространството, но са важни и уроците от изборите след 2014 г., когато хибридните и кибератаките сериозно се увеличиха. 8 страни от ЕС искат санкции за кибератаки Какъвто и вариант обаче да бъде избран, трябва да сме наясно, че става въпрос за национална сигурност, става въпрос за използване на сила и ако сме демократична страна, следва да има строги правила за демократичен контрол на създадената система за киберустойчивост и противодействие на хибридните заплахи, за да не се окаже, че самата тази система е основният инструмент на кибер- и хибридните атаки срещу България, българското общество, българите – където и да са по света. Основният проблем си остава в генезиса на нашата отбрана и служби за сигурност – те са проектирани, изградени и „оперативно маскирани” при промените през 1989 година от КГБ и ГРУ. Независимо от сериозните реформи, особено в отбраната, позволили ни членство в НАТО, на практика „пъпната връв” не е прекъсната и не може да очакваме системата ни за отбрана и сигурност да действа срещу заплахи, идващи от Москва. Членството в НАТО и ЕС силно ограничава „репресията” срещу български граждани, но не може да замести необходимостта от действена система за сигурност, която да е ефективна, ефикасна и устойчива срещу всички заплахи, включително такива, идващи от Москва, защото те не могат да се изключат. Виждаме проявленията им в други страни от НАТО и ЕС, вероятно действат и срещу България – нали „курица не птица, а България не за граница”. Без решаването на проблема с позициите на Държавна сигурност (респективно КГБ/ГРУ) в системата ни за сигурност, образование, наука и култура не можем да говорим за суверенна страна, ефективен член на НАТО и ЕС, затова съюзниците с право се защитават от нас – троянския кон на Русия в НАТО и ЕС, който по съвместителство се оказва удобна входна точка и за различни престъпни мрежи, вкл. чрез продажба на български паспорти. **  България е хибриден режим според възприятието за корупция, на едно ниво с Буркина Фасо и Гана  61 на сто от хората в ЕС се страхуват от киберманипулации на изборите \"Шпигел\": Руските кибератаки са с дългосрочни цели 8 страни от ЕС искат санкции за кибератаки", "date": "2019.03.16", "title": "Хибридните атаки се целят в българските избори"}
{"url": "http://clubz.bg/80705-ciklon_vze_140_jertvi_v_afrika_video", "text": "Циклон причини смъртта на над 140 души в Мозамбик, Зимбабве и Малави. Стотици хора са в неизвестност, а десетки хиляди, предимно в бедни селски райони, бяха лишени от достъп до пътища и телефон, предаде Асошиейтед прес, цитирана от БТА. \n\tПредставители на ООН и на правителствата на трите южноафрикански държави съобщиха, че циклонът Идай е засегнал общо над 1,5 милиона души.   \n\tНай-тежко пострадал е пристанищният град Бейра в Централен Мозамбик, където летището е затворено, няма ток и много къщи са били разрушени. Циклонът връхлетя Бейра в четвъртък вечерта, след което се насочи на запад към Зимбабве и Малави. По пътя си стихията засегна още хиляди хора, в частност в източните райони на двете страни, граничещи с Мозамбик. \n\tЦиклонът разруши жилищни сгради, училища, стопански обекти, болници и полицейски управления. Хиляди хора са откъснати от света заради наводненията.  ", "date": "2019.03.16", "title": "Циклон взе 140 жертви в Африка (ВИДЕО)"}
{"url": "http://clubz.bg/80706-v_sofiq_predi_da_hvyrlish_fas_nqma_nujda_da_se_oglejdash", "text": "Знаете ли, че... в София се налагат глоби за неправомерно изхвърлените фасове? Отрицателният отговор няма да бъде срамен, тъй като инспекторите, контролиращи този процес, могат само много трудно да бъдат забелязани, за разлика от служителите на „Градската мобилност”, например. На теория правила има и за фасовете, но въпросът с практическото им приложение е доста сложен, показа проверката, осъществена с любезното съдействие на Столичния инспекторат. С детективите по отпадъците шега не бива Глобата не е висока – 10 лева, и важи вече от цели десет години – в съответствие с две последователни Наредби, регламентиращи изхвърлянето на отпадъците. Ето и какво поясняват от Столичния инспекторат: В София пушенето на обществени места не е забранено, отбелязват от Инспектората, откъдето дават и следните пояснение:", "date": "2019.03.16", "title": "В София преди да хвърлиш фас, няма нужда да се оглеждаш"}
{"url": "http://clubz.bg/80693-oligarhyt_deripaska_sydi_sasht_zaradi_sankciite", "text": "САЩ свалят санкциите срещу компании на Дерипаска", "date": "2019.03.16", "title": "Олигархът Дерипаска съди САЩ заради санкциите"}
{"url": "http://clubz.bg/80694-prokurorka_iska_da_globi_trymp_56_mln", "text": "Присъдата на Манафорт набъбна до 7,5 г.", "date": "2019.03.16", "title": "Прокурорка иска да глоби Тръмп $5,6 млн."}
{"url": "http://clubz.bg/80695-fifa_odobri_novo_svetovno_vypreki_protestite_ot_evropa", "text": "Бордът на ФИФА одобри нов формат на Световното клубно първенство на заседание в Маями. Първата надпревара е насрочена за 2021-а и ще се провежда на четири години. Ще включва 24 отбора - осем от Европа, шест от Южна Америка, по три от Африка, Азия, Северна и Централна Америка и един от Океания. Асошиейтед прес информира, че разполага с документ, в който са записани датите на напреварата - 17 юни - 4 юли. Засега не е избран домакин. Новият клубен Мондиал ще заеме мястото в календара на Купата на конфедерациите - надпреварата предхожда Световното година по-рано. На този етап не е ясно какво ще се случи с тази Купа. Клубният Мондиал сега е през декември всяка година и включва седем отбора от шестте конфедерации на ФИФА. Почти неизменно го печели представителят на УЕФА (носителят на титлата в Шампионската лига). Номер 1 е \"Реал\" (Мадрид). Трета поредна световна титла за \"Реал\" (Мадрид) Твърди се, че всеки един от 24-те участника в разширения формат ще получи по 66 милиона долара - извън наградния фонд. Междувременно Европейската клубна асоциация (ЕКА), включваща най-големите отбори на Стария континент, остро се противопостави на решението с официална позиция. Грандовете заявяват, че такава надпревара не бива да се насрочва преди 2024 г., докогато е гласуван актуалният международен футболен календар. Те негодуват, че ФИФА не ги е потърсила за консултации и предупреждават, че ще бойкотират турнира. На въпрос на брифинг в Маями за тази опасност, Джани Инфантино отговори така: Според Би Би Си, президентът на УЕФА Александър Чеферин е бил уведомен от ЕКА да изрази несъгласието й пред борда на заседанието в Маями. ФИФА обяви плановете си за ново клубно Световно още миналата есен, тогава отново последва негативна реакция и решението бе отложено за март. Както личи - няма промяна в позициите. ФИФА ще въвежда два нови турнира, Европа не иска А другият голям въпрос, който бордът на ФИФА трябваше да обсъжда в слънчева Флорида, е дали още от 2022 г. на Световното в Катар броят на финалистите да бъде увеличен от 32 на 48 - колкото със сигурност ще бъде през 2026 г. в САЩ, Канада и Мексико. За тази възможност се говори от месеци, а Катар заявява, че може да се справи, стига да получи подкрепа от съседна страна. Така напрактика и този Мондиал може да е с повече от един домакин. Още на Световното в Катар може да има 48 отбора Джани Инфантино определя шансовете за 48 отбора през 2022 г.  като \"осъществими\". Крайното решение ще бъде взето на конгреса на ФИФА през юни в Париж. ФИФА ще въвежда два нови турнира, Европа не иска Още на Световното в Катар може да има 48 отбора", "date": "2019.03.16", "title": "ФИФА одобри ново Световно, въпреки протестите от Европа"}
{"url": "http://clubz.bg/80696-mvr_ne_znaem_za_teroristichni_vryzki_na_atentatora_ot_krajstchyrch_u_nas", "text": "МВР няма данни за терористична дейност на атентатора, който уби вчера 49 души в Крайстчърч, Нова Зеландия по време на пребиваването му в България през ноември 2018 г., съобщи главният секретар на министерството Ивайло Иванов. Терористът от Нова Зеландия е бил в България през 2018 г. (ВИДЕО) Работата на органите на сигурността продължава. Целта е да се установи дали Тарънт е имал у нас контакти с български или с чужди граждани. Засега е ясно, че през цялото време е пътувал сам. Има и деца сред жертвите в Крайстчърч Той каза, че Тарант е спал в Плевен, но отказа да съобщи къде точно. Според Българското национално радио Тарант е преспал два пъти и в София в малък хотел близо до летището и е наел за седмица кола от малка фирма за отдаване на автомобили под наем.  Йордан Качармазов, собственик на къща за гости в района на Плевен каза пред Нова телевизия, че Тарант е преспоал в негова стая и че в паспорта на госта от Австралия имало пакистанска виза. Според телевизията освен в София и в Плевен Тарант е бил и в Габрово, Велико Търново, Казанлък, Пловдив, Асеновград, Бачково, Банско, Благоевград, Перник. Все още няма информация дали в Българя Тарант е плащал в брой или с карта. МВР работи в сътрудничество с ДАНС и с чуждестранните партньорски служби, каза главният секретар. Отделно днес лидерът на ДПС Мустафа Карадайъ осъди в   терористичното нападение в Крайстчърч. Има и деца сред жертвите в Крайстчърч", "date": "2019.03.16", "title": "МВР: Не знаем за терористични връзки на атентатора от Крайстчърч у нас"}
{"url": "http://clubz.bg/80708-cska_sofiq_bi_beroe_predi_nachaloto_na_vtorata_faza", "text": "ЦСКА-София победи \"Берое\" с 2:0 в мач от 26-ия кръг на Първа лига - последен от първата фаза. Предстои двуседмична пауза заради старта на евроквалификациите на националните отбори. Втората фаза стартира в края на месеца. Така класирането в първата шестица преди разделянето на шампионата изглежда така:  Ако утре \"Черно море\" победи \"Дунав\" (Русе), ще мине пред \"Берое\". \"Червените\" надиграха изпадналия в криза напоследък тим на старозагорци, който създаде само един голов шанс за целия мач. Тиаго Родригес откри в 18-ата минута. В 90-ата Ерол Алкан си отбеляза автогол след пробив и центриране на Едвин Джеси. На стадион \"Българска армия\" домакините създадоха доста голови възможности, особено преди почивката. Те много по-рано можеха да решат всичко. По-рано днес лидерът \"Лудогорец\" очаквано разгроми \"Септември\" с 6:0 с голове на Якуб Шверчок (2), Драгош Григоре от дузпа, Марселиньо (2) и Клаудиу Кешеру. А новината от мача \"Верея\" - \"Левски\" (3:4) не е победата на \"сините\", а това, че те пуснаха цели три гола от най-слабия отбор в Първа лига. Гостите получиха две дузпи. Давиде Мариани откри 27-ата минута от наказателен удар. Само около 120 секунди по-късно Нуно Рейш си отбеляза ефектен автогол и резултатът бе изравнен. В 33-тата и 38-ата Серджиу Буш и Станислав Костов върнаха спокойствието при \"левскарите\".  Голеадата продължи след почивката. Орелиан Лола намали в 56-ата минута. В 70-ата съдията даде нов 11-метров удар за \"Левски\" и влезлият като смяна Валери Божинов реализира. Изпълнението му бе отстъпено от Мариани, а домакините останаха с човек по-малко заради втори жълт и червен картон на Шота Квазава. В добавеното време юношата Денислав Станчев вкара трето попадение за \"Верея\".", "date": "2019.03.16", "title": "ЦСКА-София би \"Берое\" преди началото на втората фаза"}
{"url": "http://clubz.bg/80700-rusnak_opita_da_syjivi_mumiqta_na_lenin_sys_zehtin", "text": "Суматоха възникна на Червения площад в Москва, съобщава БГНЕС. Мъж се опита да нахлуе в Мавзолея на Ленин и да залее мумията на покойния съветски лидер със зехтин, докато крещи  , съобщава „Раша тудей“. По-късно мъжът обяснил на полицията, че искал да съживи Ленин. \"Ленин, събуди се, Брежнев полудя!\" В момента мавзолеят е временно затворен за ремонтни дейности. Случайни минувачи обаче видели как мъж вади от джоба си бутилка със зехтин и се опитва да се промъкне през централния вход. Той е бил спрян от охраната, но не и преди да залее мраморната плоча пред мавзолея със зехтин. Руснаци направиха менте мавзолей с Ленин вътре  Лекарите, които прегледали мъжа в полицията заявили, . Полицията обаче е решила да му наложи глоба от 500 рубли (7,50 долара) за нарушаване на обществения ред, преди да го изпрати в психиатрията. Вежди Рашидов: Жалко, че съборихме мавзолея През последните няколко години мавзолеят на Ленин често става обект на вандалски появи – бил е пръскан със спрей, заливан с боя и светена вода, както и облепян с тоалетна хартия, припомня агенцията. Руснаци направиха менте мавзолей с Ленин вътре  Вежди Рашидов: Жалко, че съборихме мавзолея", "date": "2019.03.16", "title": "Руснак опита да съживи мумията на Ленин със зехтин"}
{"url": "http://clubz.bg/80664-shpickomandite_na_maduro", "text": "Президентът на Венецуела Николас Мадуро все повече разчита на паравоенни групи, които да му помогнат да задържи изплъзващата му се власт. Все по-често там, където в латиноамериканската държава, се надигат недоволни гласове от липсата на храна, на ток и огромната мизерия, се появяват т.нар. colectivos - на мотори, с лица, прикрити от кърпи. Тази седмица Мадуро направо ги призова да бъдат по-дейни. Страната е на ръба на икономически колапс, а подкрепяната от САЩ и ЕС опозиция начело с Хуан Гуайдо притиска Мадуро да сдаде поста си. Преди дни Вашингтон оттегли и дипломатите си от Венецуела. Тези формирования не са така многобройни както въоръжените сили на Венецуела, имат между 5000 и 7500 души в цялата страна, повечето са в градовете. Това твърди пред \"Вашингтон пост\" Алехандро Веласко, професор по история в университета на Ню Йорк, който е изследвал тези структури. Те обаче са много дейни и са част от обяснението как Мадуро остана на власт дори и след като икономиката на страната се срина. Шпецкомандите са отдадени и решителни, те притежават и изключителни способности да сеят страх и да тероризират венецуелците. Ингрид Малдонадо е била свидетел на едно от последните изстъпления на мотористите на Мадуро, при което те влизат в сблъсък с опитващи се да протестират граждани на Чачао, район с много бизнес сгради, блокове с апартаменти и хотели в източната част на Каракас. Колективос имат своите корени във вдъхновените от Куба партизански сили, които се бият срещу антикомунистическите управления на Венецуела през 60-те години на миналия век. След края на този конфликт някои от въстаниците се връщат в бедните квартали, решени да разпространят социализъм чрез активни социални дейности в полза на общността - преподават, показват филми, раздават безплатно хляб, както и защитават жителите им от корумпираната полиция. Трудови колективи газят опозицията във Венецуела (СНИМКИ+ВИДЕО) След Боливарската революция и идването на Уго Чавес, предшественика на Мадуро, на президентския пост, броят на тези малки въоръжени групи нараства. Някои от тях получават позволение да контролират определени квартали - както и да ръководят криминалните дейности в тях като трафика на дрога. В замяна те \"организират\" избирателите и осигуряват и друг вид политическа подкрепа. Уго Чавес, който ръководи Венецуела от 1999 г. до смъртта си през 2013 г., е популярен сред жителите на страната. Той не е така зависим от колективос. Мадуро обаче е крайно недолюбван заради некъдарното управление на икономиката на страната, което доведе до хиперинфлация и липса на храна и лекарства в богатата петролна държава. Той все повече трябва да разчита на сила, за да се задържи на власт. Пред последните няколко години се появиха нови форми на колективос - в тях има все повече бивши или настоящи полицейски служители, като и правителствени охранители. Те са все по-малко идеологически мотивирани от чавизма или от крайно леви идеи за радикална промяна, единствената им цел е да няма промяна във властта, обяснява Веласко. Власт за тях много често означава достъп до правителствени фондове и стоки. Въпреки че е трудно да се проследят точните обвързаности на групировките с държавата, е ясно, че някои от участниците в колективос са получили достъп до разпределението на хранителните пакети на правителството в бедните райони на страната - така те получават контрол над гладните и мизерстващите. Някои анализатори дори предполагат, че някои от тях получават заплащане от отделни членове на правителството.на страната. Колективос се различават твърде много в дейностите и начина си на организиране. Група от около 100 мотористи с черни каски и черни дрехи редовно минават през колониалния исторически център на Каракас, в близост до президентския дворец, като развяват огромни червени знамена на управляващата социалистическа партия. Те са смущаваща гледка - макар и да не размахват оръжия. Други не се притесняват да плашат с насилие. Наскоро общностен активист в бедния квартал Ла Вега в Каракас се опитва да свика среща за насрочване на учителска стачка. Въоръжени мъже на мотори го обграждат и искат да знаят какво смята да прави. Този натиск и контрол обезкуражават бедните венецуелци да се присъединят към протестите в подкрепа на Хуан Гуайдо.  Паравоенните организации са ефективни отчасти и защото се радват на безнаказаност. Старите колективос са част от техните общности, но има много нови, които трудно могат да бъдат идентицирани от гражданите. Те слагат маски на лицата си, а моторите им често са без регистрационни номера. С увеличаването на политическата нестабилност дори криманални банди или групи крадци на коли започнаха да се наричат колективос, обяснява Давид Шмилде, експерт по Венецуела от университета в Тулан. Най-важното оръжие на колективос е тяхната способност да всяват страх. Роберто Патриньо, опозиционен активист, е един от водачите на демонстрациите на 23 февруари в граничния венецуелски град Уреня, които искаха да притиснат силите по сигурност да позволят на хуманитарна помощ от Колумбия да стигне във Венецуела. Той разказва, че когато венецуелската Национална гвардия използвала сълзотворен газ, множеството устояло на натиска. Но тогава се появили колективос и започнали да стрелят с оръжията си. В последно време колективос стават особено важни, тъй като правитеството става все по-неуверено да използва армията за потушаване на протести. Висшите военни все още са лоялни на Мадуро, но по-ниските чинове страдат от същия глад като останалите венецуелци и могат да се обърнат на страната на демонстрантите. Правитеството използва и нов отдел в националната полиция - Специалните сили за действие. Тези сили тормозят и убиват млади протестиращи в бедните квартали, твърдят правозащитници, които смятат, че тези структури работят заедно с колективос.", "date": "2019.03.16", "title": "Шпицкомандите на Мадуро"}
{"url": "http://clubz.bg/80691-federer_sreshtu_nadal_v_indiyn_uels", "text": "Тенис класика ще има на полуфиналите на турнира в Индиън Уелс тази вечер. Един срещу друг ще се противопоставят Роджър Федерер и Рафаел Надал. Маестрото спря оставилия отлични впечатления 22-годишен поляк Хуберт Хуркаш - 6:4, 6:4. Спечелилият вече сто турнира в кариерата си швейцарец няма загубен сет от началото на надпреварата в Калифорния. Лесни победи за Надал и Федерер в Калифорния На Рафа Надал беше по-трудно срещу руснака Карен Хачанов - 7:6(2), 7:6(2). Притеснително е, че в началото на втория сет испанецът поиска медицински таймаут и на дясното му коляно беше поставена превръзка. Не се вадя да има големи проблеми до края на срещата, дано е така и до края на турнира. Надал води с 23:15 победи срещу Федерер. Двамата не са се противопоставяли от 2017 г., когато последната среща бе спечелена от Роджър. Федерер се изказа срещу Джокович В другия полуфинал ще спорят Милош Раонич (Канада) и Доминик Тийм (Австрия). Раонич се справи с тръгналия от квалификациите като \"щастлив губещ\" сърбин Миомир Кечманович - 6:3, 6:4. А Тийм мина през четвъртфиналите без игра, тъй като съперникът му Гаел Монфис (Франция) се контузи и отказа мача. Австриецът е спечелил и двата мача срещу канадеца до момента. При дамите за титлата ще спорят Ангелик Кербер (Германия) и 18-годишната Бианка Андрееску (Канада). Федерер се изказа срещу Джокович", "date": "2019.03.16", "title": "Федерер срещу Надал в Индиън Уелс"}
{"url": "http://clubz.bg/80689-mercedes_startira_ot_pyrva_redica_v_melbyrn", "text": "Пилотите на \"Мерцедес\" Люис Хамилтън и Валтери Ботас са първи и втори на квалификацията за Гран При на Австралия - откриващото сезона състезание във Формула 1. Двамата ще застанат утре сутринта в 7 часа наше време най-отпред на стартовата решетка - британецът е начело. Хамилтън продължи превъзходството си, започнало още от свободните тренировки. Той за шести път печели квалификацията в Мелбърн. В предишните две години обаче победата грабваше Себастиан Фетел. Пилотът на \"Ферари\" е трети, а съотборникът му Шарл Льоклер - пети. Между тях се вклини Макс Верстапен (\"Ред Бул\"). Преди Мелбърн се смяташе, че \"Ферари\" има леко предимство пред останалите, включително пред \"Мерцедес\". В повечето предсезонни тренировки Фетел даваше най-добрите времена. Поне досега в Австралия личи, че \"сребърните стрели\" или тактически са \"връщали газта\", или много бързо са наваксали изоставането. Въпреки това в неделя победата може отново да отиде при \"Ферари\", а Макс Верстапен също ще направи опит да се качи най-високо на подиума. Почина голяма личност от Формула 1 Гран При на Австралия ще отдаде почит на починалия в четвъртък Чарли Уайтинг, бившият директор на състезанията във Формула 1.", "date": "2019.03.16", "title": "\"Мерцедес\" стартира от първа редица в Мелбърн"}
{"url": "http://clubz.bg/80666-dij_snajder_s_qk_nov_metyl_video", "text": "Често пишем за него... Защото е готин, защото е пич, който винаги има какво да каже, защото не се дава, макар вчера да навърши 64 г... И защото клишето \"втора творческа младост\" той...   Тази му е поне петата младост! Дълъг, рус, устат и обича метъла, що е то? (ВИДЕО) Новото видео на това русокосо, ужасно нещо се нарича  Снайдер продържава да изстрелва приятни парчета с неподправен мирис на \"Туистед Систър\" от новия си албум, създаден и кръстен В клипа има препратка към класиката на \"Туистед...\" I Wanna Rock, има бясно темпо, има паркур и бойна сцена върху влак. А, да не забравим - има и няколко очарователни композиторски идеи, а не обичайните   на които и \"Туистед\" биха завидели . Продуцент на творбата е вокалистът на Hatebreed Джейми Джаста, а режисьор на видеото - Лео Либерти, отбелязва музикалният сайт WeRock.   Практически новата песен е трети поред сингъл от албума For The Love Of Metal, след титулното видео от декември 2018 г. и издадената малко по-рано Become The Storm. А има и няколко  видеа - като тези на   и      Не е зле като за човек, който би трябвало да си чака пенсионното решение \"с единия крак\" в НОИ - нали?", "date": "2019.03.16", "title": "Дий Снайдер с як нов метъл (ВИДЕО)"}
{"url": "http://clubz.bg/80675-brekzit_haos_ili_tochno_obratnoto", "text": "Британският парламент проведе серия от гласувания през тази седмица в опит да разплете възела около Брекзит. Ако се съди по обществената реакция у нас, масовото впечатление е за безизходица, хаос и въобще тотална липса на политическа воля за намиране на решение. Това обаче не е съвсем вярно. Всички тези процедури и гласувания всъщност целят обратното на хаоса, а именно да откроят за какво има мнозинство в британския парламент – точно това се и случи през последната седмица. Ето накратко коментар по някои от основните линии на размисъл: Подобни заглавия можеха да се срещнат в родните медии през последните дни. Това твърдение е невярно. Факт е, че на гласуването в сряда парламентът изрази твърда позиция срещу Брекзит без сделка, което означава само едно – мнозинството в парламента е против целенасоченото хаотично излизане от ЕС без сделка. Това наистина е важен сигнал. Хаотичното излизане от ЕС обаче не може да бъде забранено, тъй като това е опцията по подразбиране – ако няма сделка или ако няма отлагане, излизането без сделка ще се случи по подразбиране на 29 март тази година. Не е толкова просто. Британският парламент уважава вота на хората отпреди две години и като цяло гласовете просто да се пренебрегнат резултатите от референдума са малко – технически това е възможно, но би било политическо самоубийство и шансовете да се случи са нулеви. Нов референдум в момента (до 29-ти март) също не е на масата. В четвъртък имаше подобно предложение, което не беше подкрепено. В идните две седмици ще се дебатира сделка и отлагане на излизането. За нов референдум, ако ще се говори въобще, ще бъде след евентуалното отлагане. Отделно цялата процедура по нов референдум отнема поне 5-6 месеца. Всъщност има шанс за сделка. В четвъртък британският парламент наистина подкрепи отлагането на Брекзит, но има важни детайли. Ключовият момент е, че се дава възможност да се подкрепи сделката с ЕС до 20-ти март, тоест има още една седмица време. Съответно ще има и трети решителен вот по самата сделка. Ако сделката бъде подкрепена, отлагането ще бъде само с няколко месеца (най-късно до 30 юни), колкото да се приемат нужните законодателни промени. Ако сделка до 20-ти март няма, ще се търси по-дълго отлагане, което означава, че Великобритания ще участва и в европейските избори през май 2019 г. Последното е изрично записано в решението на британския парламент. Големият въпрос безспорно е какво толкова може да се промени за една седмица, така че сделката да се случи. Макар вероятността да остава малка, някои развития са в подкрепа на сделката: Всичко това, разбира се, съвсем не гарантира, че сделка ще има. Факт е обаче, че развитията от последната седмица не са хаотични, а напротив – гласуванията протекоха според очакванията и очертаха по-ясно линиите на различните мнозинства в британския парламент. Ако до 20-ти март сделка няма, топката ще е и в полето на ЕС по темата за отлагането – дали ще се поставят условия и за какъв период ще бъде. Ако все пак сделка има, то тя няма да е шокираща – както много добре знаем, британците обичат да правят сделки точно преди да се затвори трансферният прозорец.", "date": "2019.03.16", "title": "\"Брекзит\" - хаос или точно обратното?"}
{"url": "http://clubz.bg/80692-izsledvane_mitata_na_trymp_sa_struvali_na_sasht_78_mlrd", "text": "Търговската война на президента Доналд Тръмп е струвала на американската икономика 7,8 милиарда долара или 0,04 процента загуби за брутния вътрешен продукт на страната през 2018 година. Това сочат резултатите от изследване на екип от икономисти от водещи американски университети, публикувано снощи, предаде Ройтерс, цитирана от БТА. \n\tАвторите на проучването посочват, че са анализирали краткосрочното отражение на действията на Тръмп и са заключили, че вносът от страните, срещу които са били взети ограничителни мерки, е намалял с 31,5 на сто. В същото време американският износ, станал обект на ответните санкции, се е свил с 11 процента. Освен това икономистите са пресметнали, че годишните загуби за потребителите и за производителите от увеличилите им се разходи за вноса са общо 68,8 милиарда долара.  \n\tСлед като се нарече \"човека на митата\", Тръмп се ангажира да намали търговския дефицит като премахне несправедливия внос и предоговори търговски споразумения, припомня Ройтерс.", "date": "2019.03.16", "title": "Изследване: Митата на Тръмп са стрували на САЩ $7,8 млрд"}
{"url": "http://clubz.bg/80697-premieryt_na_avstraliq_porica_krajnodesen_komentar_na_atentata_v_krajstchyrch", "text": "Австралийският премиер Скот Морисън обяви днес, че правителството му ще порицае сенатор заради ислямофобски коментар за стрелбите в джамиите в Крайстчърч, предаде ДПА, цитирана от БТА.  \n\tМорисън заяви, че коалиционното му правителство и опозиционната Австралийска лейбъристка партия планират да внесат предложение в парламента, когато той се събере отново през април, сенаторът да бъде порицан. Сенатор Фрейзър Анинг от Куинсланд, крайнодесен независим политик, написа вчера в Туитър: \"Има ли все още някой, който да оспорва връзката между мюсюлманската имиграция и насилието?\"     След това сенаторът разпространи изявление, в което осъди терористичния акт в Нова Зеландия, но настоя, че той е израз на \"растящия страх от засилващото се мюсюлманско присъствие\". Морисън направи изказването си след посещение на джамията \"Лакемба\" в Сидни. \n\tСенаторът трябваше да бъде укротен днес, след като удари един младеж, който пък го замери с яйце в знак на протест срещу ислямофобското му изказване след убийствените нападения срещу две джамии в новозеландския град Крайстчърч, информира Франс прес. ", "date": "2019.03.16", "title": "Премиерът на Австралия порица крайнодесен коментар на атентата в Крайстчърч"}
{"url": "http://clubz.bg/80698-trymp_naloji_pyrvoto_si_veto_nad_reshenie_na_kongresa", "text": "Американският президент Доналд Тръмп наложи вето на приетата от Конгреса резолюция за отмяна на извънредното положение по южната граница, съобщи Ройтерс, цитирана от БТА. Това е първият случай, в който Тръмп използва правото си на вето откакто дойде на власт преди две години.  Конгресмени искат да знаят какво си е говорил Тръмп с Путин Конгресна комисия събира доказателства за импийчмънт на Тръмп Конгресна комисия събира доказателства за импийчмънт на Тръмп", "date": "2019.03.16", "title": "Тръмп наложи първото си вето над решение на Конгреса"}
{"url": "http://clubz.bg/80699-nasilieto_se_zavyrna_v_parij_s_jylta_jiletka", "text": "Френските \"жълти жилетки\" влязоха в сблъсъци с полицията в района на Триумфалната арка в Париж в 18-ия пореден уикенд от демонстрации срещу президента Еманюел Макрон, предаде Асошиейтед прес, цитирана от БТА. \n\tПротестиращите хвърляха димки и други предмети по полицаите и започнаха да блъскат по стъклата на полицейски микробус.  \n\tПолицията съобщи за над 80 ареста. Протестиращите се опитват да вдъхнат нов живот на движението си срещу Макрон и политиката му.  \n\tФранс прес съобщи, че е имало и грабежи на магазини по \"Шан-з-Елизе\". \n\tСлед намалелия брой на участниците в протестите през последните уикенди групите на \"жълтите жилетки\" организираха десетки митинги и шествия за днес в столицата и други градове. \n\tВ социалните мрежи днешната акция е наречена \"Акт-18 - Ултиматум - Цяла Франция в Париж\". Един от лидерите на \"жълтите жилетки\" Ерик Друе, каза, коментирайки днешната акция, че очаква активизиране на протестите тази събота. Миналата седмица, на 9 март, според данни на вътрешното министерство в демонстрациите в цялата страна са се включили по-малко от 30 000 души. Това бе най-слабата активност на движението в цялата му история. В първия протест, на 17 ноември, участваха 282 000 души. Демонстрантите запалиха пожар в банка и обраха магазини, съобщи Ройтерс. Полицията използва сълзотворен газ и водни оръдия. \n\tКлон на банка \"Тарно\" и два репа за вестници бяха подпалени на централния бул. \"Шан-з-Елизе\", което наложи намесата на пожарната. \n\tМайка и дете бяха спасени от огнеборците, тъй като имаше опасност пожарът да обхване горния етаж на сградата, където те живеят.  \n\tЕдинайсет души, включително двама полицаи, са пострадали леко при пожара, уточниха представители на пожарната, цитирани от Франс прес.  \n\tКрай Триумфалната арка демонстранти хвърляха павета по полицаи за борба с безредиците, които отвърнаха със сълзотворен газ. \n\tДемонстранти изпотрошиха и разграбиха магазини, както и луксозния ресторант \"Фуке\", на емблематичния парижки булевард. \n\tФренският министър на вътрешните работи Кристоф Кастанер съобщи, че броят на демонстрантите в столицата е 8000. Той добави, че са мобилизирани 1400 полицаи. \n\tВ социалните мрежи \"жълтите жилетки\" обявиха за своя цел \"обсаждането на Елисейския дворец\" - официалната резиденция на френския президент в Париж, отбелязва Франс прес.  \n\tСамият Макрон обаче не е в столицата - този уикенд той е на ски в Пиренеите, за да \"презареди\", съобщиха от неговата канцелария.   Отделно днес десетки хиляди демонстранти излязоха днес на шествия във Франция, за да протестират, по думите им, срещу \"бездействието\" по отношение на климатичните промени, съобщи Франс прес, цитирана от БТА. \n\tТе изразиха и подкрепа към исканията в социалната сфера на движения като \"жълтите жилетки\". \n\tДемонстрантите в Париж бяха между 25 и 30 хиляди по данни на полицейската префектура. Според комюнике на организаторите са се събрали 350 000 души в цяла Франция, включително 107 000 в столицата.  \n\tДемонстрантите в Париж се събраха на Площада на Операта и вървяха до Площада на Републиката.", "date": "2019.03.16", "title": "Насилието се завърна в Париж с жълта жилетка"}
{"url": "http://clubz.bg/80681-sasht_vyvejdat_sankcii_sreshtu_mejdunarodniq_nakazatelen_syd", "text": "САЩ обявиха вчера въвеждането на санкции срещу Международния наказателен съд (МНС) в Хага и ще отказват визи на лица, които инициират или участват в разследвания и съдебно преследване на американски служители пред съда, заяви днес държавният секретар Майк Помпейо, цитиран от ДПА и Франс прес. Държавният секретар посочи, че първите забрани за издаване на визи вече са обявени, без да разкрива за колко лица се отнасят. \n\tВ началото на ноември 2017 г. прокурорката на МНС Фату Бенсуда обяви, че е поискала от съдиите правомощия да започне разследване на военни престъпления, извършени в рамките на афганистанския конфликт, най-вече от американската армия. \n\tВ безпрецедентна атака срещу тази международна институция, натоварена да се произнася по военни престъпления и престъпления срещу човечеството, на която САЩ не са член, през септември 2018 г. Белият дом заплаши съдиите и прокурорите от МНС със санкции, ако вземат на прицел американци или израелци. \n\tИскането за разследване обаче все още е в сила, заяви Помпео. Той каза, че целта на тази нова политика е да бъде накаран МНС да промени насоката си спрямо САЩ и техните съюзници. Биха могли да последват по-нататъшни мерки, включително икономически санкции, предупреди Помпейо. Помпео описа МНС като организация, която има \"широки и непонятни\" правомощия. \n\tПомпео визираше конкретно исканията за разследване на американските военни действия в Афганистан. Първият американски дипломат отказа да даде данни колко хора са засегнати от новите санкции на САЩ.", "date": "2019.03.16", "title": "САЩ въвеждат санкции срещу Международния наказателен съд"}
{"url": "http://clubz.bg/80690-kakva_pensionna_sistema_tova_si_e_chista_piramida", "text": "Вероятно всички сте чували крилатата фраза, че политиците са много добри в създаването проблеми, които след това триумфално да решават. У нас обаче те и за това не стават. Проблеми създават, но после не ги решават, а само ги замитат под килима. Докато по стар соцнавик, се снишават, докато мине бурята. Какво от това, че са ощетили хиляди невинни хора, които съвестно са изпълнявали закона. Какво от това, че са разбили живота на стотици семейства и са ги обрекли на мизерия. Преди седмица се възмутих от една „дребна“ поправка в закона, с която се променя формулата, по която се изчислява пенсията на пенсиониращите се след 01.01.2019 г. Прокарана на тъмно, набързо, без оценка на въздействието и икономическа обосновка. Според нея за пенсия вече ще се вземат предвид само осигуровките върху доходите след 2000 г. По признанието на отговорния орган – НОИ, ощетени са 37,5% от бъдещите пенсионери! Какво се случи оттогава досега? Бях залят със сигнали на отчаяни хора, които цял живот са се осигурявали честно върху заплатата си, и сега разбират, че са жестоко прецакани. При някои от тях разликата в размера на пенсията между новата и старата формула надминава 100%. Прилагам само един от примерите, на човек който разполага с официална справка, направена от НОИ – по новата формула бъдещият пенсионер ще получава 254.08 лв., а по старата е можел да получава по 522.90 лв.! При и без това мизерните пенсии, това си е чист грабеж! НОИ, който имаше на страницата си два вида калкулатори за изчисляване на пенсиите – по новата и по старата формула, не само не взе отношение по проблема, но бързо премахна възможността за сравнение! Сега там има калкулатор само за новата формула! А специалистите му категорично отказват консултации за двете формули. Защо? За да не създавали напрежение?!? Т.е. за тях: няма калкулатор – няма проблем. Как да не очакваме тогава скоро и познатото: няма човек – няма проблем!? Депутатите и социалният министър, който по стечение на обстоятелствата е и бивш дългогодишен директор на НОИ, потънаха вдън земя! Заети са с „по-важни“ въпроси като например амнистията за дълговете на мюфтийството, които между другото, са натрупани основно от неплащане на пенсионните вноски на ислямските духовници. Сал един Хасан Адемов (ДПС, председател на социалната комисия) се изказва – признава, че има проблем с пенсиите след 1 януари т.г. и изразява надежда, че в края на годината може да се направят корекции, ако се налага. Евентуално!? А дотогава? Какво ще се случи с хората, които са обречени да получават по-малки пенсии от тези, за които са спестявали? За какво доверие в пенсионната система можем да говорим, ако най-големият измамник в държавата е самата държава, която винаги ще намери начин да те прецака? А сметките не са никак сложни – в примера, който дадох по-горе имаме доказателство от самия НОИ за пенсия, чийто нов размер е ДВА ПЪТИ по-нисък от този по старата формула. В останалите случаи, с които се запознах, се натъкнах на още по-фрапантни случаи, където разликата достига до ЧЕТИРИ ПЪТИ. Ще цитирам само два от тях: намаляване на пенсията от 900 на 270 лева в единия случай и от 425 на 165 лева, в другия случай. Говорим за разлики в размер на 250 до 650 лева на месец от всеки нов пенсионер, които държавата ще „икономиса“. А, само през тази година у нас ще се пенсионират около 100 хил. души, от които по признание на НОИ 37 хил. ще са с намалена пенсия. За една година държавата ще ги „глоби“ с между 100 и 200 милиона лева, а за следващите 20 години сумата набъбва съответно на между 2 и 4 милиарда лева. Ето как пенсионната система заприличва на чиста пирамида – вземаме от едни, за да дадем на други. И така, докато свършат парите. Логичният въпрос е защо се прави всичко това? Щеше да е смешно, ако не беше цинично обяснението на НОИ, че така спестявали на хората обикалянето по фирмите в търсене на документи! Истината е, че така се спестяват пари – както видяхме по-горе, между 2 и 4 млрд. лв. за двадесетина години! За гигантския държавен бюджет това е капка в морето. Особено, като се има предвид как с лека ръка управляващите прахосват пари за обречени проекти като АЕЦ „Белене“ и „Турски поток“. Но за обикновените граждани това са изстрадани пари за що-годе прилични старини. Тези граждани не желаят да получават подаяния от политиците под формата на великденски или коледни добавки, или някакви мъгляви обещания за 10% увеличение на пенсиите. Те искат просто да получават това, за което са спестявали – своите си пари. Защото имат достойнство! И цял живот са работили честно и почтено. Ако и политиците имат достойнство, те трябва веднага да оправят кашата, която сами забъркаха, и да отменят скандалната поправка. Или поне да въведат преходен период, в който хората да избират по коя формула да се изчислява пенсията им. Защото и един гражданин да има ощетен, това е голям проблем. Който, когато и да бъде решен, все ще е късно.", "date": "2019.03.16", "title": "Каква пенсионна система? Това си е чиста пирамида!"}
{"url": "http://clubz.bg/80684-policiqta_na_maduro_bie_zadyrja_chujdestranni_jurnalisti", "text": "Венецуелската полиция е нанесла побой над полски журналист в четвъртък вечер в столицата Каракас, съобщи журналистическият синдикат на страната в Туитър в петък, предаде Ройтерс, цитирана от БТА. \n\tТомаш Сурдел от варшавския вестник \"Газета Виборча\" е бил спрян от служители на специален полицейски екип, които са поискали документите му. След това те са покрили лицето му, ударили са го в главата и са го заплашили с оръжие. \n\tПрезидентът Николас Мадуро обвинява чуждестранните медии, че преувеличават проблемите на страната, за да очернят образа на правителството в чужбина. \n\tПрез тази седмица силите за сигурност арестуваха известния радиожурналист Луис Карлос Диас, след като държавни медии го обвиниха в съпричастност със срива на електрическата система на страната на 7 март. По-късно Диас беше освободен със съдебна заповед да не прави публични изявления. \n\tМиналата седмица агенти на военното разузнаване арестуваха американския журналист на свободна практика Коди Уедъл и по-късно го депортираха, след като са го разпитвали за кореспонденциите му за дезертиране на военнослужещи. \n\tАмериканският телевизионен журналист Хорхе Рамос беше задържан по време на интервю с Мадуро и по-късно депортиран заедно с екипа си. \n\tСпоред информация от адвоката по човешките права Карлос Кореа германският журналист Били Зикс, затворен във Венецуела от ноември, е бил освободен, съобщи Асошиейтед прес. Той е обвинен в шпионаж - обвинение, което неговите роднини отхвърлят като нагласено. Кореа и Зикс трябва да се явяват в съда всеки 15 дни. Адвокатът уточни, че на журналиста му е забранено да говори пред медиите, но не е в процес на депортация и може да напусне Венецуела, ако поиска.", "date": "2019.03.16", "title": "Полицията на Мадуро бие, задържа чуждестранни журналисти"}
{"url": "http://clubz.bg/80662-joncheva_vs_stanishev_za_vodach_na_lista_na_kyrvav_plenum_na_bsp", "text": "За \"кървав\" пленум се готвят утре социалистите. Националният съвет на БСП се събира, за да излъчи водач на листата си за евровота. Начело лидерката Корнелия Нинова смята да постави депутатката Елена Йончева. Сергей Станишев и вътрешната опозиция обаче работят за налагането на неговата кандидатура и смятат да дадат сериозен отпор по време на пленума. Гласуването ще е тайно, печели събралият 50 плюс един гласа, т.е. повече от половината. Станишев и Елена Йончева взаимно се подкрепят Йончева и Станишев са събрали голям брой номинации от структурите на партията. Много номинации има и за депутата Иво Христов, за зам.-председателя на партията Деница Златева, за евродепутата Момчил Неков (влязъл в ЕП по силата на феномена \"15/15\", като всъщност той даде името му), както и за депутите Румен Гечев, Димитър Данчев, за самата Нинова и мн. др. В неделя ще се решава обаче само кой ще води листата. Останалите имена трябва да бъдат подредени до средата на април. Лидерката и прясно преизбраният за председател на Партията на европейските социалисти (ПЕС) бивш председател на БСП Станишев са в открит конфликт. Нинова дори отказа да присъства на конгреса на ПЕС, на който той получи над 80% от гласовете за втори мандат. Но пък задочно му пожела \"здраве\". Станишев: Левицата не печели, когато е по-патриотарска от националистите За да го елиминира като потенциален кандидат изобщо, кръгът около Нинова записа сред критериите за номинираните да защитават позиция \"против\" Истанбулската конвенция. Като председател на ПЕС Станишев защитаваше конвенцията. След записването на този критерий обаче той смекчи тона и вече обяснява, че въпросът с документа в защита на насилието срещу жени е затворена книга, след като Конституционният съд у нас го е обявил за противоречащ на основния закон. Той заяви, че би приел решението, което партията му вземе. Що се отнася до Истанбулската концепция, по думите му \"тя не беше правилно представена\". \"Ако ГЕРБ имаше президент на ЕНП, щеше да проглуши и Луната\" Самият Станишев поне от месец води собствена кампания. Той нееднократно заяви и че ще е загуба за съпартийците му ако не \"капитализират\" успеха му в Брюксел. И дори направи сравнение - ако ГЕРБ имала председател на ЕНП, щяла да тръби това до Луната. Депутати от левицата споделиха, че изказвания в посока налагането на кандидатурата на Станишев ще направят отявлените опозиционери Георги Гергов, Георги Божинов, Ангел Найденов, Димитър Дъбов, Михаил Миков - с една дума \"силните на деня\" по времето на управлението на Станишев на \"Позитано\" 20.  Сред мотивите срещу Йончева щели да са фактът, че тя не е партиен член, както и че срещу нея има повдигнато обвинение за пране на пари по линия на делото КТБ. По отношение на прокурорското преследване левицата нееднократно излезе с декларация, че то е политически мотивирано - поръчка от ГЕРБ, за да се отстреля \"острието\" на партията. На януарския конгрес на левицата бе приета и специална декларация в защита на Йончева. Тогава се роди и лозунгът \"Ние всички сме Елена Йончева\" (по аналогия на Je suis Charlie). Станишев: В БСП говорим като другари, не се чувствам изолиран В подкрепа на Станишев пък щял да се изтъква опитът му в европейските институции. Станишев бе водач на листата на БСП през 2014 година. Тогава обаче той не спази обещанието си да не става евродепутат, дадено с поставянето му начело. До последния момент лидерът на левицата тогава обясняваше, че просто ще е \"ракета носител\". Като стана представител в ЕП, той лиши от \"обещаното\" му място Петър Курумбашев. Курумбашев все пак стана евродепутат - но едва след като Илияна Йотова освободи мястото, за да стане вицепрезидент след вота през 2016-а. Близките до Нинова социалисти засега \"подреждат\" на избираемите места Йончева, Иво Христов (събрал доста негативни отзиви след изказването, че 80% от българите са дебилни), сегашните евродепутати Неков и Курумбашев, Деница Златева, Румен Гечев. За Станишев се твърди, че може да намери място в листата като трети или четвърти. В момента левицата има четирима представители в Европейския парламент, като социологическите проучвания показват, че има шанс за поне още един. За Станишев Истанбулската конвенция била решен въпрос На пленума ще се решава и каква ще е \"гражданската квота\" в листата, както и тази за коалиционните партньори. Това има пряка връзка с номинациите на Йончева и Христов, който също не е член на партията. Засега се очертава за тези квоти да се предложат три до пет места, като кръгът около Нинова ще опита да наложи принципа водачът на листата да е от \"гражданите\". Заради Йончева. Въпреки оспорваното първо място обаче депутати от левицата смятат, че бившата журналистка ще успее да пребори бившия си партньор в живота. Станишев: Левицата не печели, когато е по-патриотарска от националистите \"Ако ГЕРБ имаше президент на ЕНП, щеше да проглуши и Луната\" Станишев: В БСП говорим като другари, не се чувствам изолиран За Станишев Истанбулската конвенция била решен въпрос", "date": "2019.03.16", "title": "Йончева vs Станишев за водач на листа на \"кървав\" пленум на БСП"}
{"url": "http://clubz.bg/80683-ima_i_deca_sred_jertvite_v_krajstchyrch", "text": "Има деца сред жертвите и ранените от терористичните нападения, извършени в две джамии в новозеландския град Крайстчърч вчера, каза министър-председателката на страната Джасинда Ардърн, предаде ДПА. Тя похвали смелостта на двамата полицаи, задържали нападателя, който, както съобщи Ардърн, е имал намерение да продължи атаката. \n\tАрдърн пристигна в Крайстчърч, където се срещна с оцелели и със семейства на жертвите. Според новозеландското радио 28-годишният заподозрян Брентън Тарант, на когото беше повдигнато обвинение в убийство, е бил спокоен в съдебната зала и е направил пред медиите жеста за \"окей\", предаде БТА. Той ще остане в ареста до 5 април, когато делото ще бъде внесено във Висшия съд на Крайстчърч. От четиримата арестувани в петък един е бил гражданин, който се е опитвал да помогне на полицията с огнестрелно оръжие. Полицията се опитва да установи каква е връзката на останалите двама с нападението. Новозеландската полиция съобщи, че според данните от следствието отговорност и за двете нападения носи един човек - задържаният по решение на съда Тарант, бивш фитнес инструктор. Няколко от загиналите и ранените са от Близкия изток и Южна Азия, според първоначални съобщения на няколко правителства, предаде Асошиейтед прес, цитирана от БТА. Най-малко 49 души бяха убити и 48 са ранени при нападението. Почетният консул на Бангладеш в Окланд Шафур Рахман Буян каза, че \"досега\" се знае за трима убити бангладешци и 4-5 ранени, двама от които са в критично състояние. Сред убитите има и двама йорданци, съобщи външното министерство в изявление, разпространено от държавната информационна агенция Петра. Говорителят на външното ведомство Суфиян Куда по-рано каза, че йорданец е бил убит, а други осем са ранени. \n\tПакистанското външно министерство обяви, че четирима пакистанци са ранени, а говорителят му Мохамад Файсал написа в Туитър, че петима пакистански граждани са изчезнали след днешните нападения.  \n\tМалайзия съобщи, че двама нейни граждани са в болница, а саудитското посолство в Уелингтън каза, че има двама ранени саудитци. \n\tТурският президент Реджеп Ердоган каза, че поне трима турски граждани са ранени и той е разговарял с един от тях. \n\tДвама индонезийци - баща и син, също са ранени, съобщи говорителят на външното министерство Арманата Насир.     Днес Тарант, който е австралийски гражданин беше обвинен за убийство. Явяването на обвиняемия пред областният съд в Крайстчърч стана при затворени врати поради засиления риск за сигурността, предаде ДПА, цитирана от БТА. Телевизиите обаче предадоха кратка сцена от съдебното заседание, като на видеото лицето на обвиняемия беше замъглено. Преди нападенията Тарант е публикувал в социалните мрежи манифест със заглавие \"Голямата замяна\", в който казва, че е искал да атакува мюсюлмани. \n\tФейсбук, Инстаграм, Туитър, ЮТюб и Редит взеха спешни мерки, за да премахнат каченото от извършителя видео от стрелбата в джамиите, съобщи Асошиейтед прес. \n\tАрдърн каза, че заподозреният е пътувал спорадично до страната и не би го определила като дългосрочен жител, предаде Ройтерс. Тя добави, че властите ще преразгледат законодателството за огнестрелните оръжия. \n\tСъветът за сигурност на ООН вчера осъди стрелбата като \"отвратителна и страхлива\". Позицията на Съвета за сигурност, който почете с минута мълчание паметта на жертвите, беше приета по предложение на Кувейт и Индонезия.   Стрелбата в Крайстчърч е била спряна само благодарение на намесата на двама полицаи от съседно селище половин час след  \n\tсмъртоносните атаки. Това заявиха днес новозеландските власти, изразявайки благодарност към двама за тяхната  \n\tсмелост, предаде Франс прес, цитирана от БТА. \n\tАрдърн подчерта, че Тарант вероятно е щял да убие повече хора, ако двамата полицаи не са се намесили. \n\tСтрелецът се движел с кола, в която е имало още огнестрелни оръжия, използвани от него. Изяснено е, че той е имал намерение да продължи нападението си, заяви Ардърн пред журналисти в Крайстчърч. \n\tНа видео, заснето от преминаващ автомобил по пътя, където нападателят е бил арестуван, може да се види колата на стрелеца, засечена от полицейска кола и спряла срещу тротоара, след като се е сблъскала с патрулката.", "date": "2019.03.16", "title": "Има и деца сред жертвите в Крайстчърч"}
{"url": "http://clubz.bg/80682-vashington_s_novi_ogranichitelni_merki_sreshtu_rusiq", "text": "САЩ, в съгласие с Европейския съюз, Австралия и Канада, вчера наложиха нови санкциисрещу руски физически и юридически лица заради \"продължаването на агресията им\" срещу Украйна, предаде Франс прес, цитирана от БТА. \n\tСанкционирани са шест физически лица и осем руски компании, сред които оръжейни компании. Те са включени в санкционния списък заради атаката срещу украински кораби в Керченския проток край Крим през ноември миналата година и заради подкрепата за проруските сепаратисти в Източна Украйна. Сред санкционираните физически лица има четирима руски представители на националната служба за гранична охрана и на бреговата охрана, замесени в атаката срещу трите украински кораба в Керченския проток. Санкциите предвиждат замразяване на авоари и забрана за търгуване със санкционираните. В изявлението на департамента се припомня, че откакто \"Русия е започнала кампанията си на агресия срещу Украйна\" и окупацията на полуостров Крим, САЩ и техните трансатлантически партньори \"показаха твърдото си противопоставяне на незаконните руски дейности, в това число и атаката в Керченския проток\". \n\tСъщевременно ТАСС съобщава, че Канада е внесла в списъка си с антируски санкции 114 физически лица и 15 компании. Агенцията се позовава на изявление на канадската външна министърка Кристия Фрийланд. \n\tВ частност под канадските санкции попадат ръководителят на руската държавна нефтена компания Роснефт Игор Сечин, ръководителят на банката ВТБ Андрей Костин, бизнесменът Игор Ротенберг, пълномощният представител на руския президент в Южния федерален окръг на Руската федерация Владимир Устинов и директорът на руската гвардия Росгвардия Виктор Золотов. В санкционния списък попадат и компаниите Туполев, МиГ и Сухой.", "date": "2019.03.16", "title": "Вашингтон - с нови ограничителни мерки срещу Русия"}
{"url": "http://clubz.bg/80685-us_generalyt_tod_uoltyrs_e_nominiran_za_glavnokomandvasht_na_silite_na_nato_v_evropa", "text": "Пентагонът съобщи, че американският президент Доналд Тръмп е номинирал генерал Тод Уолтърс за следващ главнокомандващ на силите на НАТО в Европа и ръководител на европейското командване на въоръжените сили на САЩ, предаде Асошиейтед прес, цитирана от БТА. \n\tАко бъде одобрен от американския Сенат, генерал Уолтърс ще наследи на поста генерал Къртис Скапароти. \n\tСъобщението за номинацията беше направено в петък от изпълняващия длъжността министър на отбраната на САЩ Патрик Шанахан. Той каза, че страните от НАТО са се съгласили с назначаването на Уолтърс за върховен главнокомандващ в Европа. \n\tВ момента ген. Уолтърс е командир на американските военновъздушни сили в Европа.", "date": "2019.03.16", "title": "US генералът Тод Уолтърс  е номиниран за главнокомандващ  на силите на НАТО в Европа"}
{"url": "http://clubz.bg/80672-1919_g_kraqt_na_novoto_vreme_%D1%96_chast", "text": "Мирните договори след войната обаче не са нищо друго освен огромно унижение на победените от страна на победителите. Така още тогава е ясно, че в недалечно бъдеще най-вероятно ще има нова световна война, както и се случва. Част от края на Първата световна война е създаването на т.нар. Общество на народите – предшественик на Организацията на обединените нации (ООН). Обществото на народите има трудната задача да крепи международния ред, при който половин Европа е унизена, което предопределя неговия провал. Точно преди 100 години в Италия се заражда фашизмът. Неговата история е много поучителна днес, когато различни популисти, включително с неофашистки наклонности, отново излизат на мода. През същата година се създава и Коминтернът, който става важен политически инструмент в ръцете на Сталин. Сухият режим в САЩ, чрез който процъфтява бизнесът на мафията, се установява по същото време. Преди 100 години България подписва Ньойския договор, който и до днес тежи на националното ни самочувствие. А на власт идва лидерът на БЗНС Александър Стамболийски. Неговото управление е съществена глава от гражданската война у нас, която на ниво политически дебати продължава и до днес. Не може да се отрече положителното развитие, което светът постигна през последните 100 години. Към момента обаче се забелязва известен застой и дори връщане назад. Винаги има защо да се вглеждаме по-внимателно в историята, особено в такива моменти. За да не се окажем, без да разберем, в исторически епохи, които до скоро смятахме за безвъзвратно отминали. Парижката мирна конференция започва работа през януари 1919 г. Нейната цел е да уреди международното положение след завършилата няколко месеца по-рано Първа световна война. Делегацията на Германия дори не е допусната до участие в преговорите. В края на юни е подписан договорът с Германия, известен като Версайски мирен договор. Той налага изключително тежки санкции върху победената страна. Областите Елзас и Лотарингия, в чийто етнически състав преобладава германският етнос, са предадени на Франция. Северна Ютландия е върната на Дания, областта около Познан е предадена на новосъздадената Полска република, Горна Силезия – на новосъздадената Чехословакия и на Полша, Данциг (днешен Гданск) става свободен град и др. На Германия са отнети всички колонии. Наложено е да разпусне своята наборна армия, която е била около 8 млн. души, и да създаде професионална армия, която да е от около 100 хил. души. Репарациите, които Германия трябва да плати, са 132 млрд. марки (днешният им еквивалент е около 440 млрд. долара). Договорът обявява Германия за единствен виновник за Първата световна война. Именно тази клауза отеква най-болезнено сред германското общество. Тя наистина е доста нелогична. Първата световна война избухва, защото Германия иска да се сдобие с колонии, каквито Англия и Франция вече отдавна имат. По каква логика този, който иска да има колонии, е по-виновен от този, който вече ги има, е доста интересен въпрос. Със сигурност вината за тази война е най-малкото споделена. Франция е страната, която лобира най-много за сурово наказание над Германия. Трябва да се изтъкне, че сред страните победителки се чуват и по-разумни гласове. Великобритания обявява френската политика за алчна и отмъстителна. САЩ така и не подписват договора. Дори в самата Франция има гласове, че това не е мир, а примирие за 20 години. Тези гласове се оказват пророчески. Всъщност едва ли е било много трудно да се прогнозира, че т.нар. Версайска система, чиято основна цел е унижението на Германия и нейните съюзници (вкл. България), няма да изкара дълго. Един от големите уроци на историята е, че само със сила, агресия и унижение няма как да се постигне стабилност. Днес, 100 години по-късно, в Европа много често се чуват гласове за това, че всяка страна трябва да гледа първо своите национални интереси и след това общоевропейските. Тези гласове са особено силни сред различни популистки формации. А у нас подобно говорене се чува дори от партии, които твърдят, че са системни. Истината обаче е доста по-различна. Ако всяка страна гледа първо своите национални интереси, това няма да доведе до нищо друго освен до нови войни. Тези войни, при наличието на съвременните оръжия, биха могли да се окажат фатални изобщо за съществуването на човечеството. Това е големият урок от Първата световна война, който светът не научи и затова тя бе последвана от Втората. Този урок бе научен след втория голям конфликт през XX в., който приключи със създаването на Европейския съюз. Към ЕС днес има много критики. Част от тях, разбира се, са основателни. Всички, които критикуват съюза обаче, не трябва да забравят едно – че неговата основна цел е осигуряването на мир в Европа: чрез фактическо премахване на границите, чрез създаване на общ пазар, общи институции, а защо не и някакъв вид обща държава в някакъв бъдещ момент. Тази основна цел ЕС, при всичките му недостатъци, успява да изпълнява вече почти 70 години. Съюзът е най-голямото политическо постижение на Европа за цялата й история. Той е сравним с империите, съществували в миналото, които също са успявали да осигурят мир и икономически прогрес на континента. Но между ЕС и империите в миналото има една огромна разлика. Тези империи са създадени със силата на оръжието, докато всички членове на съюза са влезли в него доброволно, осъзнавайки, че това е единственият правилен път за развитие както на Европа, така и на всяка европейска страна. През тази година предстоят избори за европарламент, които се очертават като изключително важни за бъдещето на ЕС. Отсега е ясно, че т.нар. евроскептични партии ще имат по-сериозно политическо представителство. Изключително важно е обаче европейските избиратели да си припомнят поуките отпреди 100 години, когато отидат да гласуват за своите евродепутати. Защото ако ЕС се разпадне, това ще върне европейската история назад с много повече от 100 години. 1919 г. е преломна и в историческото развитие на България. Страната е част от лагера на победените и победителите се разправят жестоко с нея чрез Ньойския мирен договор, подписан на 27 ноември. Според договора България предава на кралството на сърби, хървати и словенци (бъдещата Югославия) Западните покрайнини – областите около Босилеград, Цариброд и Струмица. Беломорска Тракия отива към Гърция. Южна Добруджа, загубена по време на Междусъюзническата война от 1913 г., остава в пределите на Румъния, въпреки че е освободена от героичната Българска армия, която е воювала през Първата световна война за нея, включително срещу Русия. Репарациите, наложени на България, са 2,25 млрд. златни франка. В процентно съотношение спрямо тогавашната българска икономика те са по-тежки дори от тези, наложени на Германия. Българската армия е сведена до 30 хил. души. Ньойският договор е повратен момент в българската история, чиито последици ни тежат и до днес. Той оставя дълбока рана в душата на българите, защото този договор е фактическият край на мечтата за това всички българи в Мизия, Тракия и Македония да живеят в една държава. Именно от този момент нататък у българското общество се наслоява убеждението, че независимо какво направи България, независимо какви подвизи извърши Българската армия, независимо колко е справедлива българската кауза, то всичко това няма никакво значение. И в крайна сметка най-важно е какво ще решат т.нар. Велики сили. Ньойският договор прекъсва българския възход. Днес може да звучи невероятно, но преди Балканските войни, 30 години след Освобождението на България, страната е била смятана за икономическо чудо, а българският лев е бил конвертируема валута. До подобен икономически възход Третата българска държава повече никога не е достигала. Договорът от Ньой очертава днешните граници на България с едно много важно изключение – през 1940 г. си връщаме Южна Добруджа. Този голям успех е резултат от новия подход на българските политици, които се опитват да ревизират несправедливия мирен договор по дипломатически път, като се стремят да получат само това, което е възможно. Поуките от Ньой са много и някои от тях като че ли започват да се забравят. Първо – до това крушение се стига заради неразумната политика на тогавашните управляващи в България. За Междусъюзническата война от 1913 г. вината е на цялото българско общество, което е било опиянено от победите в Балканската война и доста неразумно е вкарало страната във война с всичките й съседи. Влизането на България в Първата световна война обаче е било предшествано от сериозни дискусии. И гласовете, които разумно са изтъквали, че Германия няма как да спечели войната, защото няма ресурсите на Англия и Франция, са били достатъчно много. Въпреки това тогавашните управляващи и лично цар Фердинанд вкарват България на страната на Германия. От друга страна, вече е минало достатъчно време и може би трябва да сме по-снизходителни към тогавашните управленски елити. Факт е, че те не постигат националния ни идеал в неговата цялост. България обаче е била в много трудна ситуация, защото срещу нея по силата на географията са били всичките й съседи. Всички те са се надявали да получат по нещо от българското етническо землище. При тези условия трябва да се признае, че постигнатото от нашите предци със Съединението, войните и Крайовската спогодба никак не е малко. Най-важното от днешна гледна точка за България обаче е същото, което е най-важно и за цяла Европа. ЕС спомогна за установяването на траен мир. Същият този ЕС реализира до голяма степен българския национален идеал. Откакто България е член на съюза, ние на практика нямаме граница с Гърция и Румъния. С други думи, от Дунав до Бяло море, северната и южната граница на българското етническо землище, територията вече е една. Източната граница е известна – Черно море. Сега на дневен ред е осигуряването на западната граница на българското етническо землище – Охрид и Ниш. Това ще се случи, когато Македония и Сърбия влязат в ЕС. В този смисъл всеки, който е против ЕС, е всичко друго, но не и български патриот. Александър Стамболийски влиза за пръв път в изпълнителната власт в правителството на Теодор Теодоров в началото на 1919 г. Той го оглавява, след като Теодоров отказва да приеме условията на Ньойския договор. Именно Стамболийски е българският министър-председател, чийто подпис стои под договора. В средата на следващата година са проведени парламентарни избори, след които БЗНС вече има самостоятелно правителство. Във външната си политика Стамболийски се опитва да преодолее международната изолация на България. Включително чрез сближаване с кралството на сърби, хървати и словенци. Той дори подкрепя създаването на южнославянска федерация, което обаче му създава противници в средите на ВМРО. Премиерът обаче не се притеснява особено от това и дори изпраща войски срещу комитите. Във вътрешната си политика Стамболийски провежда реформи, които са в услуга на селяните – по това време те са 80% от населението на България. Той се оформя като авторитарен лидер, подпомаган от т.нар. Оранжева гвардия – паравоенна организация, която често извършва политически репресии срещу лидерите на буржоазните партии. Любим похват на Оранжевата гвардия е да реже насилствено брадите на омразните буржоа. Така постепенно Стамболийски губи влияние във всички обществени прослойки освен сред селяните. Тяхното мнозинство обаче не е достатъчно, за да го задържи на власт. Срещу Стамболийски са жителите на градовете, армията, ВМРО. Така се стига до преврата от 9 юни 1923 г. Стамболийски е свален от власт, а няколко дни след това зверски убит от членове на ВМРО. По-късно същата година БКП, по внушение на Москва, вдига т.нар. Септемврийско въстание. Заради всички тези събития в продължение на няколко години в България цари политически терор. Негови жертви стават мнозина комунисти и земеделци, но и видни интелектуалци. Стамболийски безспорно е човек с държавнически качества, които му признават дори неговите политически противници. Мнозина от неговите съратници обаче са демагози с неособено високо ниво на образование и възпитание. Самият Стамболийски в един момент се самозабравя и решава, че няма от какво да се притеснява, след като печели внушителни изборни победи. Управлението на Стамболийски е един от най-важните епизоди от гражданската война в България, която на ниво публични дебати продължава и до днес. Все още у нас няма единен прочит на миналото, а споровете за това кой е крив и кой е прав – БЗНС и БКП или буржоазните партии, се разгарят с пълна сила при всеки повод. Факт е, че управлението на БЗНС е било авторитарно. Защитниците на Стамболийски обаче изтъкват, че докато Оранжевата гвардия е рязала бради, то превратаджиите от 9 юни са рязали глави. Има обаче и нещо друго. На никого в България не му минава и през ум да празнува 9 юни 1923 г. или 19 май 1934 г. Докато 9 септември 1944 г. все още е най-големият празник за голяма част от българите. И се отбелязва тържествено пред паметниците на Съветската армия, която е завладяла България малко преди 9 септември и е сложила във властта своите протежета. Докато това продължава, националното помирение и единният прочит на историята, включително за управлението на Стамболийски, са невъзможни. През 1919 г. е създаден Комунистическият интернационал, известен още като Коминтерн, или Трети интернационал. Той съществува до 1943 г., а седалището му е в Москва. Коминтернът е продължение на марксисткото крило в предишни интернационали. Целта му е да мобилизира и финансира комунистическите партии в цял свят за световна революция, сваляне на капитализма, установяване на диктатура на пролетариата и изграждане на социализма и комунизма по света. Инициативата за създаването на Коминтерна е на Ленин. А победата на революцията от 1917 г. дава сериозен тласък за създаване на комунистически партии в Европа и Америка. На седмия конгрес на Коминтерна през 1935 г. за негов генерален секретар е избран Георги Димитров. В доклада си на този конгрес той излиза с тезата, че комунистите трябва да се обединят с всички политически течения в борбата срещу фашизма. С тази си теза той противоречи на Сталин. Идеите на Димитров обаче са приложени от френската и испанската комунистическа партия в техните страни. Постепенно Сталин се отказва от утопичните идеи на Ленин за международна пролетарска революция. Тя му струва много средства като финансиране, а ползата от дейността на платените от него политици из Европа е почти никаква. Така се стига до масови сталински чистки в периода 1937-1939 г., жертва на които стават много видни фигури. Под ударите на НКВД, ръководено от Лаврентий Берия, попадат и българи. Така Коминтернът губи своя авторитет, а недоволните от политиката на Сталин създават през 1938 г. Четвърти интернационал. В началото на Втората световна война Москва налага на компартиите да заемат позиция за неучастие. Сталин всячески се опитва да запази пакта Рибентроп–Молотов, сключен между СССР и Германия през 1939 г. Това довежда до напускането на Интернационала на френската и английската комунистическа партия. След като Хитлер напада СССР, Коминтернът променя позицията си. В разгара на войната Интернационалът е разпуснат, като това е жест на лоялност към западните съюзници на СССР. БКП е сред учредителите на Коминтерна и той има водеща роля в политиката на партията в България. Именно под натиска на Коминтерна е обявено Септемврийското въстание от 1923 г. Интернационалът подпомага партизанското движение у нас по време на войната. Той обаче има пагубно въздействие върху българските национални интереси. В средата на 30-те години на XX в. по идея на Сталин се решава да се създадат „македонска”, „добруджанска” и „тракийска” народност, като се имат предвид българите, останали извън пределите на България. Под ръководството на Коминтерна се създават близките до БКП ВМРО (обединена) и Добруджанска революционна организация, правят се опити да се привлекат тракийските дружества. Тази политика е едно от обясненията на поведението на БКП, след като идва на власт през 1944 г. Партията прибързано отзовава българските войски от Беломорието и Македония. А малко по-късно чрез репресии се опитва да наложи на българите от Пиринска Македония македонско самосъзнание. За времето на своето съществуване Коминтернът се трансформира от инструмент за световна революция в оръжие за имперските амбиции на Русия. Част от наследството му е фактът, че дори и днес има много съмнения, че БСП, която наследи БКП след 1989 г., не е нищо друго освен изпълнител на политиката на Москва. През последните години пък мнозина смятат, че популистите в европейските страни не са нищо друго освен оръдия на Русия. Историята на Коминтерна е убедително доказателство, че Москва има традиции в провеждането на своята политика чрез подставени лица. Началото на фашизма също е през 1919 г. На 23 март Бенито Мусолини създава първата организация на своята партия. Фашизмът възниква като алтернатива на либерализма, марксизма и традиционния консерватизъм. Често фашизмът е определян като крайно дясно политическо движение, но той има твърде много допирни точки и с крайната левица. Според фашистите след Първата световна война либералната демокрация е излишна и обществото трябва да се мобилизира в тоталитарна еднопартийна държава, която да се ръководи от силен лидер. Фашистите приемат политическото насилие за средство за постигане на национално обновление. Те се обявяват за смесена икономика, чиято цел е икономическа самодостатъчност на държавата, която да се постигне чрез протекционизъм. „Фашо” означава сноп пръчки. Подобен сноп, образуван около брадва, е древноримски символ на властта. Фашистите изповядват идеята за еднопартийна държава и смятат, че нациите и расите са в постоянен конфликт, поради което само силните от тях могат да оцелеят. Те обвиняват либералните демокрации в създаването на класови конфликти, а комунистите – в експлоатирането им. Фашистите отхвърлят личния интерес и се обявяват за „трети път” в икономическата политика, различен от индивидуализма на капитализма и от контрола на държавния социализъм. Те пропагандират правителствен контрол над отделните икономически сектори и работническата класа. През 20-те години на XX в. симпатизант на фашизма е дори Уинстън Чърчил. Той вижда в него основно средство за борба срещу комунизма и Русия. Болшевишката революция и страхът от нейното разпространение из Европа са едни от основните причини за възхода на фашизма както в Италия, така и в други държави. Специално в Италия фашизмът става популярен и заради разочарованието на италианците след Първата световна война. Страната е сред победителките, но не получава това, което й се полага според преобладаващото обществено мнение. Победата е наричана „осакатена”. Същевременно сред градския пролетариат все повече се разпространява марксизмът. Фашистите успяват да внушат на населението, че ще създадат един по-спокоен и по-добре уреден капитализъм. Мусолини става премиер през 1922 г., като правителството е коалиционно. Преходът към диктатура се извършва плавно. През 1926 г. опозиционните движения са забранени, а през 1928 г. в парламента вече влизат само кандидати, които са предварително одобрени от фашистите. Шест години по-късно синдикатите и работодателските организации са реорганизирани в 22 фашистки корпорации. Властта се концентрира в Големия фашистки съвет. Мусолини започва нахлуване в Етиопия и оказва подкрепа на Франко в Испания. Заради тези си действия той изпада в международна изолация, която го сближава с Хитлер. През 1938 г. в Италия са прокарани и антисемитски закони. В крайна сметка Италия е на страната на губещите през Втората световна война. А самият Мусолини е публично екзекутиран от италианските партизани. Фашизмът е най-големият успех на онези, които отричат либералната демокрация. Гласовете против демокрацията стават все по-силни и в нашето съвремие. Затова е хубаво да не се забравя какво се случва, когато демокрацията бъде отхвърлена. ------", "date": "2019.03.16", "title": "1919 г. - краят на Новото време (І част)"}
{"url": "http://clubz.bg/80687-guajdo_zaqvi_che_e_poluchil_kontrol_nad_petrolnata_kompaniq_sitgo", "text": "Лидерът на венецуелската опозиция Хуан Гуайдо заяви в петък, че вече контролира петролната корпорация Ситго (Citgo), основен акционер в която е венецуелската държавна петролна компания \"Петролеос де Венесуела\" (PDVSA), съобщи ТАСС, цитирана от БТА. \n\tВластите \"искаха да откраднат всичко, но ние вече получихме контрол над Ситго и лиценз за продължаване на работата на компанията, като така спасихме важен национален актив\", написа Гуайдо в Туитър. \n\tГуайдо се обяви на 23 януари за временен президент на Венецуела и беше признат от САЩ и редица други страни. \n\tНа 28 януари САЩ въведоха санкции срещу PDVSA. В резултат доставките на петрол от Венецуела за САЩ спаднаха рязко. На Ситго, американския филиал на PDVSA, обаче беше позволено да продължи да работи в САЩ, стига да не превежда получените средства по сметките на компанията-майка.", "date": "2019.03.16", "title": "Гуайдо заяви, че е получил контрол над петролната компания Ситго"}
{"url": "http://clubz.bg/80686-rusnacite_sa_naj_mnogobrojnata_grupa_chujdenci_v_bylgariq", "text": "Най-многобройната група чужденци, които са пребивавали в България през 2018 г. не са мигранти от Близкия Изток, а руснаци. Това показват данни европейската статистическа служба Евростат за миграционните процеси в Европейския съюз. През изминалата година са пребивавали около 71 хил. граждани на страни извън европейската общност. Това са блзио 1 % от българското население или 7 050 000 жители, по данни на Евростат.  Най-много жители, които са пребивавали у нас е имала Русия - около 22 хиляди души. Следват представители на Турция и Сирия - по около 12 800 души, а украинските граждани са били около 6 хил. души. Данните едва ли са изненадващи след като преди дни руският прмеиер Дмитрий Медведев съобщи, че близо 300 хил. руски граждани имат имоти по българското Черноморие. Гражданите на европесйки страни, които са живели в България са далеч по-малко - около 13 хиляди души или едва 0,2 % от българското население, като не е посочено конкретно с какво друго гражданство са били. Статистиката на Евростат показва още, че в България са регистрирани и 1870 чужденци, които са пребивавали без поданство. През 2018 г. е намалял и миграционният натиск към страната, като България е сред държавите в ЕС с относително ниско присъствие на лица, поискали бежанска закрила През 2018 г. 2 536 души са потърсили закрила у нас, а само 317 са получили статут на бежанец. Отказите са били 1 362.  ", "date": "2019.03.16", "title": "Руснаците са най-многобройната група чужденци в България"}
{"url": "http://clubz.bg/80688-stanishev_levicata_ne_pecheli_kogato_e_po_patriotarska_ot_nacionalistite", "text": "Председателят на Партията на европейските социалисти (ПЕС) Сергей Станишев заяви, че има подкрепата на мнозинството от общинските организации на БСП за водач на листата й за европейските избори през май и за пореден път разкритикува това, което той вижда като залитане на ръководството на БСП към популизъм и национализъм. Главната опозиционна сила в България трябва да определи на пленум утре кой ще води червената листа за вота. Съперница на Станишев, която има шaнсове да го измести, е бившата му интимна партньорка Елена Йончева. Лидерът на ПЕС обеща да бъде джентълмен в надпреварата, но посочи, че отстъпването на място в листа не е като отстъпването на място на дама в градския транспорт. Йончева vs Станишев за водач на листа на \"кървав\" пленум на БСП Евентуално отпадане на Станишев би било политическо унижение за него и би задълбочило разрив между БСП и ПЕС, който започна с противопоставянето на българската партия на Истанбулската конвенция против домашното насилие. Станишев подкрепи конвенцията в разрез с генералната линия на \"Позитано\" 20. После смекчи тона, определяйки спора като приключил, след като Конституционният съд обяви международния акт за несъвместим с българската конституция. Лидерът на европейското лявоцентристко семейство призна, че БСП има различия с него не само по Истанбулската конвенция, но и по-други въпроси, като Русия. Той потвърди, че е имало мисия на ПЕС във връзка с позициите на БСП, но въпросът за изключване на българската партия от ПЕС не е поставян. Станишев каза, че като лидер на ПЕС задачата му е \"да събира, а не да разделя\". Ако не бъде избран за водач на листа, ще се подчини на решението на пленума, каза той. В същото време Станишев посочи, че \"има няколко каузи, разбирания\", които очевидно не съвпадат с официалната линия на \"Позитано\" 20.  По думите му \"БСП трябва да се яви с ясна политическа физиономия, европейска (физиономия)\" на изборите за Европейски парламент. Освен това според него БСП \"трябва да има хора в Европейския парламент, които ясно могат да защитят българския интерес\" и \"да докаже, че БСП може и трябва да бъде алтернатива на герб във вътрешен план\". Той призова съпартийците си да тръгнат към изборите единни и сподели притеснение, \"че твърде дълго продължава този процес на номинации и фокусът не е върху това, което предлагаме\".", "date": "2019.03.16", "title": "Станишев: Левицата не печели, когато е по-патриотарска от националистите"}
