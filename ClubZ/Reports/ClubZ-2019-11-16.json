{"url": "https://clubz.bg/90610-ako_gps_vnezapno_spre", "text": "Какво ще се случи, ако системата за глобална навигация GPS изведнъж спре да работи? На първо място, за да се доберете от точка А до точка Б, ще трябва да използвате мозъка си и да обърнете внимание на заобикалящата ви местност, пише Би Би Си, цитирана от БГНЕС. Това вероятно не е толкова лошо – тогава по-рядко бихме попадали в задънени места и реки, което може да се случи, ако се доверим изцяло на навигацията. Разбира се, такива случаи са редки. Обикновено системата ни помага да не се изгубим. Ако обаче откаже, пътищата ще се напълнят с шофьори, които спират автомобилите си, за да разчетат пътните табели и да ги сравнят с картите. Ако предпочитате да се возите на влак, трябва да знаете, че без GPS на таблото няма да има информация за пристигащите влакове. Ако се обадите за такси, ще чуете как диспечерът се опитва да определи местоположението на шофьорите. Без GPS службите за спешна помощ ще бъдат затруднени, тъй като няма да могат да определят местоположението на обаждащия се по телефона и няма да могат да намерят намиращата се най-близо линейка или полицейски патрул. Бог знае, какво ще стане на пристанищата – за разтоварването на корабите също е необходим GPS – сигнал. Ще се опразнят етажерките по магазините заради срив в съвременните доставки на храни. Заводите ще останат без суровини. Селското стопанство, строителството, рибната промишленост, геодезията – това са само малка част от отраслите, които, според доклад на британското правителство, ще претърпят загуби в размер на 1 млрд долара, ако откаже GPS системата. Ако това продължи повече от 5 дни, ще трябва да започнем да се тревожим за устойчивостта на други системи, чиято връзка с GPS не е видима за хората, които разчитат на системата само като навигационно средство. Системата GPS се състои от 24 спътника, всеки от които е снабден с часовник, синхронизиран до части от секундата. Когато вашият снабден с GPS смартфон определя местоположението ви на картата, той ползва сигнали от някои от тези спътници и прави изчисления в зависимост от това, кога е бил изпратен сигналът и къде се е намирал спътникът в този момент. Всяка неточност в часовниците на спътника дори с една хилядна от секундата ще доведе до грешка при определянето на вашето местоположение с 200-300 километра. Ако са ви необходими свръхточни данни за времето, тогава ви трябва GPS. Ако вземем за пример мобилните телефонни мрежи, вашите обаждания не се сливат с другите, благодарение на системата „мултиплекс” – данните се фиксират по време, криптират се, а после се декриптират в другия край. Срив в системата за една стохилядна от секундата може да доведе до проблеми при банкови транзакции, на борсите, при работата на електронните системи, цифровите телевизии и облачните хранилища. Всички тези области са пряко зависими от синхронизацията във времето на различните геолокации. Ако GPS излезе от строя, колко добре и за колко време резервните системи ще могат да поддържат всички тези функции? Отговорът не е никак обнадеждаващ – никой не знае. Неслучайно GPS е наречена „невидима, но безценна подкрепа”. Оценяването ѝ в пари е почти невъзможно. Както пише Грег Милнър в книгата си „Точна цел: как GPS промени живота ни”, това е същото, като да питаш, колко ценен е кислородът за нашето дишане. ", "date": "2019.11.16", "title": "Ако GPS внезапно спре"}
{"url": "https://clubz.bg/90600-vyv_velikobritaniq_kupuvat_izbori_s_blagorodnicheski_titli", "text": "Полицията в Лондон съобщи, че разследва обвинения, според които на кандидати на Партията на Брекзит на еврофоба Найджъл Фараж са предлагани работа и благороднически титли, ако се съгласят да не се кандидатират в избирателни окръзи срещу кандидати на Консервативната партия на изборите идния месец, предаде Асошиейтед прес, цитирана от БТА. Кандидатката Ан Уидком каза пред Би Би Си, че й е била предложена роля в следващия етап от преговорите за Брекзит, ако се съгласи да се оттегли от изборната надпревара. Лидерът на нейната партия Фараж твърди, че хора, работещи за управляващата Консервативна партия на премиера Борис Джонсън, са казали на високопоставени членове на Партията на Брекзита, че могат да получат благороднически титли, ако успеят да убедят Фараж да изтегли повече свои кандидати. Консерваторите искат кандидатите на Партията на Брекзита да се оттеглят от изборното състезание, за да не разцепват електората, подкрепящ Брекзит. \n\tПолицията каза днес, че разследва \"две обвинения за изборна измама и порочни практики\".", "date": "2019.11.16", "title": "Във Великобритания купуват избори с благороднически титли"}
{"url": "https://clubz.bg/90605-zeleni_zakoni_za_pryv_pyt_ministyr_reje_ot_park_vitosha", "text": "Инициативата \"Зелени закони\" на Сдружение за изследователски практики внесе   срещу отнемането на 10 декара от територията на Природен парк “Витоша”. За първи път в историята на парка, създаден през далечната 1934 г., площта му се намалява.  Решението е подписано от министъра на околната среда и водите Нено Димов и след административна и съдебна сага, продължила почти две години, е напът да влезе в сила, освен ако не бъде отменено от Върховния административен съд. \"Решението облагодетелства собствениците на два имота на територията на парка. Според публикации в пресата по-големият от двата имота (7,9 декара) е собственост на певицата Белослава. Интерес за изключването на този имот от границите на парка има от години, но това е било отказвано от всички досегашни министри на околната среда. Нено Димов обаче издава такава заповед, която след протести на природозащитници, отменя. Днес обаче тя отново е на дневен ред, след като съдът не признава оттеглянето на заповедта.  Сред мотивите, които от Зелени закони изтъкваме, са фактът, че намаляването на площта на Природен парк Витоша не е преминало обществени консултации с гражданите и юридическите лица, както изисква Административнопроцесуалният кодекс. То противоречи и на три европейски директиви и на Закона за защитените територии.  Съгласно европейските директиви за околната среда, мярката е трябвало да бъде подложена и на екологична оценка, но и това не е направено. Заповедта на министър Димов нарушава и на Закона за защитените територии, който постановява, че опазването на природата в защитените територии има предимство пред другите дейности в тях. Съгласно закона защитена територия би могла да бъде заличена, само ако едновременно са налице три предпоставки, а именно: В същото време, министърът на околната среда и водите посочва следните мотиви за намаляване площта на защитената територия: Видно е, че в заповедта на министъра не се съдържат предвидените в Закона за защитените територии предпоставки за заличаване. В същото време, освен че не са релевантни към законовите изисквания, мотивите на министъра са и несъстоятелни - и двата имота представляват гора по смисъла на закона и това е установено във всички съдебни спорове.  От решение на Върховния административен съд става ясно, че и за двата имота предмет на обжалваната заповед има разработени и приети планове за застрояване и единствено режимът на природен парк Витоша, наложен от Плана за управление с който се забранява ново строителство в парка, не допуска тези планове да бъдат реализирани  и имотите – застроени.  С издаването на обжалваната заповед, министърът премахва ограниченията, които природният парк налага върху двата имота и се създава възможност те да бъдат застроени, в тях да се добиват полезни изкопаеми по открит способ, да се извършват голи сечи и т.н. Не на последно място, смятаме, че постановеното от министър Нено Димов отнемане на територии от площта на Природен парк Витоша би било опасен прецедент, който ще доведе до натиск и от други собственици на имоти и инвеститори, които ще поискат да “отхапят” апетитни парчета от парка с цел изграждане на луксозни имоти в планината, в близост до София. Природен парк Витоша е създаден преди 85 години и никога досега нито едно правителство не си е позволявало да намалява територията на парка. Разчитаме на съда да отмени незаконосъобразната заповед на министър Димов\".", "date": "2019.11.16", "title": "\"Зелени закони\": За пръв път министър реже от парк Витоша"}
{"url": "https://clubz.bg/90595-nekerman_sybori_rejima_sega_vqrvat_v_parite_a_predi_v_marks_i_lenin", "text": "Комунистическият режим в Чехословакия рухна по икономически причини, заяви пред БНР Петр Плацак - една от ключовите фигури в чешкия ъндърграунд тогава. Утре се навършват точно 30 години от началото на Нежната революция в Чехословакия. Плацак е един от организаторите на антиправителствени акции тогава, автор на нелегални издания и нееднократно репресиран от бившите комунистически тайни служби. Немската компания за поръчки по пощата \"Некерман\" е позната и на поколения българи от лъскавите каталози, които се разпространяваха в годините на социализма и в България. Плацак казва, че помни страховитият образ на руските танкове по улиците на Прага през 1968 г., макар да е бил малък. Начело на нежната революция преди 30 години били студентите, а от друга - опозицията, която имала своята програма за действие - известната Харта 77. Според него режимът рухна по чисто икономически причини. Според него и в Чехия, подобно на България, партийната номенклатура е успяла да трансформира политическата си власт в икономическа, Според него в Кремъл не могат да се примирят с мисълта, че страните от централна и източна Европа станаха независими и сега са част от ЕС и НАТО. Според него една от най-големите грешки след нежната революция е била, че не беше забранена комунистическата партия.", "date": "2019.11.16", "title": "\"Некерман\" събори режима. Сега вярват в парите, а преди в Маркс и Ленин"}
{"url": "https://clubz.bg/90606-kak_stanah_mecenatka", "text": "Влизам оня ден в магазина, искам да си купя нещо интелектуално. Изкуство! Ей, ало, кое ви е най-скъпото тука – питам една от продавачките. Тя се понацупи. Не било магазин, а галерия, а тя не била продавачка, а художничка. Абе чшшшш, ти на мен ли ще ми обясняваш кое какво е, аз да не съм некоя проста. Аз съм меценатка! Макар да не обичам да се фукам и рядко го споменавам. То и думата една такава, неприятна, „меценатка“. Все едно съм некоя 100 кила, а не XXS. За тая година си бех поставила три цели – да сваля от 36-и на 34-и номер, да стегна малко дупето и да напиша роман. Първите две ги постигнах, романът обаче ми се опъна малко. Но ще стане, толко статуси у фейса съм написала, за пет романа ще стигнат. За да се вдъхновя от голямото изкуство обаче, реших да се снабдя с такова. Викам си, пари имам, отивам и взимам най-скъпото. Щото то е ясно – пазарът знае най-добре. Хубавото изкуство е скъпото изкуство, а най-хубавото изкуство е най-скъпото изкуство. Вие обаче да не си помислите, че аз досега у дома нищо художествено не съм имала? Имам, разбира се, осем гоблена само във вестюбила съм сложила. „Тайната вечеря“, „Мона Лиза“, „Девойка храни лебеди“ – всичко имам. И знам и как да ги подбирам. В трапезарията – натюрморти. В хола – скъпите неща, че там и чужди хора влизат, да не се излагам. Спалнята ми е по-класическа: Микеланджело на тавана, Рафаело на двете стени, малко Гоген, малко оня с мустаците. Един майстор ми ги прави, сега си намери работа по строежите в Англия, самороден талант. Аз го открих, като видях как творчески реди плочките по улицата пред нас, веднага усетих в него онова непокорство на неоткрития талант. Всички други редят плочките така, само той – напреко. Абстракционист! Обожавам абстрактните решения и веднага го викнах да ми измаже апартамента. И фрески ми направи, и банята даже пипна – тоалетната чиния представлява римска колона с трон. Аз съм на принципа, че и на скришните места требе да е хубаво. Ще кажете, че у нас е еклектика, но аз ще ви опровергая само с една дума: синергия! И фън шуй, разбира се. Балконът ще ми го ремонтирам лятото като си дойде от Англия, едни гипсови лъвове съм си харесала, египетски стил, тях негов братовчед от Осогово щял да ми направи. Така че станах меценатка и аз. А сега търся нещо да си окача над бюрото, ама по-обрано така – нещо като Пикасо, там молив и две черти, не повече, че да не стане претрупано. Даже си харесах една картина още щом влезнах, изчистена – бял фон, черни графики, червени букви. Питам я оная колко струва, тя ми вика не се продавала. Ма как не се продава бе, всичко на тоя свят се продава. Мога да я замерям с пачки от тук до квартирата й у „Люлин“ 5, хич да не ми се надува, че е художничка. Вика не се продавало, това било схемата за евакуация. Ясно, нищо нямат в тоя магазин, дето да си струва парите, ама нямах време да ходя по други, та й викам, като немате скъпи неща, поне големи имате ли? Е така, три на четири – от стената до стена. Аз обичам изкуството и съм готова да влагам в него. Не е нужно да е на известен художник даже, на мен работата ми е да откривам таланти, викам й. То, момичето, посърна така, като ме слушаше, сигурно тъжно й стана, че няма моя талант и нюх, а се е изтъпанила в галерия да работи. Тупнах я по гърба утешително, викам й, не се притеснявай мила, то моят вкус е дар от бога, не всеки има такъв. Вие за това, дето аз го мога, требе години да учите и пак не сте го научили, а аз така съм си се родила. Глей, викам й, кви грозотии си окачила. Ми то не се разбира кое е рисунка и кое е избил мухъл, бе, мила, викам. Е тия цапаници там – ми кво е тва? Тва било оригинална скица на Кристо, най-ценното в галерията. Ма тва ли е оня, дето опакова, викам? Ми то надценена работа. Хванал молива и забравил да гледа какво рисува, викам да не го е боляла главата, една права линия няма тоя човек, бе, кой му е казал, че е художник. Хитрец е Кристо, викам на момичето и му смигам, метне два парцала върху дърво и вика гениален съм. И му верват, пазаруват. Че то и аз така мога. Викам дай нещо, дето аз не мога да го нарисувам – да се вижда жена ли е, мъж ли е, крава ли е. Пейзаж от Созопол нещо, натюрморт, красавица някоя или още по-добре – карасавец. С плочки на корема, мускули по ръцете, знаеш, викам. Като го погледна и да знам за кво съм ги давала тия пари. Тя мълчи. Некадърна работа. За кво си губят времето по тия художествени академии, не знам. Май няма да купя нищо, че то тия, дето ги окачват по галериите са връзкарска работа. Нищо не могат, а художници били. Ей го тва момче от Англия, строителчето, не е учило, ама като хване четката – Сикстинската капела ви казвам. Ще се наложи и над бюрото да сложа натюрморт, намерих един на плажа миналото лято, някой простак го е хвърлил, не е разбрал какъв шедьовър е държал в ръцете си. Нестандартно решение – натюрморт, ама провокативен! Печено пиле с бутилка уиски. И пилето – пиле, и уискито – уиски. Всичко се разбира. Даже малко попепреченка кокошката, викам, таз домакиня, дето я е пекла за картината, и тя горката нищо не може, аз да видите каква печена кокошка правя, ма айде. Каквото – такова. Важното е, че е красота! И си тръгнах от галерията. Няма пазар в тая България за изкуство, бе, няма художници, проста работа!    ", "date": "2019.11.16", "title": "Как станах меценатка"}
{"url": "https://clubz.bg/90603-gyrciq_troqnski_kon_na_kitaj_ili_glavata_na_drakona", "text": "Гърция отвори широко портите на Европа пред китайските инвестиции. Това е изводът на много анализатори след знаковата визита на президента Си Цзинпин в Атина, където бяха подписани 16 двустранни споразумени. Под критичния поглед на Париж и Берлин, Атина отново избра да бъде на страната на Китай е изводът Келси Бродерик от базираната във Вашингтон организация „Eurasia“. В интервю за БНР Бродерик припомни, че през 2017 г., когато Еврогрупата гласува поредния спасителен заем за Гърция, страната блокира позицията на Европейския съюз пред ООН, в която остро се критикува погазването на човешките права в Китай. Ще се превърне ли тя в „троянски кон“ на Китай в Европейския съюз и НАТО и как визитата на китайския президент в южноевропейската държава ще се отрази на търговската война? Пристанището Пирея, което сега се оперира от китайската компания COSCO, е сред най-модерните в света, в което се убеди лично и китайският президент Си Цзинпин. Едно от подписаните двустранни споразумения при визитата му предвижда 600 млн. евро китайски инвестиции за модернизацията на пристанището с амбицията да го превърне в номер едно в Европа. За сравнение - заемът от Европейската инвестиционна банка е 140 милиона евро. Той изучава китайските търговски отношения и ги преподава на студентите си в Хонконг. Въпреки че в момента заради масовите протести там лекции няма, а Стивас наблюдава сблъсъците между демонстрантите и полицията от прозореца на дома си, той е категоричен - Китай не разделя, а покорява: За разлика от останалите анализатори, тя вижда пряка връзка между търговската война по оста Вашингтон-Пекин-Брюксел. За Китай това означава \"разширяване на бизнеса\", а за Гърция - нови инвестиции, от които страната се нуждае значително. Освен в пристанището, Китай ще налее пари в енергийния сектор и ще осигури нови пазари на Гърция. Например - едно от подписаните споразумения е за износ на киви от Гърция към Китай. Общо 16-те документа предвиждат сътрудничество в разнообразни сектори - най-вече икономически, но и образование и култура. Именно заради това Си Цзинпин и съпругата му бяха посрещнати пищно от властите в Атина, сякаш без да се чуват критичните гласове от Париж и Берлин, които се опасяват, че Атина може да се превърне в \"троянски кон\". И още нещо, което ще се помни с години - подадената приятелска ръка от Пекин, когато европейските партньори загърбиха Гърция. Отвъд Океана играта е много по-сложна. Държавният секретар Майк Помпейо ясно заяви, че САЩ не одобряват толкова топлите отношения на съюзническа държава в НАТО с Китай. Двете теми не трябва да се смесват обаче е мнението на гръцкия икономист Йоргос Цогопулос от базираната в Атина Европейска фондация за европейски и чуждестранни политики: Според гръцкия икономист неговата родина е явен пример, че проектите от инициативата \"Един пояс, един път\" могат да бъдат осъществени. Освен това - жестът на китайския президент да окаже подкрепа на борбата на Гърция да върне артефакти от Британския музей, иззети преди повече от 200 години от лорд Елджин, тогава посланик на Великобритания в Османската империя, е повече от дипломатически ход. Без емоциите в гръцката столица, положението изобщо не е розово. Европейският съюз иска всеобхватно търговско споразумение с Китай догодина. Възможно ли е? Тя не се наема да прогнозира дали ще има край на търговската война между Съединените щати и Китай, но е убедена, че един от най-големите страхове на Пекин е евентуален общ фронт на Вашингтон и Брюксел срещу втората по големина световна икономика. Ако се стигне дотам, китайският дракон ще трябва да сведе глава. За да го предотврати непосилната битка, е готов да обещае чудеса.", "date": "2019.11.16", "title": "Гърция - троянски кон на Китай или \"главата на дракона\""}
{"url": "https://clubz.bg/90604-trymp_iska_8_mlrd_dolara_ot_qponiq_zaradi_amerikanskite_vojnici", "text": "Американският президент Доналд Тръмп иска от Япония да увеличи четири пъти сумата, която плаща, за разполагането на американски сили в страната, съобщава списание \"Форин полиси\", позовавайки се на сегашни и бивши американски официални представители, цитирано от БТА. САЩ засилват натиска върху дългогодишните си съюзници да увеличат разходите си за отбрана, отбелязва Ройтерс. Вашингтон иска Токио да увеличи годишната вноска за разполагането на 54 000 американски военни в Япония до около 8 милиарда долара спрямо около 2 милиарда, пише \"Форин полиси\", позовавайки се на трима анонимни бивши представители от сектора на отбраната. Сегашното споразумение изтича през март 2021 г. Искането е отправено към японски представители, когато през юли регионът бе посетен от Джон Болтън, тогавашен съветник по националната сигурност на американския президент Доналд Тръмп, и Мат Потинджър, който тогава отговаря за Азия в Съвета за национална сигурност, отбелязва \"Форин полиси\". \n\tГоворител на японското външно министерство каза, че материалът в американското издание не е точен и че няма преговори по ново споразумение между САЩ и Япония. Много съюзници на САЩ са подложени на натиск от Вашингтон да харчат повече за отбрана. Тръмп също така настоя Сеул да поеме повече разходи за американското присъствие в Южна Корея и пусна идеята за изтегляне на американската армия от полуострова, съобщи Ройтерс по-рано.", "date": "2019.11.16", "title": "Тръмп иска 8 млрд. долара от Япония заради американските войници"}
{"url": "https://clubz.bg/90608-250_hil_dushi_na_protest_v_praga_sreshtu_premiera_babish_snimki", "text": "В Прага се състоя антиправителствена демонстрация в навечерието на 30-ата годишнина от Нежната революция, свалила комунистическия режим в Чехословакия, съобщи БНР. След 5-месечно затишие на недоволството хиляди чехи поискаха днес оставката на премиера и милиардер Андрей Бабиш в парка \"Летна\" - място на масови демонстрации, допринесли до голяма степен за падането на комунизма през 1989 г. Те дават на Бабиш краен срок до 31 декември да елиминира всички конфликти на интереси, произлизащи от бизнес и медийната му империя или да се оттегли. По данни на полицията участие в протеста са взели около четвърт милион души. Организаторите напомниха, че съдът в Словакия, където е роден Бабиш, не е свалил от него обвиненията за сътрудничество с комунистическите органи на държавна сигурност. Протестите започнаха, след като чешката полиция препоръча срещу Андрей Бабиш да бъдат повдигнати обвинения  за предполагаема злоупотреба с евросредства. Бабиш отрича да е извършил нещо нередно и казва, че няма причина да подава оставка, тъй като е прехвърлил активите си към доверителни фондове. Неговата партия АНО остава най-популярната партия в страната, пише \"Ройтерс\". Недоволство на днешния протест имаше и към президента Милош Земан, който определи демонстрациите като недемократични.  ", "date": "2019.11.16", "title": "250 хил. души на протест в Прага срещу премиера Бабиш (СНИМКИ)"}
{"url": "https://clubz.bg/90344-gonqt_partiite_ot_dyrjavni_imoti_ako_ne_si_plashtat_toka_i_vyrtqt_biznes", "text": "С последните изменения в закона за партиите, парламентът реши да се отдават безвъзмездно държавни имоти на политическите формации за извършване на присъщите им дейности. Право на държавен имот за централа имат всички партии, получили над 1 на сто от гласовете на последните парламентарни избори, такива с достатъчен брой народни избраници, за да се сформира парламентарна група, както и тези със сформирана парламентарна група. А сега от Министерския съвет предлагат и изменения в Правилника за прилагане на Закона за държавната собственост, с който се урежда при какви условия формациите ще могат да ползват държавните имоти. Окончателно: Бизнесът ще финансира партиите. Без ограничения Най-общо: те ще трябва да поемат всички режийни разходи и както и досега няма да имат право да извършват търговска дейност или да преотстъпват права върху помещенията. Право на безплатен имот формациите имат не само за централите си, но и за регионалните си структури. И Марешки се нанася на \"Раковски\" 134 Министерският съвет може да учредява безвъзмездно право на ползване върху имота - частна държавна собственост за не повече от 10 години. Партиите, получили такъв имот, имат забрана да го използват за икономически дейности, е записано в проекта за правилник, който е публикуван за обществено обсъждане. Имотът не може и да се преотдава под наем и да се преотстъпва за ползване, каквито чести практики имаше в миналото. Преди да сключат договора с областната управа обаче, те трябва да предоставят редица документи, като: мотивировка за нуждата от предоставяне на съответните помещения, документ за съдебната регистрация на съответната формация, декларация за начина на ползване, документ от съответните институции за липса на публични задължения, декларация, че имотът ще се използва само за административни нужди, декларация, че партията разполага с необходимия финансов ресурс, за да стопанисва имота и декларации съответно за ПГ, резултат от вота и т.н. Симеонов с \"щабквартира\", не с партийна централа на \"Раковски\" 134 (СНИМКИ) Партия, на която e предоставен безвъзмездно за ползване имот, ще заплаща данък недвижими имоти и такса битови отпадъци за него, както и всички експлоатационни разходи. А също така ще поеме разходите по текущи поправки и ремонти, които са вследствие на използването му. Самите договори ще се сключват с областния управител, като при предаването ще се съставя предавателно-приемателен протокол. Договорът пък може да бъде прекратен едностранно от губернатора, ако се установи, че в имота вместо партийна се извършва икономическа дейност. Едно такова нарушение ще бъде придружено и от санкция - тя ще е в размер на пазарните нива на пропуснатите ползи, определени от лицензиран оценител. Ще се изчислява за периода на ползване на имота в нарушение на правилата за държавните помощи. СДС се \"върна\" на \"Раковски\" 134 Договорите ще се прекратяват още след изтичането им, както и ако партията не е плащала разходите за експлоатация на имота повече от три месеца. Същото ще се случва и ако се установи, че е преодстъпила помещението, както и когато предстане да отговаря на изискванията за спечелени над 1 на сто от гласовете на последните избори за Народно събрание (гласовете \"Не подкрепям никого\" не се броят). Контролът върху това спазват ли се всички изисквания ще се осъществява от областните управители по места. До безвъзмездното предоставяне на имоти се стигна, след като парламентът реши да намали държавната субсидия от 11 лева на глас до 1 лев. Позволи също така финансиране на париите от бизнеса - без никакъв лимит или забрани.  При така разписаните нови правила за отдаването на помещения на партиите, под въпрос осново е емблематичната централа на СДС на столичната улица \"Г.С. Раковски\" 134. Формацията в момента заплаща наем, който минава през фондация. СДС се явява на последните видове избори в коалиционни формати и на практика няма право на държавен имот.  И Марешки се нанася на \"Раковски\" 134 Симеонов с \"щабквартира\", не с партийна централа на \"Раковски\" 134 (СНИМКИ) СДС се \"върна\" на \"Раковски\" 134", "date": "2019.11.16", "title": "Гонят партиите от държавни имоти, ако не си плащат тока и въртят бизнес"}
{"url": "https://clubz.bg/90591-shtoto_soros_i_norvejcite_shte_izqdat_bylgarskite_deca_i_qjcata_v_majonezata", "text": "Тази есен безспорно е изборна. Населението избра местна власт. Политиците избраха властта над тях. Има такава власт и това е безграничната, безконтролна и безотчетна власт на главния прокурор. Ако политиците се страхуват от някого, това е именно от него, затова предпочитат на този пост да стоят сговорчиви и зависими хора. И двата вида избори преминаха като просташко потупване в гърдите кой е по-демократ от другия. А зад тези афиши стоят празните приказки на лидери най-вече, лишени от държавническа мисъл и познание. Налага се да им припомним, че демократичните избори, били те и на главен прокурор, не се изчерпват с формална процедура, а най-вече със съдържание. Налага се и на себе си да припомним три много важни условия, за да бъде класифициран един избор като демократичен от гледна точка на съвременната политическа философия. На първо място това е политическото равенство, казано с думи прости – гласовете на всички страни да тежат еднакво. В този избор от една страна стояха гласовете на тоталната власт, контролираща целия държавен апарат, държавни и частни медии, както и огромен икономически ресурс. Тази власт има 20 единни гласа във Висшия съдебен съвет, който избира главния прокурор. Процесът на индивидуално решение сред двадесетимата беше даден накъсо – никой от тях не възприе мотивите, с които президентът Радев върна първия избор на кандидата Гешев. Изказванията се сведоха до това има ли правен характер изявлението му или не. Срещу задругата на двадесетимата стояха няколко личности - без синхрон помежду си, без гърба на медии и икономически ресурс, уповаващи се само на аргументите си. Второто условие за демократичен избор е отсъствието на тирания. Това се възприема като липса на сурови ограничения спрямо основни права на гражданите и спрямо взимащите решения. В този ред на мисли всички ние като общество трябва да решим дали мутропротестът в подкрепа на кандидата пред сградата на ВСС иманиерът при водене на заседанието на Висшия съдебен съвет са или не са тирания. Третата предпоставка за демократичен избор е процесът на обмислено обсъждане на всички гледни точки от всички заинтересовани страни преди произвеждането на избора. По време на цялото заседание единението на двадесетимата плюс председателстващия ги министър на правосъдието отправяше недопустими агресивни нападки спрямо личността на малцинството гласове срещу Гешев. Сами можем да преценим кои и какви условия за провеждане на демократични избори за главен прокурор бяха налични. Реален политически говор и спор в българския парламент по въпросите на българския съд и прокуратура липсва. Нещата се свеждат до постоянни промени на съдоустройствения закон, за да бъде обезсилен и крехкият напредък от измененията на Конституцията от 2015 г. и Закона за съдебната власт през 2016 г. Но обществените процеси не могат да бъдат спрени и необходимостта да бъде чута тази част от обществото, която иска независимо правосъдие и борба с престъпността и корупцията, превръща малцинството във ВСС в публични говорители на тези български граждани. Непредставените имат глас, но монолитното политическо единство, на което служат двадесетимата във ВСС  не е свикнало да се чуват други гледни точки. Така ВСС се превърна на практика в политическа говорилня поради липсата на такава в Народното събрание, но политическа в смисъл на отстояването на важни гледни точки. И тези липси си имат своето обяснение – няма политически лидери, които да ги защитят.  Почукайте на вратата на дясното и ги питайте защо това е така. Но после почукайте и на вратата на добре познатото ляво и също ги питайте. БСП, в този ѝ формат, се е превърнала в казионна притурка на ГЕРБ. По време на целия процес по инсталирането на Гешев не обелиха и дума, а уж са опозиция. Видимо не подкрепят и Радев в отстояване на силна позиция при връщане на назначението на Гешев и отваряне на въпроса за ролята и функциите на прокуратурата. Така на практика остават срамно подобие на някогашната силна политическа партия. При промените на Конституцията през 2015 г. спорът беше да се намали политическото влияние във ВСС. През 2017 г., когато се избираха настоящите членове на съвета, влязоха доминиращо анонимници както за обществото, така и за самата съдебна власт – хора без позиция, , готови да действат по указания. А изборът на квотата на Народното събрание се проведе по същия почин, като този за главен прокурор, под демократичното ръководене от настоящия правосъден министър, тогава председател на правната комисия в НС. Да не забравяме, че и тогава управляващите от ГЕРБ и т.нар. патриоти, уж опозиционерите от БСП и опозиционният коалиционен партньор ДПС си се разбраха кои са техните хора. В залата при гласуването се наложи да се вдигат химикалки как да се гласува да не стане грешка. В този си вид правилата на играта за избори във ВСС и висши постове в правосъдието позволяват да вземете някой анонимник, да го поотупате, после да го направите член на съдебния съвет, главен, върховен и всякакъв съдия или прокурор. Преди време клишето беше, че съдиите трябва да говорят с актовете си, демек да си пишат там и да си затварят устата. Сега я докарахме дотам, с едно-две изключения, че е цяла възхита, ако станалите висшестоящи от магистратурата могат въобще да говорят ясно. Форматът на самото заседание беше открит урок по тирания. Някогашният общински съветник  от БСП и настоящ министър на правосъдието от ГЕРБ Данаил Кирилов запази пълно пристрастие спрямо кандидата и мнозинството на двадесетимата и изпадна в скандално водене на заседанието спрямо неудобните нему членове на ВСС. Изкарваха се дори неща от личния живот на съдия, член на ВСС  (виж тук). Всеки, гледал или по-лошото, участвал в ръководено от него заседание знае, че място за смях няма. Ако не сте, опитайте се да изгледате едно ръководено от него заседание. А после се опитайте да участвате в заседание, в което да отстоявате тезата си по конкретна политика или законопроект. След това назначение всичко е възможно и приемливо. Юридическа общност на адвокати, нотариуси, университетски преподаватели, която може да изтърпи това за нормално поведение явно ще има висок праг на търпимост и за последиците от избора на главен прокурор. В концепцията на кандидата и в съпътстващите негови интервюта се прокламираше идеята за борба с битовата престъпност. Новоизбраният ще трябва да се изправи срещу лидерите ѝ, които бяха  участници в протестите в негова подкрепа (виж тук). Но тогава остава да бори корупцията по високите етажи на властта, ала тя обезпечи избора му, значи и нея няма да бори. Остава му тогава да бори враговете на народната власт, която държи властта, а все някой друг ѝ е виновен за некадърното ѝ управление. Нито решение № 2 от 2002 г. на Конституционния съд , с което се  признава правото на ВСС как да постъпи при връщане на избора на главен прокурор от президента, е висше достижение на правото, нито ние сме държава, в която практика е тълкувателните решения да допълват законите и конституцията. Редица важни конституционни решения са като написани за конкретния случай и да им оставяме живот за 20-30-50 години напред е нелепо. Вие представяте ли си да си сложите временно простора в хола и да остане там завинаги? Пренаписването и изчистването на такива конфликтни точки ще дадат яснота и сигурност. А и ще се почисти от съмнение колко овластена президентска институция искаме да имаме. Но засега това не са важни работи, щото Сорос и норвежците дотогава ще изядат българските деца и яйцата във всичката майонеза, имаме за какво да мислим.", "date": "2019.11.16", "title": "Щото Сорос и норвежците ще изядат българските деца и яйцата в майонезата"}
{"url": "https://clubz.bg/90562-shturata_banda_halestorm_i_nejnata_zabelejitelna_pevica", "text": "Може би щатските банди които знаете, се делят на такива от Ел Ей, Сан Франциско (наричано някога и Фриско), или пък са от \"вражеския\" от East coast - от Ен Уай, Бостън  и др. Едва ли сте чували много рок и метъл от селището Ред лайън. Бърза справка сочи, че целият щат Пенсилвания може да се похвали общо със \"Синдерела\" и \"Пойзън\" от гламурния сегмент и май... дотам. И тук идва щурата Елзи Хейл, родена като   през 1983 г., когато гореупоменатите тупирани сексидоли вече са мачкали групита по гримьорните. И по-точно бандата й Halestorm, в която участва и брат й -  Arejay Hale (само обърнете внимение как свири!). Това едва ли е порок на Хейл, която композира, пее, че дори и озвучава като ритъмкитарист своята пъргава мощна музика. Най-новото видео на бандата е от март т. г. и се казва Vicious - точно като албума, излязъл през 2018 г. Може би обаче най-гледаният хит в YouTube остава  I Miss The Misery от тази толкова успешна за тях 2012 г. (нищо че цитираната по-горе \" \" има Грами).     Ето и още нещо от четъвртия албум през 2018-а - номинираната за Грами Uncomfortable:     Концертирайки като луда понякога до 250 дати годишно (по информация на Уикипедия), Хейл е търсена и в много колаборации. Струва си да се отбележат \"Адреналайн Моб\" - една от най-нещастните като лична съдба (но пък разкошни) банди. Цяла рок супергрупа се събра... на оня свят Или пък чуйте това - също с нейна страхотна вокална партия:     Долното AC/DC заедно с Кори Тейлър също не е за изпускане:  ", "date": "2019.11.16", "title": "Щурата банда Halestorm и нейната забележителна певица"}
{"url": "https://clubz.bg/90601-peti_blok_na_aec_kozloduj_s_namalena_moshtnost", "text": "Мощността на пети блок на АЕЦ “Козлодуй” временно е намалена до 50% , съобщиха от централата. Малко след 9 часа тази сутрин системата за автоматично разтоварване на блока автоматично е понижила мощността след изключване на една главна циркулационна помпа. В момента се извършва проверка на обородуването. Няма промяна в радиационната обстановка, категорични са енергетиците. Шестият блок на АЕЦ \"Козлодуй\" работи с пълно натоварване.", "date": "2019.11.16", "title": "Пети блок на АЕЦ \"Козлодуй\" с намалена мощност"}
{"url": "https://clubz.bg/90607-ivelin_popov_se_razdelq_s_nacionalniq_otbor", "text": "Капитанът на националите Ивелин Попов обяви оттегляне от отбора на пресконференция преди утрешния мач с Чехия - последен от евроквалификациите. Попов заяви, че двубоят с чехите ще му бъде последният с екипа на България. Финландия се класира и ни отвори път за Евро 2020 Снощи селекцията ни получи шанс за Евро 2020 през баражи от Лигата на нациите идната пролет - Финландия се класира и ни отвори възможност. Попов обаче не смята да играе през март. С последното Попов имаше предвид снощното 3:0 за младежите срещу Полша също в евроквалификация на стадион \"Славия\". Тук се намеси селекционерът Георги Дерменджиев и каза, че ще опита да убеди капитана да играе поне в първия бараж и евентуално във втория - при победа.  Дали оставката на Борислав Михайлов му е повлияла? \"Боби Михайлов го познавам от 20 години и не повлия оставката му. С моето оттеглянето напрежението ще се намали. Тези момчета и треньор ще работят по-спокойно и ще покажат истинското си лице. В мача с Парагвай се видя, че има промяна. Оставете Дерменджиев да работи. Работил съм в Русия с най-добрите треньори, а това, което той ми казва, са ми го казвали и те. Въпросът е всички да слушат и да попиват, тъй като нещата иначе няма да се получат\", отговори футболистът, който изкара години в Русия. Българският капитан: Това, което стана, беше ужасно. Трябва да спре В последните седмици футболният свят заговори за Попето заради поведението му на мача България - Англия (0:6). На своя глава той отиде да преговаря с фенове да престанат с раситките си прояви. Британците специално отчетоха дейтвията на капитана. Българският капитан: Това, което стана, беше ужасно. Трябва да спре", "date": "2019.11.16", "title": "Ивелин Попов се разделя с националния отбор"}
{"url": "https://clubz.bg/90593-44_ot_amerikancite_iskat_impijchmynt_na_trymp", "text": "Предаваните по телевизията изслушвания, започнали тази седмица в Камарата на представителите на САЩ, не изглежда да са повлияли на нагласите на американците към президента Доналд Тръмп. Обществената подкрепа за импийчмънта му остава, каквато беше преди и след показанията на първите изслушани американски дипломати, предаде Ройтерс,  цитирана от БТА. Според проучването на Ройтерс/Ипсос, което е направено онлайн от четвъртък до петък сутринта, 44 процента от пълнолетните американци смятат, че трябва да има импийчмънт на Тръмп, а 40 на сто, че не трябва. При подобно изследване по-рано през седмицата на това мнение бяха 45 процента, а 42 на сто бяха против. Според проучването на Ройтерс/Ипсос около 68 на сто от американците казват, че следят изслушванията. От тях 28 процента казват, че гледат или слушат преките им излъчвания. Около 25 на сто не обръщат никакво внимание на процедурата по импийчмънт в Конгреса. Сред обръщащите внимание, 41 процента заявяват, че в резултат на излушванията сега \"подкрепят в по-голяма степен\" импийчмънта на Тръмп, а 25 на сто казват, че в резултат на изслушванията сега \"подкрепят в по-малка степен\" импийчмънта. Тези констатации в съчетание с наблюдаваната като цяло липса на промяна в общественото мнение по въпроса подсказват, че досега изслушванията по-скоро са дали аргумент на хората да затвърдят мнението си за или против импийчмънта.", "date": "2019.11.16", "title": "44% от американците искат импийчмънт на Тръмп"}
{"url": "https://clubz.bg/90599-finlandiq_se_klasira_i_ni_otvori_pyt_za_evro_2020", "text": "Вече е на сто процента сигурно, че националите ни ще играят бараж за Евро 2020 от Лигата на нациите. Финландия се класира на Европейското от квалификациите след 3:0 срещу Лихтенщайн в група J и окончателно отвори пътя ни. Северняците освободиха място в Дивизия С, където е и България. Ако селекцията ни остане в същата дивизия, съперник на 26 март ще е Шотландия - в Глазгоу, тъй като островитяните имат по-висок коефициент. Играе се един мач. Победителят ще срещне Норвегия или Сърбия в решителен сблъсък, освен ако \"плавите\" не се класират директно. Това ще стане при гаф на Португалия срещу Люксембург. Ако това се случи и западните ни съседи ликуват (трябва да победят Украйна в Белград, освен да разчитат на малко чудо в Люксембург), Шотландия и Норвегия остават в сметките ни, но ще има и още един тим. Съществува вариант и за други съперници, ако България се окаже в различен от този поток на жребия - някой измежду Ейре, Уелс, Северна Ирландия и Словакия. А снощи класиране на континенталните финали догодина си гарантира и Швеция след 2:0 като гост на Румъния. Скандинавците се присъединяват към Испания от гр. F. В другите мачове от групата снощи Норвегия разгроми Фарьорските острови с 4:0, \"Ла Роха\" срази Малта със 7:0. В гр. J другият финалист е Италия. \"Скуадрата\" остана без грешка след 3:0 на терена на Боста и Херцеговина снощи.", "date": "2019.11.16", "title": "Финландия се класира и ни отвори път за Евро 2020"}
{"url": "https://clubz.bg/90602-35_mln_britanci_jiveqt_s_roditelite_si_zaradi_visokite_ceni_i_naemi", "text": "Рекорден брой британци на възраст между 20 и 35 години живеят с родителите си, показват официални данни, като основната причина са високите цени на къщите и наемите, съобщи БНР. Националната статистика изнесе данни, че за последните две десетилетия има 46-процентно увеличение на млади хора във възрастовата граница 20-35 години, които продължават да живеят при родителите си. За същия период цените на имотите са се увеличили три пъти.  От 1999 до 2019 година броят на младите мъже и жени, останали в домовете на родителите им, се увеличил с над 1 милион, за да достигне 3,5 милиона. Преобладават мъжете в тази категория.   Джорджи Ламинг от организацията „Дженерейшън рент“ заявява за вестник „Гардиън“, че младите хора са изправени пред „невъзможен избор“: или да останат при добър късмет в родната си спалня с надежда да спестят пари за депозит за ново жилище, или да излязат под наем и да страдат финансово. Изчисления показват, че като остават при родителите си, младите хора спестяват седмично около 130 паунда, които иначе трябва да дадат за наем, общински данък и сметки за ток и газ.  Тази група от милиони британци може да се превърна във важно бойно поле за привличане на гласове от партиите в предстоящите общи избори на 12 декември, смятат политическите наблюдатели.", "date": "2019.11.16", "title": "3,5 млн британци живеят с родителите си заради високите цени и наеми"}
{"url": "https://clubz.bg/90609-cicipas_sloji_kraj_na_sezona_na_federer", "text": "Стефанос Циципас е на финал още в дебютното си участие в заключителния турнир на ATP. В първия полуфинал в лондонската зала \"О2 арена\" гъркът се справи с Роджър Федерер - 6:3, 6:4. Съперникът му ще стане изветен по-късно тази вечер - шампионът Александър Зверев или Доминик Тийм. Федерер срещу Циципас на полуфинал в Лондон Циципас за втори път победи Федерер (от четири мача, за първи път го стори в Австралия в началото на 2019-а) и го направи по впечатляващ начин. Той проби великия си опонент още в откриващия гейм. След това пред Федерер се откриха няколко възможности да върне брейка. Или Циципас обаче успяваше да се измъкне, или Маестрото правеше много грешки. Роджър не успя да повтори дори отчасти мача, който направи срещу Новак Джокович преди два дни. Началният му удар не вървеше. Федерер отчая Джокович. Сърбинът остава №2 за годината Във втория сет се стигна до три поредни брейка - първо Циципас се наложи в сервис гейма на колебливия Федерер, стигна се до рибрейк, но моментално младият грък дръпна отново и този път затвърди. До края той успя да парира опитите на Роджър за обрат и в неделя ще спори за най-голямата титла в кариерата си досега. А Роджър Федерер ще се отдаде на почивка. Той вече заяви, че 2020-а няма да е последната в кариерата му. Федерер отчая Джокович. Сърбинът остава №2 за годината", "date": "2019.11.16", "title": "Циципас сложи край на сезона на Федерер"}
{"url": "https://clubz.bg/90594-ochakvano_magistrala_struma_poskypna_s_oshte_60_mln_lv", "text": "Консорцуимът \"АПП ЛОТ 3.2.1\", с основно участие в него на компанията \"Грома Холд\" ЕООД или по-известна със старото си име \"Агромах\", е избрана да построи 13-километровият участък от автомагистрала Струма през Кренснеското дефиле. Цената ще бъде с над 60 млн. лв. повече от очакваното - малко под 600 млн. лв. Това ясно от съобщение на Агенция \"Пътна инфраструктура\", разпратено до медиите таи сутрин.  Ценовите оферти за участъка бяха отворени миналата седмица в централата на АПИ, когато се оказа, че от 10 компании подали документи до финалния етап са стигнали едва 3 - все обединения около мастодонди като  \"Геострой\", \"Главболгарстрой\" и именно \"Грома Холд\". Изненадващо или не обаче от АПИ не са избрали най-евтината оферта - тази на \"Геострой\", чиято оферта единствено сме вместваше в прогнозираното. Напротив - \"Грома Холд\", която печели, подаде оферта за 600 млн. лв. или с над 60 млн. лв. повече от очакваното. От АПИ не дават обяснение защо е така, но вероятно е имало проблеми с техническата част от проекта на \"Геострой\". Отвориха офертите за \"Струма\". Най-евтината е за над 500 млн. лв. Това обаче може да не е краят на драмата с лот 3.2.1 на АМ \"Струма\" през Кресненското дефиле\". На практика от днес започва да тече срокът за обжалване на решението, което е твърде вероятно да се случи. След това ще се чака решението на Комисията за защита на конкуренцията, а ако и то бъде обжалвано - решение на Върховния административен съд.  В спечелилият консорциум влизат освен \"Грома\" и компаниите \"ЕВРОПЕЙСКИ ПЪТИЩА“ АД, „ВОДНО СТРОИТЕЛСТВО – БЛАГОЕВГРАД“ АД, „ПЪТПРОЕКТ“ ЕООД, както и новият голям играч на българския пазар на инфраструктурни проекти - словашката „ВАХОСТАВ-СК“ а.с. Става въпрос само за едната от двете отсечки на пътя - лот 3.2.1, който ще свързва Кресна с Крупник. Реално това ще бъде новата част от магистралата, минаваща източно от самото Кресненско дефиле. Общата дължина на участъка е 13 км. Той ще включва изграждането на три сравнително дълги тунела - „Симитли“ /211 м/, „Ракитна“ /1 135 м/ и „Стара Кресна“ /1 052 м/. Съоръженията ще бъдат със системи за пожароизвестяване, вентилация, електроснабдяване, осветление, управление на движението и т. н. Ще бъдат изградени 10 виадукта с обща дължина 3,5 км, както и 3 надлези и подлези. Идеята предполага, че достъпът до трасете ще става чрез 3 различни пътни възела. Първият е през п.в. \"Полето\", който ще осигурява достъпа от посока Кулата до селата Брежани и Полето, както и включване в автомагистралата в посока София. Вторият - „Мечкул“ при 384-ти км, който ще осигурява достъпа от посока Кулата до селата Мечкул и Брежани, както и включване в автомагистралата в посока София. Третият ще се казва \"Стара Кресна\" и ще свързва участъка от посока Кулата до селата около едноименното градче.  Срокът, в който участъкът трябва да бъде готов, е поставен от АПИ и той е равен на малко под 52 месеца или 4 години и 3 месеца.  Нов ремонт на \"Струма\" затваря магистралата за месец Както се очакваше - оферти за строителство подадоха всички най-големи български строителни компании, които през последните години участват в изграждането на инфраструктурни проекти от такъв мащаб. В различни консорциуми и обединения желание за участие проявиха от \"Хидрострой\", ГБС, \"Джи Пи Груп\", \"Геострой\" и \"Пътстрой\", както и \"Трейс холдинг\" и преименуваната на \"Грома\" - \"Агромах\". Освен тях ценова оферта подадоха и два консорциума с турско участие в партньорство с по-малки български фирми.  Методи Бачев и другите от \"Агромах\" внезапно легнаха болни Междувременно все по-изразени стават съмненията, че България може да изгуби финансирането за магистрала \"Струма\" и в най-добрия случай, ако тя все пак бъде изградена, да се наложи да я изплати с пари от бюджета. Това стана ясно от  от отговор на Европейската комисия на апликационна форма за финансиране, изпратена от България това лято. Еврофинансирането на магистрала \"Струма\" виси на косъм  Страната ни е кандидатствала за финансиране от близо 270 млн. евро, които няма да покрият цената на целия проект, но биха били достатъчни за изграждането на поне 2/3 от него.  Отговорът от Комисията е изпратен на 15 октомври, или близо два месеца след подаването на апликационната форма. Адресиран е до Галина Василева, ръководител на управляващия орган на ОП \"Транспорт\". Накратко - Брюксел смята, че проектът, който е представила страната ни, нарушава редица европейски директиви за вредите на околната среда в Кресненското дефиле, не обяснява финансовите планове и са заложени нелогични срокове на изпълнение. Новите прогнози сочат, че крайният срок, който властта даде за изграждането на пътя - 2023 г., ще бъде достатъчен за построяването само на 41% от нея.  Нов ремонт на \"Струма\" затваря магистралата за месец Методи Бачев и другите от \"Агромах\" внезапно легнаха болни Еврофинансирането на магистрала \"Струма\" виси на косъм ", "date": "2019.11.16", "title": "Очаквано: магистрала \"Струма\" поскъпна с още 60 млн. лв. "}
{"url": "https://clubz.bg/90598-avstraliq_iska_kompensacii_ot_velikobritaniq_i_es_zaradi_brekzit", "text": "Австралия и други страни извън ЕС искат компенсации от Обединеното кралство и ЕС заради свързани с Брекзит щети за търговията. Това съобщи БНР. По време на преговорите на Световната търговска организация в Женева, Австралия заяви, че износът ѝ на телешко и агнешко месо вече е пострадал заради неяснотота около Брекзит.  Твърденията на Австралия, че нейните фермери вече понасят загуби и че това вероятно ще продължи, бяха покрепени от още 14 други държави, сред които Съединените щати, Индия, Нова Зеландия, Китай и Канада. Австралия вече внесе официално предложение в Женева за компенсации.  ЕС ограничава обема на селскостопански продукти от останалата част на света, които могат да постъпят в търговски блок без да им бъдат налагани пълни тарифи. Част от стоките могат да са от страни извън ЕС, в зависимост от квотите на блока, което позволява по-ниски мита, а това прави износа за тези страни икономически изгоден.  С излизането на Обединеното кралство от ЕС обаче се усложнява разпределението на квотите, както и настъпват редица други усложнения. Австралия твърди, че нейният годишен износ на месо за Обединеното кралство и ЕС, който възлиза на 284 милиона паунда, може серизоно да пострада и че вече дори понася загуби заради отлагането три пъти на Брекзит.", "date": "2019.11.16", "title": "Австралия иска компенсации от Великобритания и ЕС заради Брекзит"}
{"url": "https://clubz.bg/90580-franciq_na_krak_za_1_godina_na_jyltite_jiletki", "text": "Протестното движение на \"жълтите жилетки\" навършва една година в неделя. На 17 ноември 2018 година се състоя първата спонтанна демонстрация против нов данък върху горивата, която сложи начало на по-широко протестно движение срещу социалните неравенства. Протестни прояви ще има в цяла Франция. В Париж те се очаква да включат демонстрации на Шан-з-Елизе, въпреки че властите са ги забранили в определена зона и по околовръстния път на Париж, предаде телевизия Бе Еф Ем. Там целта на \"жилетките\" е да забавят движението, за да привлекат вниманието към своите искания.  Двама от всеки трима французи смятат, че протестът им е оправдан, писа вчера френският в. \"Фигаро\", цитиран от БТА. Шейсет и девет на сто от участниците намират протеста на \"жълтите жилетки\" за \"по-скоро\" или \"напълно\" оправдан и само за 13 процента той е съвсем неуместен. В общи линии французите смятат, че движението им е от полза. Петдесет и осем на сто от запитаните заявяват, че проявите на \"жълтите жилетки\" са били \"по-скоро нещо добро\" за \"хора като тях\". Още по-голям е делът на тези отговори при анкетираните със средно образование - 60 на сто, или с по-ниско - 63 процента. Повечето французи одобряват движението, но според мнозина - 64 процента, президентът Еманюел Макрон и правителството \"недостатъчно\" са се съобразявали с него. За една година \"жилетките\" видимо \"издишаха\", но не се стопиха и се преместиха от улиците в местната политика\", резюмира наблюденията си руският \"Известия\". \"Жилетките\" успяха да принудят кабинета да намали данъците, но борбата за социална справедливост, в която целта далеч невинаги оправдаваше средствата, причини щети за милиони на френската икономика, а туристическият отрасъл изгуби стотици хиляди туристи, пише вестникът, цитиран от БТА. \"Жилетките\" не се сдобиха с ореола на благородни борци за социално равенство. Действията им на практика веднага прераснаха в безредици, сблъсъци с полицията и вандалски прояви (сред първите \"жертви\" бе Триумфалната арка в Париж). По данни на френския национален център за мониторинг на престъпността от ноември м. г. са били ранени почти 11 000 френски полицаи и жандармеристи, а 25 души са били убити, изпълнявайки своя дълг. Според Френската федерация на застрахователите само през първите четири месеца исковете за обезщетения, свързани със съботните протести в страната, са достигнали 170 милиона евро. И то още преди мащабния погром на авеню \"Шанз Елизе\" през март, когато бяха разграбени над 90 магазина, включително луксозни бутици на световни марки, посочва всекидневникът. По данни на френския национален статистически институт акциите на \"жълтите жилетки\" миналия декември са забавили ръста на БВП на страната за тримесечието с 0,1 на сто.", "date": "2019.11.16", "title": "Франция на крак за 1 година на \"жълтите жилетки\""}
{"url": "https://clubz.bg/90597-bil_gejts_drypna_na_djef_bezos_s_edin_miliard_dolara", "text": "Съоснователят на Майкрософт (Microsoft) Бил Гейтс за първи път от над две години оглави индекса на Блумбърг на милиардерите, изпреварвайки ръководителя на най-голямата компания за онлайн търговия Амазон (Amazon) Джеф Безос, съобщи агенция Блумбърг, цитирана от БТА. Състоянието на Гейтс се оценява на около 110 милиарда долара, а на Безос - на 109 милиарда долара. Тройката на най-богатите хора в индекса на милиардерите на Блумбърг оформя ръководителят на френския гигант за луксозните стоки Луи Вюитон Моет Хенеси (Louis Vuitton Moet Hennessy) Бернар Арно с богатство на стойност 102,7 милиарда долара. Блумбърг отбелязва, че за растежа на доходите на Гейтс може да е повлияло решението на министерството на отбраната на САЩ да даде на Майкрософт, а не на Амазон, договор на стойност 10 милиарда долара за облачни услуги. След обявяването на решението на Пентагона на 25 октомври, акциите на компанията на Безос поевтиняха с 2 процента, а на Майкрософт поскъпнаха с 4 на сто. Индексът на милиардерите на Блумбърг е рейтинг, който се обновява всеки ден от агенция Блумбърг. Той прави оценка на личното състояние на 500-те най-богати хора в света по няколко показателя, включително пазарни котировки на активите, които притежават. Акциите на Майкрософт поскъпнаха с 48 процента тази година, увеличавайки стойността на 1 процент, който притежава Гейтс. Останалата част от богатството му идва от продажба на акции и инвестиции. Джеф Безос щеше да е много по-богат, ако не се беше развел със съпругата си Макензи Безос. Двойката обяви, че се разделя през януари, като Макензи получи една четвърт от общата им собственост в Амазон през юли. Нейното чисто богатство спадна до 35 милиарда долара в петък. Гейтс пък можеше никога да не отстъпи първото място в класацията на най-богатите, ако не беше неговата филантропска дейност. Той е дарил над 35 милиарда долара на фондацията \"Бил и Мелинда Гейтс\" от 1994 година.", "date": "2019.11.16", "title": "Бил Гейтс дръпна на Джеф Безос с един милиард долара"}
{"url": "https://clubz.bg/90522-na_hrabrite_nikoga_nishto_ne_se_sluchva", "text": "\n\t  Беше ужасно объркано време – онази зима, когато се запознах с Ърнест. На Коледа ставаше една година, откакто татко почина, аз бях на двайсет и осем. Въпреки че Мати се държеше, синият цвят на очите ѝ изглеж­даше избледнял, а сивият в косите ѝ внезапно ги бе завладял. Тя не искаше да прекара празника в Сейнт Луис без татко – разбира се, че не искаше, – но в Маями бяхме започнали да се побъркваме от скука. Затова потеглихме с колата към крайбрежно градче, чието име привлече въображението ни от табелата на един туристически автобус. Кий Уест. Шофираше брат ми, Мати седеше до него, аз се бях залепила до отворения прозорец на задната седалка, а колата се носеше по върволицата от мостове, която ни водеше към края на света. Едно място, така очарователно потънало в упадък, където хората нямаха нужда от друго, освен да ловят морски костенурки, да чупят кокосови орехи и да се отдават на раздумка в горещината. Повечето бяха насядали по порутените веранди пред очарователните шарени къщи и по плажовете, наслоени с омаята на „Одисея“, „Моби Дик“ и Малката русалка, която не намира сили да отнеме живота на любимия принц, за да спаси своя. – Не бихме могли да минем покрай „Мърлявия Джо“, без да надникнем вътре, нали? – попита Мати. Вече се бяхме изкачили до върха на фара, за да се нас­ладим на гледката. Преди това си направихме пикник на плажа, сетне избърсахме пясъка между пръстите на краката си и се върнахме в колата, залепили потните си тела по седалките, за да потърсим място, където да си взема една освежаваща вана и да измия заплетените си от вятъра коси. Но аз никога не отказвах нищо на мама, нито тя на мен. Татко – той беше онзи, който отказваше.  Метаморфозата на черната амбра Ние ли видяхме първи Хемингуей, или той видя нас? Когато вратата в един тъмен бар се отвори, хората обърнаха глави към прииждащата светлина, а нашите зеници бяха поразени от контраста между безпощадното слънце по суровия път и приглушеното осветление, мекото дърво, напоения с разтопен лед под и бутилките с кампари, уиски и ром. Огромен барман ни поздрави иззад дългия извит бар, а клиентите в другия край на помещението се върнаха към оспорваната си игра на билярд, оставили по няколко банкноти около зелената маса, за да бъде всичко съвсем истинско. Друг мъж, едър почти колкото бармана, стана и с усилие се откъсна от разпръснатите върху бара листове хартия. Изцапана бяла тениска. Дрипави къси бели панталони, пристегнати на кръста не с друго, а с въже. Докато изминаваше няколкото крачки, които го деляха от нас, мъжът произведе изумително количество шумове и накрая се присъедини към поздрава, отправен ни от бармана. – Ърнест Хемингуей – представи се той. Струйка пот бавно се стече по гърба ми и попи в тъканта на черната ми лятна рокля, която така или иначе беше влажна от престоя в колата. Мати леко ме докосна по рамото, за да ми напомни да стоя изправена въпреки върлинестия ми ръст, а аз се опитвах да съчетая в главата си този въжен колан и босите крака с неравномерно оплешивялото чело на мъжа срещу себе си, за което знаех, че наистина е на Ърнест Хемингуей. Поз­навах тази асиметрична линия, по която се беше изтеглила косата му, както и тъжните съблазнителни очи; всяка сутрин в Брин Мар се бях събуждала пред тези очи, вперени в мен от снимката, закачена на стената в стаята в студентското ми общежитие. – Аз съм Една Гелхорн, а това е синът ми Алфред – каза Мати на Ърнест Хемингуей. – А това е Марта. Просто „Марта“, не „дъщеря ми Марта“. Можете да си представите как това би накарало Хемингуей да реши, че двамата с брат ми сме младоженци, току-що акостирали с яхтата на сватбеното си пътешествие, но в този момент аз не можех да мисля за нищо друго, освен за проклетия Ърнест Хемингуей, който би трябвало да се бори с някоя невъзможно голяма риба меч край бреговете на Куба, да стреля по някое диво животно в Кения или да пише някъде из Париж, където през цялото време не спрях да се надявам, че ще успея да го зърна, точно както всяка писателка се надява да зърне своя литературен идол. Него и Ф. Скот Фицджералд – може би щях да закача и неговата снимка на стената си, стига и външният му вид да беше толкова великолепен, колкото творбите му. „На храбрите никога нищо не се случва“ – бях използвала думите на Хемингуей за епиграф на първия си роман, за чието съществуване вече се опитвах да заб­равя: „Каква луда надпревара“. Думи, произнесени от главния му герой в „Сбогом на оръжията“ – шофьорът на линейка по време на световната война, на които медицинската сестра, в която беше влюбен, просто отговори, че и храбрите също умират. \n\tБрат ми каза на Хемингуей, че сме на почивка заради времето, за което Мати добави, че през този сезон в Сейнт Луис е непоносимо. Аз трескаво се опитвах да изровя от речниковия запас в ума си някоя по-значима тема за разговор, но Ърнест Хемингуей вече се беше извърнал към бармана. Скрити истини за Втората световна война Скрити истини за Втората световна война", "date": "2019.11.16", "title": "\"На храбрите никога нищо не се случва\""}
{"url": "https://clubz.bg/90596-federer_sreshtu_cicipas_na_polufinal_v_london", "text": "Стефанос Циципас - Роджър Федерер и Доминик Тийм - Александър Зверев са полуфиналите на заключителния за годината турнир на ATP в Лондон. Гъркът и неговият кумир от детските години излизат на корта в зала \"О2 арена\" не преди 16 часа наше време.  Двубоят на другата двойка ще започне не преди 22 ч. Двата полуфинала на сингъл са предшествани от мачове на двойки в същата фаза. Надал изтръгна пореден труден успех, чака услуга от Медведев Късно снощи шампионът от миналата година Александър Зверев победи Данийл Медведев с 6:4, 7:6(4) и не само си осигури полуфинал (това щеше да стане и при спечелване само на един сет), а и прати у дома Рафа Надал, който отново не успя да триумфира на финалите. Все пак испанецът не си тръгва от британската столица с празни ръце - той отнесе трофея за №1 годината, връчен му снощи.", "date": "2019.11.16", "title": "Федерер срещу Циципас на полуфинал в Лондон"}
