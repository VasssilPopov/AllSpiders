{"url": "http://clubz.bg/71800-denqt_v_kojto_kaspijsko_more_be_podeleno", "text": "Лидерите на петте страни, разположени около Каспийско море, подписаха днес в казахстанския град Актау конвенция, дефинираща правния статут на това стратегическо море, в което има значителни залежи на петрол и газ, предаде Франс прес. Документът беше парафиран от президентите на Русия, Казахстан, Иран, Азербайджан и Туркменистан. Така Каспийско море получава ясен статут, какъвто нямаше от разпадането на Съветския съюз. Преди церемонията по подписването домакинът, казахстанският президент Нурсултан Назарбаев, определи събитието като историческо. Руският държавен глава Владимир Путин каза, че и той, и колегите му смятат, че каспийската среща на върха е имала \"епохално значение\", и призова за по-голямо военно сътрудничество между каспийските страни. Путин подчерта, че Конвенцията за правния статут на Каспийско море утвърждава изключителното право и отговорност на държавите за съдбата на Каспийско море, като установява ясни правила за колективното му използване. Иранският му колега Хасан Рохани посочи, че конвенцията не установява окончателните разделителни линии в морето и че преговорите по този въпрос трябва да продължат. Казахстанският лидер заяви, че в дейността си страните ще се придържат към основни принципи - превръщането на Каспийско море в зона на мир и добросъседство, използването му за мирни цели, зачитане на суверенитета и териториалната цялост, неприсъствие в морето на въоръжени сили, които не са на петте страни. Назарбаев отбеляза, че на срещата е постигнато съгласие по разделянето на акваторията на Каспийско море на зони с различен режим. Подписването на конвенцията ще съдейства за успокояване на продължило с десетилетия напрежение в този богат на изкопаеми горива район - залежите от петрол в него се изчисляват на близо 50 милиарда барела, а от природен газ - на около 300 000 куб. м. Днешната среща на върха е петата от 2002 г. насам, макар че след разпадането на СССР, когато около морето се появиха четири нови държави, са били свикани над 50 министерски и технически срещи, припомня АФП. В Актау бяха подписани документи за сътрудничество в сфери като сигурността и борбата с тероризма, както и търговско-икономически споразумения. Страните от каспийската \"петорка\" се споразумяха, че е възможно да  бъдат полагани магистрални тръбопроводи по дъното на Каспийско море, обяви казахстанският президент Нурсултан Назарбаев. Иран и четирите бивши съветски републики - Русия, Казахстан, Азербайджан и Туркменистан, днес постигнаха принципно споразумение за подялбата на значителните залежи от петрол и газ в Каспийско море, проправяйки пътя за нови проекти за енергийни проучвания и изграждане на тръбопроводи, посочва Ройтерс. Близо 30 години петте страни спореха как да се раздели най-големият безоточен воден басейн в света. И докато някои страни осъществяваха мащабни офшорни проекти като разработването на петролното находище Кашаган в шелфа на Казахстан, разногласията по правния статут на морето пречеха за осъществяването на други идеи. Една от тях е прокарването на тръбопровод, който би могъл да пренася природен газ от Туркменистан до Азербайджан, а оттам - до Европа, конкурирайки Русия на западните пазари. Някои от страните спореха също за собствеността на няколко петролни и газови находища, което отложи разработването им. Споровете започнаха с разпадането на Съветския съюз, който имаше ясно очертана каспийска граница с Иран, отбелязва Ройтерс. При преговорите с бившите съветски републики Техеран настояваше или морето да се раздели на пет равни части, или страните да разработват заедно всичките му ресурси. Никоя от съседките му не прие тези предложения, а три от тях - Русия, Казахстан и Азербайджан - на практика си поделиха северната част на Каспийско море. Трите държави се опитваха да разработят спорните находища, като в някои случаи пращаха дори бойни кораби, за да сплашат фирми, наети от другите страни. В резултат на това никой от оспорваните проекти не напредна особено.", "date": "2018.08.12", "title": "Денят, в който Каспийско море бе поделено"}
{"url": "http://clubz.bg/71803-vlastite_proverqvat_i_kiber_ataka_sreshtu_tyrgovskiq_registyr", "text": "Вече четвърти ден Търговският регистър на сайта на   не работи. В четвъртък започнаха проблемите, за които съобщи самата Агенция, а през уикенда дистанционният достъп до системата бе напълно спрян. В момента на сайта на регистъра излиза това съобщение: Причината не е посочена, но от съобщение до медиите на Агенцията по вписванията става ясно, че властите работят по възможността Търговският регистър да е станал жертва на кибер атака. Приложен е авариен План за действие за възстановяване на пълната функционалност на регистъра. \"За отстраняването на проблема незабавно са ангажирани и работят денонощно екипи на всички поддържащи фирми, IT експерти от Агенция по вписванията, както и от други държавни ведомства\", се казва още в съобщението. Всички останали регистри на Агенция по вписванията са достъпни и функционират нормално.", "date": "2018.08.12", "title": "Властите проверяват и кибер атака срещу Търговския регистър"}
{"url": "http://clubz.bg/71802-ruski_ministyr_optimist_za_ikonomikata_vypreki_sankciite", "text": "Руското министерство на финансите очаква растежът на брутния вътрешен продукт през 2018 г. да се ускори до 1,8-2 на сто, а през идните години темпът да се засили. Това посочи днес министърът на финансите и вицепремиер Антон Силуанов по телевизия \"Росия 1\", предаде ТАСС.  Министърът прогнозира, че отслабването на рублата на фона на санкциите, наложени от САЩ, може да доведе до увеличаване на инфлацията до 3 на сто. Показателят все пак ще остане в коридора, определен от Руската централна банка, допълни той.  САЩ наказват Русия заради случая \"Скрипал\" Информацията за планираните нови санкции на САЩ вече се отрази на курса на рублата и това може да доведе до растеж на инфлацията, отбеляза Силуанов.   Той оцени, че ако при запазване на съотношението между валутните курсове, според министерството на финансите влиянието на санкциите върху инфлацията се оценява на около 0,5 процентни пункта.  Министърът увери, че валутните сметки на руските граждани в руски банки няма да пострадат при въвеждане на новите санкционни мерки.  Евентуалното налагане на санкциите ще бъде \"неприятно, но не и смъртоносно за руската икономика\", допълни той.  По думите му централната банка ще вземе необходимите мерки, за да подкрепи банките, които се сблъскат с проблеми заради санкциите, за което разполага с достатъчно резерви.", "date": "2018.08.12", "title": "Руски министър оптимист за икономиката въпреки санкциите"}
{"url": "http://clubz.bg/71797-zaharova_kym_syrbite_otdavna_trqbvashe_da_sydite_zapada_za_bombite", "text": "Говорителката на руското външно министерство Мария Захарова предложи на западните страни, които се безпокоят за хуманитарната ситуация в Сирия, да си спомнят собствените си действия по време на бомбардировките над Югославия през 1999 г., включително използването на снаряди с обеднен уран. Захарова каза това днес в Белград, отговаряйки на въпрос на журналист от ТАСС. Напрежение между Косово и Сърбия По-рано сръбските медии съобщиха, че сдружение на сърбите, пострадали от последиците от бомбардировките с обеднен уран, подготвя искове срещу страните-членки на НАТО, участвали в операцията през 1999 г., която бе предприета, за да прекрати кървавия конфликт в Косово. Тя изтъкна, че натовските войници, които тогава са били на Балканите, отдавна са подали искове за компенсации и в някои страни вече са ги получили. Захарова нарече абсурдна ситуацията, при която \"агресорът получава обезщетения, а жертвата - не\". Операцията на НАТО срещу Съюзна република Югославия през 1999 г. продължи 78 дни, бяха извършени 38 хиляди бойни полета, над 10 хиляди от които бяха с цел бомбардиране. Според изследвания на военни експерти са били изстреляни 3 хиляди крилати ракети, хвърлени около 80 хиляди тона бомби, включително касетъчни и с обеднен уран. По сръбски данни от бомбардировките са загинали между 3500 и 4000 души, около 10 хиляди са били ранени, а материалните щети възлизат на около 100 милиарда долара. Бомбардирането на петролопреработвателни и химически заводи е довело до замърсяване на водите на страната с токсични вещества. Редица експерти съобщават за епидемия от ракови заболявания в районите в Сърбия, които са били бомбардирани с обеднен уран, пише БТА.", "date": "2018.08.12", "title": "Захарова към сърбите: Отдавна трябваше да съдите Запада за бомбите"}
{"url": "http://clubz.bg/71799-goranov_kym_radev_koj_pazi_ochite_nie_go_zadyrjahme_s_turska_pomosht", "text": "Президентът Румен Радев да каже кой от властта пази Митьо Очите. Това каза във Варна министърът на финансите Владислав Горанов в отговор на журналистически въпрос по повод днешното изказване на президента Румен Радев, че Митьо Очите е в криминалните хроники от години, а това няма как да стане без чадър от властта. „Не приемам да бъдат атакувани експертите на Министерството на финансите, които не само през последните години, но и през цялото време на Прехода са гарантирали финансовата стабилност на държавата“. Така Владислав Горанов коментира обществената поръчка на Агенция \"Митници\", спечелена от фирма, свързаната с Димитър Желязков охранителна фирма „Аркус-сигурност Бургас“, предаде \"Фокус\". Румен Радев: Митьо Очите е невъзможен без чадър от властта  Финансовият министър заяви, че хората от Агенция \"Митници\", които са подписали обществената поръчка с фирмата, са на работа там повече от 20 години. Обществените поръчки са отговорност на дирекция „Финанси, управление на собствеността и обществени поръчки\" в Агенция „Митници“, която се ръководи от Ирена Стаменова. Още преди половин година шефът на митниците вече обяви публично, че тя е сестра на депутата от БСП Драгомир Стойнев. Мрежата на Очите: кой казва, че ВИС-2 е мъртва? По думите на Владислав Горанов, началникът на отдела за обществени поръчки е добър служител, който работи в агенцията повече от 20 години. Владислав Горанов припомни фактите около обществената поръчка, обявена от Митница - Бургас през март 2016 година, приключила през февруари 2017 година. Финансовият министър допълни, че независимо, че неговата политическа позиция йерархично е доста по-надолу от тази на държавния глава, той е длъжен да защити колегите си от Министерството на финансите. \"През последните над 25 години в Министерството на финансите са назначавани и са работили само експерти. Ако позицията на президента е да атакува политически ГЕРБ, това е негово право на политик и държавен глава, въпреки че общото разбиране е, че и симпатизантите, и чиновниците на ГЕРБ са също граждани на България, които почитат и уважават българския президент. Ако той е решил да води политическа война с партия ГЕРБ, е негово право, друг е въпросът какъв дивидент би донесъл това\", заяви министър Владислав Горанов. Мрежата на Очите: кой казва, че ВИС-2 е мъртва?", "date": "2018.08.12", "title": "Горанов към Радев: Кой пази Очите? Ние го задържахме с турска помощ"}
{"url": "http://clubz.bg/71798-ako_erdogan_kaje_che_shte_postroi_magistrala_na_lunata_nie_mu_vqrvame", "text": "В интервю за вестник \"Ди Цайт\" известният турски журналист Джан Дюндар посочва, че на президентските избори през юни все пак не всички, а 50 на сто от турците са подкрепили Ердоган. Според Дюндар, за ниската социална класа Ердоган представлява образец за подражание, защото сам е извървял пътя от долните слоеве до върха. Той е възпитан в строг религиозен дух, мечтае да стане футболист, интересува се от политика, рецитира поезия… Парите - най-опасният враг на Ердоган Резултите от последния референдум сочат обаче също, че подкрепата за Партията на справедливостта и развитието е намаляла главно сред образованото градско население, докато при хората с ниско образование гласовете за Ердоган са достигали в определени региони и до 70 процента. Едва 39 на сто от турците с висше образование са подкрепили Ердоган, посочва още Джан Дюндар пред \"Ди Цайт\". И допълва, че министърът на икономиката Берат Албайрак, който е и зет на Ердоган, е представил ситуацията от гледната точка на един избирател по следния начин: Ердоган съзнателно използва езика на потиснатите и онеправданите, за да наложи стил на управление, който да затвърди имиджа му на човек издигнал се от низините до върха, четем още в \"Ди Цайт\". Ердоган неизменно поръчва и следи проучванията на общественото мнение. Така той успява да долови нагласите на народа и да нагоди реториката си към онова, което сочат резултатите от проучванията. Благодарение на ислямското си образование, Ердоган използва много религиозни техники, за да спечели допълнителни симпатии: моли се от трибуната, рецитира стихове, позволява си да показва емоционални реакции. След тежка злополука в турска мина преди четири години Ердоган удари шамар на един от протестиращите, а камерите документираха неговото яростно обръщение: Другаде този изблик би предизвикал бурно негодувание, но сред привържениците му, които също като него следват патриархалните традиции, подобно поведение само засилва възхищението към него, коментира Джан Дюндар пред изданието.  По-нататък в публикацията се посочва още, че откакто Ердоган контролира медиите, той успява да потисне критиките към своя управленски стил. Който се противопоставя, бива изпращан зад решетките. Така Ердоган заплашва своите противници и не позволява на привържениците си да приемат други идеи, различни от неговите собствени. Тази власт и способностите му да убеждава карат съюзниците му да се съобразяват с него.  Ердоган към САЩ: Готови сте да замените стратегическия си партньор за някакъв свещеник Много западни лидери си казват, че трябва да подържат добри отношения с него, посочва в същата връзка и швейцарският \"Нойе Цюрхер Цайтунг\". Сред държавните лидери, които подкрепят Ердоган, е венецуелският президент Николас Мадуро. Самият Ердоган изрази приятелското си отношение към него с думите: Съобщението бе публикувано в туитър след опита за покушение над венецуелския президент. Ердоган не само потвърди публично здравата връзка между Турция и Венецуела, но засили и личната си охрана, считайки че е изложен на подобни рискове за сигурността като Мадуро, отбелязва изданието. Политическото партньорство между Турция и Венецуела датира още от управлението на диктатора Уго Чавес. Това може да е изненадващо поради големите географски и верски различия между двете страни, но ако не вземаме под внимание етикети като “ислямизъм” или “социализъм”, основата на двете авторитарни системи остава същата: популистка реторика, концентрация на властта, контрол над медиите, четем още в публикацията.  В Турция Ердоган представя себе си като \"човекът, пред когото светът застава на колене\", посочва също \"Ди Велт\". Това самочувствие прикрива усещането за малоценност сред маргиналните слоеве и най-вече сред турците в чужбина, като по този начин заличава тяхното чувство, че са дискриминирани. Само по себе си, това обаче не обяснява изцяло влиянието на Ердоган сред тези слоеве. В едно общество, в което съществуват крайни мнения и позиции, Ердоган представлява мнозинството: на турци срещу кюрди, на сунити срещу алевити, консерватори срещу модернисти. Неговата политическа основа е изключването на \"другия\", коментира изданието. Сред причините за успеха на Ердоган, четем още в статията, са и подобренията в образователната и здравната система, които той постигна в първите години на управлението си. И до този момент турският президент продължава да се възползва от тогавашната благодарност на хората, както и от удовлетвореността на местните и чуждестранни бизнескръгове от стабилната икономика в страната. Причината за голямата власт на Ердоган е до голяма степен и в слабостта на турската опозиция. Когато преди президентските избори кандидатурата на неговия партиен съперник Абдула Гюл бе предложена за обсъждане, Ердоган изпрати с хеликоптер в къщата на Гюл началника на своя генерелен щаб. Гюл обяви, че се отказва от кандидатурата си, а началник щаба вече е част от кабинета на Ердоган. Социалдемократите, от друга страна, постигнаха най-големия си изборен успех от 40 години насам, но са разкъсвани от вътрешнопартийни спорове, обобщава в интервю за \"Ди Цайт\" известният турски журналист Джан Дюнадар.  . Ердоган към САЩ: Готови сте да замените стратегическия си партньор за някакъв свещеник", "date": "2018.08.12", "title": "\"Ако Ердоган каже, че ще построи магистрала на Луната, ние му вярваме\""}
{"url": "http://clubz.bg/71801-nasred_vakanciqta_na_parlamenta_speshno_zasedanie_na_komisiqta_za_bosiq", "text": "Точно два месеца след началото на гладната стачка на Николай Колев – Босия, създадената по този повод временна парламентарна комисия ще проведе третото си заседание. Това е прецедент за август, когато Народното събрание е във ваканция, а първото заседание от новия сезон е насрочено чак за 4 септември. Заседанието е спешно, защото състоянието на гладуващия вече два месеца Колев се влошава. Той настоява за оставката на транспортния министър Ивайло Московски и за разпускане на Народното събрание заради бездействието на институциите по данните за злоупотреби при обучението и изпитите на кандидатите за придобиване на правоспособност за управление на моторно превозно средство. Босия с последен постинг: Аз съм си казал думата На заседанието в понеделник се очаква да бъде изслушан директорът на Изпълнителна агенция „Автомобилна администрация“ Дамян Войновски. Комисията бе създадена след като миналия месец председателят на парламента Цвета Караянчева отиде в дома на Босия, за да го убеждава да прекрати гладната стачка. Светкавично бе създадена самата комисия – още на първото парламентарно заседание след срещата на Караянчева с Босия. Николай Колев е подавал няколко сигнала за корупция при придобиването на правоспособност за управление на автомобили. Той твърди, че в Министерството на транспорта има документи, които доказват, че в България можеш да си купиш шофьорска книжка. Имало и данни за иззети книжки на неграмотни български шофьори. Николай Колев казва, че ако министърът е знаел за всичко това и го е прикривал, то трябва да подаде оставка. Босия твърди още, че арестуваните по подозрения за продажби на шофьорски книжки и обвинени в организирана престъпна група 12 от общо 16 изпитващи в ДАИ-София са възстановени на работа. Какво се случва с Босия, докато парламентът \"ваканцува\" Комисията е съставена от представители на всички парламентарни политически сили – председател е Станислав Иванов (ГЕРБ), а членове са Атанас Стоянов (Обединени патриоти), Иван Иванов (БСП), Ихсан Хаккъ (ДПС) и Андон Дончев (Воля). Досега комисията имаше две заседания – на 19 и 25 юли. Босия напусна първото още в началото и не дойде на второто. Причината за скандала стана отказът на депутатите да вземат решение още на първото заседание. Босия твърдеше, че е получил обещание от Караянчева за решение в рамките на 24 часа. Затова той не прекрати гладната стачка. Какво се случва с Босия, докато парламентът \"ваканцува\"", "date": "2018.08.12", "title": "Насред ваканцията на парламента: Спешно заседание на комисията за Босия"}
{"url": "http://clubz.bg/71805-manchestyr_siti_zapochna_po_shampionski", "text": "\"Манчестър Сити\" се оказа твърде силен за \"Арсенал\" още на старта на Висшата английска лига - 2:0 в Лондон в един от най-интересните мачове от първия кръг. Шампионът беше без основни футболисти, а други поиграха малко, тъй като по-късно започнаха подготовка заради Световното. Въпреки това тимът на Пеп Гуардиола взе трите точки срещу \"артилеристите\". Новият им треньор Унай Емери започна със загуба в елита на родината на футбола. В началото на мача не личеше кой е домакин и кой гост. \"Гражданите\" натиснаха своя съперник, като не му и позволяваха с пресата си дълбоко в половината му да гради атаки. След няколко пропуска Рахим Стърлинг откри в 14-ата минута. Резултатът можеше да стане и 2:0. В края на полувремето \"Арсенал\" живна. Оживлението се пренесе и във втората част, когато Александър Лаказет пропусна да изравни. \"Топчиите\" имаха и други добри акции, но бяха прекършени в 64-ата, когато Бернардо Силва удвои след бърза акция. Малко преди това Серхио Агуеро не успя да преодолее очи в очи Петер Чех, който днес спаси каквото можа. До края нямаше голяма интрига. Още по-убедителен беше \"Ливърпул\", считан от специалисти и букмейкъри за претендент №1 за короната на \"Манчестър Сити\". \"Червените\" от \"Анфийлд\" разгромиха направилия амбициозна селекция \"Уест Хем\" с 4:0. Головете вкараха познати футболисти: Мохамед Салах (19-ата), Садио Мане (45-ата и 53-тата) и Даниел Стъридж (88-ата). Победно начало за \"Манчестър Юнайтед\" във Висшата лига \"Саутхемптън\" - \"Бърнли\" 0:0, \"Уулвърхемптън\" - \"Евертън\" 2:2, \"Уотфорд\" - \"Брайтън\" 2:0, \"Хъдърсфийлд\" - \"Челси\" 0:3, \"Фулъм\" - \"Кристъл Палас\" 0:2, \"Борнемут\" - \"Кардиф\" 2:0, \"Нюкасъл\" - \"Тотнъм\" 1:2, \"Манчестър Юнайтед\" - \"Лестър\" 2:1.", "date": "2018.08.12", "title": "\"Манчестър Сити\" започна по шампионски "}
{"url": "http://clubz.bg/71796-veche_e_oficialno_otivame_da_dokosnem_slynceto_snimki", "text": "\"Официално е - отиваме да \"докоснем\" Слънцето!\" С тези думи започва съобщението на НАСА, която днес изведе в космос автоматичната станция Parker Solar Probe за изучаване на Слънцето. Това ще е първата мисия на човечеството до Слънчевата корона - най-външният и силно разреден слой на атмосферата на Слънцето. Температурата там е много висока - към 1 милион градуса. Проектът Parker Solar Probe е на стойност 1,5 милиарда долара. Космическият апарат се отправи на пътешествието с помощта на тежката ракета-носител \"Делта-4\", която стартира от космодрума на \"Кейп Канаверал\", щата Флорида. Стартът трябваше да бъде даден в събота, но бе отложен с един ден заради технически проблем. Американските учени очакват сондата, в която има научна апаратура, да предостави нови данни за процесите в слънчевата атмосфера, които са важни за живота на Земята. В края на мисията на сондата, чийто живот е планиран за осем години, тя ще се приближи към единствената звезда в Слънчевата система на разстояние около 6 милиона километра. Такъв \"близък\" контакт досега не е осъществен от нито един космически апарат. Не само че короната е около 300 пъти по-гореща от повърхността на Слънцето, а също така изхвърля мощни плазмени и енергийни частици, които могат да предизвикат геомагнитни пространствени бури и да разрушат електрическата мрежа на Земята. Сондата има свръхмощен термозащитен екран с дебелина само 11.43 сантиметра. Щитът трябва да даде възможност на космическия кораб да оцелее при близостта му с центъра на нашата слънчева система, когато се приближи на 6,66 милиона километра от слънчевата повърхност. Очаква се слънчевата светлина да загрее щита до около 1371 градуса. Сондата трябва да направи 24 преминавания през короната на Слънцето по време на своята мисия.    ", "date": "2018.08.12", "title": "Вече е официално: отиваме да \"докоснем\" Слънцето (СНИМКИ)"}
{"url": "http://clubz.bg/71795-mravka_se_opita_da_otkradne%C2%A0diamant%C2%A0ot_bijuter_video", "text": "В Италия беше регистрирана една от най-необичайните кражби на този свят - мравка се опита да задигне малък диамант от бижутер, пише в. \"Дейли мейл\". Насекомото се промъкнало в италиански бижутериен магазин и изпод носа на продавача започнал да търкаля диаманта. Кражбата била открита, когато малкият крадец почти се бил скрил. За да бъде изобличен, пакостникът бил заснет на видео, което да послужи за доказателство. На насекомото му останали само няколко метра, за да се скрие с трофейната плячка. Не е известно какво точно е привлякло мравката към скъпоценния камък. Управата на магазина била принудена да направи пълна ревизия и инвентаризация след инцидента.   ", "date": "2018.08.12", "title": "Мравка се опита да открадне диамант от бижутер (ВИДЕО)"}
{"url": "http://clubz.bg/71794-chez_zapochna_da_sledi_mrejata_si_s_dron", "text": "ЧЕЗ Разпределение въведе допълнителни мерки за обследване на мрежата в Казичене и извърши заснемане с дрон, съобщи БТА. Технологията е позволила извършване на оглед под напрежение и без смущаване на комфорта на клиентите. Облетени са били 10 км съоръжения и са били заснети всички елементи от тях. По този начин ще бъдат локализирани дори най-незначителните забележки по мрежата, настъпили в резултат на лошите метеорологични условия през юли и те ще бъдат отстранени превантивно в кратки срокове, уточняват от компанията. Прекъсванията в Казичене в последния месец се дължат на аварии в съоръжения, които не са собственост на дружеството, на нетипично честите за сезона бури, които активират защитите по мрежата, както и на последващи действия на ЧЕЗ Разпределение вследствие на тези събития, допълват от дружеството. Въпреки това ЧЕЗ Разпределение е предприела превантивни дейности, за да минимизира риска от възникване на аварии по съоръжения на дружеството в бъдеще.", "date": "2018.08.12", "title": "ЧЕЗ започна да следи мрежата си с дрон"}
{"url": "http://clubz.bg/71791-nikoj_ne_opital_da_izvadi_decata_v_durankulak_trite_tela_izpluvaha", "text": "Три деца са изчезнали в морето при Дуранкулак, съобщи кметът на Община Шабла Мариян Жечев, на чиято територия е селото. Децата са от генералтошевското село Спасово. Те са били в неохраняемата част на плажа. Все още се изясняват причините, довели до инцидента.  По-късно в неделя две тела са били намерени край брега на морето в района на Дуранкулак, а по-късно е открито и третото. Според кмета Жечев най-вероятно става въпрос за изгубените в морето деца.  В издирването се включи Главна дирекция „Аварийно-спасителна дейност” в Изпълнителна агенция \"Морска администрация\". Директорът Георги Мотев заяви, че в събота при дежурния координатор е постъпил сигнал за три деца от ромски произход на възраст между 15 и 17 години, които са влезли в морето в неохраняема зона на плажа в Дуранкулак. Информацията е потвърдена и от спасителя на охраняемата част от плажа на Дуранкулак. По първоначална информация ситуацията е възникнала близо до охраняемата част на плажа в Дуранкулак, където е имало двама спасители. Приятел на изчезналите в морето край Дуранкулак деца е потърсил помощ от спасители на къмпинг „Космос”. Това каза за „Фокус“ д-р Артюн Еринозов – директор на БЧК – Добрич. Представителят на БЧК поясни, че както вчера, така и днес има голямо вълнение на морето. Той уточни, че когато спасителите са на пост, нямат право да напускат района, който охраняват. „Събитието се случва на около 600 метра от поста в Дуранкулак. Това, което са направили спасителите, е да подадат сигнал на 112“, каза още д-р Артюн Еринозов. ", "date": "2018.08.12", "title": "Никой не опитал да извади децата в Дуранкулак. Трите тела изплуваха"}
{"url": "http://clubz.bg/71788-deset_dushi_v_bolnica_sled_strelba_v_manchestyr", "text": "Най-малко 10 души бяха ранени при стрелба в английския град Манчестър тази нощ, съобщиха ДПА и ТАСС. Полицията пристигнала в 2.30 часа местно време в квартал Мос Сайд след съобщение за престрелка. Пострадалите, които са били хоспитализирани, са с различна степен на нараняване. Инцидентът станал няколко часа след края на Карибския карнавал в квартала. Други подробности за произшествието засега са неизвестни, започнало е разследване.    ", "date": "2018.08.12", "title": "Десет души в болница след стрелба в Манчестър"}
{"url": "http://clubz.bg/71792-globi_za_organizatorite_na_horoto_na_sedemte_rilski_ezera", "text": "Министерството на околната среда и водите (МОСВ) съобщи, че дирекция „Национален парк Рила“ започва процедура за налагане на административни наказания и санкции за неспазване на режимите в защитената територия. Решението е във връзка със събитие на 11 август, събота, в района на циркуса на Седемте Рилски езера. Става дума за инициативата на фондация „Нашият дом е България“ за организиране на най-голямото планинско хоро с участието на 7 фолклорни ансамбъла от 7-те етнографски области на страната. На разпространени снимки се виждат танцьори в езерото Бъбрека, а влизането в езерата и реките в парка е абсолютно забранено. Какво друго да качим на Седемте рилски езера? (СНИМКИ) От съобщението на МОСВ става ясно, че дирекцията на парка е издала разрешение за заснемане на сцени от филм, като в заповедта на директора на парка са дадени изрични указания за начина на провеждане на снимачните дейности и организацията им. При установяване самоличността на участниците в нарушението, които нерегламентирано са навлезли в езеро „Близнака“, също ще бъде потърсена административно-наказателна отговорност, допълва екоминистерството. МОСВ припомня, че за юридически лица Законът за защитените територии предвижда налагане на имуществена санкция от 1000 до 10 000 лв., а на физически лица – глоба, като минималната е в размер от 5 до 100 лв., а максималната от 500 до 5000 лв. Вчера служителите на парка не са допуснали нерегламентирано навлизане на моторни превозни средства в защитената територия, завършва информацията от МОСВ.", "date": "2018.08.12", "title": "Глоби за организаторите на хорото на Седемте рилски езера"}
{"url": "http://clubz.bg/71787-rumen_radev_mito_ochite_e_nevyzmojen_bez_chadyr_ot_vlastta", "text": "„Тече паралелна кампания, която по най-нагъл начин се опитва да пришие Митьо Очите на служебното правителство“, коментира пред журналисти във Варна президентът Румен Радев, който участва в церемонията по повод 139-aта годишнина на Военноморските сили, предаде \"Фокус\". Горанов към Радев: Кой пази Очите? Ние го задържахме с турска помощ Президентът припомни, че Митьо Очите е в криминалните хроники от години, а това няма как да стане без чадър от властта. Мрежата на Очите: кой казва, че ВИС-2 е мъртва? Радев коментира още, че властта действа мудно и нерационално по отношение на модернизацията на флота и въоръжените сили. Бенчо прави партия Това още каза президентът Румен Радев по време на церемонията по повод 139-aта годишнина на Военноморските сили, предаде \"Фокус\". Държавният глада бе гост на ритуала по присвояване на първо офицерско звание на випускниците от „Випуск 2018″ на Висшето военноморско училище „Н. Й. Вапцаров” във Варна. Румен Радев разговаря с курсантите на висшето училище на борда на фрегатата „Дръзки“, откъдето наблюдава демонстрациите. Президентът призова курсантите да бъдат „горди наследници на славното дело на нашите предци, които отдадоха живота си за свободата и независимостта на България“. Румен Радев оцени високо и качеството на подготовка в „морската Алма матер“. \"Използвам случая да изразя своето уважение към личния състав на училището за енергията, ентусиазма, с които са приели тази важна родолюбива мисия – да изграждат и възпитават достойни българи, истински лидери и професионалисти, да усъвършенстват непрекъснато формите и методите на обучение и материалната база, издигайки ги до водещите световни стандарти, да пазят и развиват нашите морски традиции и дух“, каза още Радев. Мрежата на Очите: кой казва, че ВИС-2 е мъртва? Бенчо прави партия", "date": "2018.08.12", "title": "Румен Радев: Митьо Очите е невъзможен без чадър от властта "}
{"url": "http://clubz.bg/71722-svoboda_na_slovoto_da_ako_ne_kritikuvash_politicite", "text": "Българските политици от всички цветове твърдят, че свободата на словото за тях е висша ценност. Същевременно обаче всячески се опитват да я ограничат, когато иде реч за критики срещу тях самите. И винаги обясняват, че критиките не са просто критики, а нещо много повече - клатене на стабилността, разделяне на народа, етническа дискриминация... Основните критики към ГЕРБ са свързани с категоричния им отказ да работят за установяване на истинско върховенство на закона, реална пазарна икономика и конкуренция. А напоследък, въпреки че според името им са за европейско развитие, взеха доста за залитат към Евразия и особено към Русия. Всеки, който се осмели да им напомни за всичко това, бива заклеймяван на мига като подривен елемент, който руши крехката политическа стабилност. Управление, което смята критиките към себе си за рушене на държавата, е всичко друго, но не и демократично. Политическата стабилност е щит на всеки един авторитарен лидер. Очевидно евразийското залитане на ГЕРБ не е само по отношение на външната политика, а и на вътрешната такава. Остава само Бойко Борисов да заяви в прав текст, че държавата, това е той. Така наречената опозиция в лицето на БСП и ДПС също има сериозни \"арументи\" на всяка критика срещу тях. Всеки, който изтъква, че на \"Позитано\" 20 не искат да се разграничат от комунистическото си минало, не е нищо друго освен човек, който разделя нацията. И се рови в миналото, вместо да гледа настоящето и бъдещето. Реалността обаче е по-различна. Всички настоящи обществени недъзи, които пречат и за по-светлото ни бъдеще, се коренят точно в комунизма. Достатъчно е да се направи малка справка и ще стане ясно, че голяма част от днешния политически и икономически елит е с генезис от времето на комунизма, включително по роднинска линия. Демокрацията може и да ни е отнела много, както твърдеше Корнелия Нинова, но със сигурност не ни отне здравата връзка с близкото ни тоталитарно минало. И вероятно точно това е основната причина за така дълго продължилия и все несвършващ преход. ДПС пък със сигурност е партията, която най-нагло и безпардонно брани българската олигархия. Движението има сигурен електорат, който не се впечатлява дори от това, че Делян Пеевски е водеща фигура. Всяка критика в тази посока обаче, според актива на движението, се дължи на това, че то е партия, която защитава интересите на малцинствата. Висшите кадри на ДПС винаги намират как да заговорят за едва ли не предстоящ нов възродителен процес. Истината обаче е, че проблемът на движението не са турците, а българите. И докато в ДПС не осъзнаят този прост факт, още дълги години ще стоят в политическа изолация. Тя все пак е пречка, въпреки че ДПС съумява да управлява задкулисно винаги, независимо кой е на власт, включително и в настоящия управленски мандат. Още по-интересното е, че задкулисното управление на ДПС в момента минава през \"Обединени патриоти\" и по-специално чрез \"Атака\". А основната защита на Волен Сидеров срещу всякакви критики е именно тази - че благодарение на него ДПС е извън властта. Но нека оставим настрана откровеното обслужване, което \"Атака\" осигурява на най-корпулентната фигура от същото това ДПС. Когато патриотизмът се разбира като атаки срещу една или друга група от хора, особено ако са обособени на етнически принцип, то това вече не е патриотизъм, а откровен фашизъм. Българските политици трябва да разберат една проста истина. Отношението им към свободата на словото се измерва най-вече с това какво е отношението им към критиките срещу самите тях. Ако ги приемат като част от играта, то значи държавата е демократична и в нея има свобода на словото. Всичко друго е уклон към тирания.", "date": "2018.08.12", "title": "Свобода на словото? Да, ако не критикуваш политиците"}
{"url": "http://clubz.bg/71784-klasaciqta_v_koqto_deva_mariq_e_chak_na_12_to_mqsto", "text": "Физикът и химик Мария Кюри е определена за най-влиятелната жена в Топ 100 на жените, повлияли най-много хода на човешката история. Класацията е проведена след гласуване на читателите на списание „ “. Списъкът е разнороден и обхваща голям период от време – активистката Роза Паркс заема второ място, по-надолу са Маргарет Тачър, матиматичката Ада Лъвлейс, принцеса Даяна, мистериозно изчезналият летец Амелия Еърхарт… Сред многото постижения на Кюри се нареждат две Нобелови награди, измислянето на термина „радиоактивност“ и откритието на два елемента от Менделеевата таблица – полоний и радий. За целта на класацията „Би Би Си хистъри“ моли експерти от десет области да номинират десет значими жени, всяка една от тях влязла в книгите с история. Кюри е била изборът на Патриша Фара, президент на Британското общество за история на науката. Жените, попаднали в списъка са признати в различни полета – литература, политика, спорт… Много от тях са считани за бунтарки за времето си. Тачър например, първата жена министър-председател на Великобритания, заема шестото място, а суфражетката Емилин Панкхърст е на трето. Шарлът Ходжман, заместник-редактор на британското списание, обяснява важността на списъка, предвид че тази година се навършват 100 години от основаването на движението на суфражетките. Не е изненадващо например, че в класацията попадат и личности, които не са били пренебрегвани, докато са били живи. Това са кралица Виктория и Алиенор Аквитанска, чиито имена се намират още в началото на класацията. Но е хубаво и че се срещат имената на по-малко познати жени като филантропа от XIX в. Анджела Бърдет Коутс. Представяме ви първите 20 в Топ 100 на жените, променили света: 1. Мария Кюри 2. Роза Паркс 3. Емелин Панкхърст 4. Ада Лъвлейс 5. Розалинд Франклин 6. Маргарет Тачър 7. Анджела Бърдет-Коутс 8. Мери Уолстънкрафт 9. Флорънс Найтингейл 10. Мари Стоупс 11. Елеонор Аквитанска 12. Дева Мария 13. Джейн Остин 14. Будика, кралица на келтското племе ицени 15. Даяна, принцеса на Уелс 16. Амелия Еърхарт 17. Виктория, кралица на Великобритания 18. Джозефин Бътлър 19. Мери Сийкол 20. Майка Тереза", "date": "2018.08.12", "title": "Класацията, в която Дева Мария е чак на 12-то място "}
{"url": "http://clubz.bg/71790-bivsh_zam_shef_na_mvr_se_samoubi", "text": "Самоуби се бившият заместник-министър на вътрешните работи Румен Андреев, съобщи БНР.  Той е сложил край на живота си късно снощи с пистолет във вила край София. Според \"24 часа\" Андреев се е прострелял в главата в семейната вила в софийската местност Щъркелово гнездо. Към момента от МВР не коментират случая. Мястото е било посетено от екипи на полицията.  Няма информация за причината за действията на бившия зам. вътрешен министър. Предполага се, че става въпрос за личен мотив. Румен Андреев беше зам.-министър на МВР по времето, когато начело на ведомството беше Румен Петков. След това Андреев работи като следовател. През 2015 г. Висшият съдебен съвет порица Андреев за забавени дела. Той беше предложен за уволнение от главния прокурор Сотир Цацаров след мащабната ревизия в Националната следствена служба, която приключи година по-рано. ", "date": "2018.08.12", "title": "Бивш зам.-шеф на МВР се самоуби"}
{"url": "http://clubz.bg/71789-bolni_deca_izbirat_evtanaziq_v_belgiq", "text": "Отнемането на живота на дете, дори ако то е терминално болно и само е поискало това, е незаконно навсякъде по света. С изключение на Белгия. През 2014 г. след редакция на правилата за евтаназия в европейската страна е възможно асистираното самоубийство на терминално болни пациенти под 18-годишна възраст. В първите години след приемането на поправките, никой не се възползва от тях. Доклад на Федералната комисия за контрол и оценка на евтаназиите, публикуван миналия месец и цитиран от местната RTBF, разкрива, че през 2016 и 2017 г. молбите на трима души под 18-годишна възраст за асистирано самоубийство са били одобрени. Става дума за деца на 9, 11 и 17-годишна възраст. Тяхната самоличност не се разкрива, нито подробности за състоянието им. И в трите случая става дума за тежки генетични заболявания или нелечим рак. Белгия има един от най-либералните закони относно евтаназията. В много страни асистираното самоубийство се разрешава само при терминални пациенти. Други, Швейцария например, позволява пълнолетни хора да решават да прекратят живота си независимо от причините, стига да е психично здрав, което се установява от няколко независими лекари, и желанието му да е постоянно. Контролът обаче винаги е затегнат. 104-годишният учен сложи край на живота си под звуците на \"Ода на радостта\"  Според противниците на правото на евтаназия на малолетни е морално недопустимо надеждата за живот да се изоставя толкова рано в живота. Според тях децата и лекарите им трябва да се борят до последния момент, независимо от това колко е тежко състоянието. Сред съображенията е и факта, че малолетните нямат право да гласуват, в повечето страни има минимална възраст за съгласие за сексуален контакт, която е 14 или повече години, и е недопустимо на тази възраст децата да могат да взимат такива решения. Привържениците на законовите поправки от 2014 г. пък изтъкват, че някои деца имат капацитета да взимат решения толкова отговорно и зряло, колкото възрастните. Условията за разрешаване на асистирано самоубийство на деца са строги. Няколко лекарски екипа трябва да потвърдят, че детето е „в безнадеждна медицинска ситуация и изпитва постоянно и нетърпимо страдание, което не може да бъде облекчено и ще предизвика смърт в близко бъдеще“. След като детето писмено изрази желанието си за евтаназия, психиатри провеждат различни тестове, включително такива за интелигентност, за да се разбере дали детето разбира какво значи решението му. Процедурата се обяснява подробно. Провеждат се разговори с детето от специалисти, за да стане ясно дали някой не влияе на детето, за да вземе то това решение. Родителите могат по всяко време да откажат съгласие и евтаназията да не се извърши. След всяка извършена евтаназия, шестчленна комисия разглежда случая, за да се установи дали има някакви нарушения. Ако има съмнения за такива, може да се проведе разследване. Публичните доклади не съдържат лична информация и подробности за медицинското състояние на пациентите и становищата на лекарите. Забранено е публикуването на такава информация, за да не се нарушава личното пространство на засегнатите. Това, което се знае за трите случая на евтаназия на деца под 18-годишна възраст в Белгия, е че са страдали от неизлечими генетични заболявания или рак. 11-годишният пациент е имал муковисцидоза – генетично заболяване, което засяга основно белите дробове и панкреаса. Качеството на живот на болните е значително влошено, но във високоразвитите страни засегнатите от заболяването могат да живеят до около 35-годишна възраст. Няма информация защо и как лекарите са решили, че състоянието на детето е толкова тежко, че евтаназията да бъде допусната. Пациентът на 9-годишна възраст е имал злокачествен тумор в мозъка, който е засягал и окото. Тук специалистите, интервюирани от белгийски медии казват, че без повече информация не може да се даде точна преценка за състоянието на пациента. 17-годишният пациент е имал мускулна дистрофия на Дюшен – тежко заболяване, при което болните достигат до около 20 години продължителност на живота. Най-сериозните въпроси относно либералния закон за евтаназията в Белгия изникват около разрешението такава да искат пълнолетни пациенти с психически заболявания, например шизофрения. Това поставя въпроса как те вземат решение за живота си, при условие че не са психически здрави, което е ключово изискване във всички останали случаи. 360 белгийски лекари са подписали петиция за по-стриктен контрол върху асистираните самоубийства на хора с психически отклонения. През 2016 и 2017 г. в Белгия са извършени 4 337 евтаназии. В повечето случаи става дума за пациенти над 60-годишна възраст, които най-често страдат от рак. Изискванията в тези случаи са способността на пациента завземане на решения да не е засегната, да декларира многократно писмено и устно желанието си и да прави избора си свободно.", "date": "2018.08.12", "title": "Болни деца избират евтаназия в Белгия"}
{"url": "http://clubz.bg/71783-bencho_pravi_partiq", "text": "Тази дни го гледам често по телевизиите. Вече не се крие от камерите. Чета и негови интервюта по сайтовете. Минали са 14 години от запознанството ни. За това време при него има голям напредък. Някои хора проговорят на година-година и половина, други на три, а трети като Бенчо, например - на шейсет и кусур. Това е то политиката! Ако бях лекар, непременно щях да я препоръчвам като форма на радикално лечение на моите пациенти с говорни дефекти или пък ментални недъзи. Но тъй като нямам нищо общо с медицината, ще разкажа историята на това чудодейно оздравяване единственото в качеството си на неук политически знахар. И така, нека я караме от самото начало. Годината е 2004-та. Чудна пролет е, но на мен са ми потънали гемиите. Първата ми грижа за деня са кутията цигари. Втората, някак си да преживея позора - монарх с мандат, на който съм осигурил своевременно мандатоносител - Движениe \"Оборище\" (това е друга история, която си заслужава да разкажа някой ден). Едно телефонно позвъняване от стар приятел ме връща в живота. Така и така, едни бизнесмени, съветници в Бургаската община, искат да правят национална партия. Можеш ли да им подготвиш документите - програма, устав и.т.н.. После той уточнява - плащат си. Добре, казвам, щом си плащат - може.  Патриотизмът - извинение за партийна бенчовизация Виждаме се в бирхалето \"България\". Моят приятел води двамина - една позната от телевизионния екран физиономия и един непознат. Първият е Гого от \"Тоника\" (Георги Найденов), светла му памет, другият е Бенчо. Последният няма вид на милионер. С този загар на лицето по-скоро ми изглежда на труженик, който току-що е приключил с жътвата. Погледът му е невинен. Очи на младенец, по божията волята изчистени грижливо дори от намек за рефлексия. Изпреварвам времето с цели десет години и се сдобивам с ново усещане - че съм красив, умен и... направо да не повярваш - успял човек. \n\tДокато пуша блажено и си припомням вкуса на уискито, Гого влиза в ролята си на говорител и излага подробно идеята. Изслушвам го. Направо фасулска работа. Зад гърба си имам тонове документи - платформи, устави, позиции становища и пр. При това съм покрил целия спектър - синдикати, партии, нпо-та. И всичко това за без пари. Като изключим Асоциацията на българските футболисти, покрай която блаженствам почти цяла година. За да не стане сакатлък, още в самото начало пояснявам. Може да съм широко скроен човек, но що се отнася до политиката съм малко едностранно развит. И съответно мога да правя документи само на десни партии. Гого се усмихва широко - един вид, тъкмо за това става дума. Уточняваме какви документи и в какъв срок. След това минаваме на заплащането. Казвам 2000 лв заплата. И всичко - \"до ключ\", както казват строителите. Ще рече \"до конгрес\", включително провеждането на мероприятието. Гого поглежда към зърнения милионер. Бенчо кима с глава и произнася първата си дума по време на срещата: \"Готово!\". Даже поклаща утвърдително глава с формата на круша обърната с дръжката надолу. И тогава, както и понастоящем, подстрижката му е на римски патриций. Късичкият му бретон смалява и без това неособено обширното му чело. Невинен поглед. Притеснен съм. Единствено присъствието на Гого в начинанието ме успокоява. Стискаме си ръцете и Бенчо произнася цели четири думи: Налага се кратка образователна лекция. Вече отвън на вратата Бенчо се съгласява с мен, че правилото е валидно, когато става дума за държавата и институциите. Впоследствие по събранията той често ще повтаря тази фраза, а пък аз често ще влизам в ролята на тълкувател. И ще отнасям казаното, примерно, към реформата в съдебната власт. Месец по-късно. Хотел \"Банкя палас\". Отвън дузина лъскави автомобили. Включително мерцедесът висша класа на Бенчо. Дълга маса с около 30 души от разни краища на страна. Почти половината са зърнопроизводители от бранша на бургазлията. Лее се тиха музика и уиски. Изчитам документите. Присъстващите се уверяват, че работата е сериозна. Гласуват учредителната декларация и проекта за устав. За нула време се събират няколко десетки хиляди лева за първоначални разноски. Получавам си и аз заплатата. Кефя се. Хубаво е човек да печели от убежденията си. На другия ден си купувам костюм, обувки и няколко вратовръзки. Спалнята на Очите извади наяве широка политическа коалиция Първото регионално събрание е в Пловдив в дома на Научно-техническите съюзи. Присъствието е далеч по-внушително от това на първоначалната сбирка. Освен зърнопроизводителите на Бенчо има сума ти свестни хора от бизнеса, които смятат, че е дошло време да защитят своите интереси. Междувременно вече е готова платформата на бъдещата партия. Разяснявам основните положения в нея - съдебна реформа, децетрализация, демонополизация на Здравната каса, МВР - обърнато с хастара навън, плосък данък (по онова време от ИПИ вече рекламираха идеята), дерегулация до дупка, пенсионна реформа и пр. неща, по които и до ден-днешен въздишаме. Людмил Сандов*, който междувременно съм спечелил за идеята, продължава изложението, вече с необходимата конкретика. Добър тандем сме двамата и залата е впечатлена. Отново няма проблем с парите. Получавам си заплатата. Казвам на Людмил Сандов, че искам цял живот да правя десни партии. И той - същото, моля ви се! Няколко дни по-късно с Бенчо тръгваме по срещи със зърнопроизводители от Североизточна България. Връщаме се през Ришкия проход. Пътят е дупка до дупка, а Бенчо кара суперджипа със 100-120. Нито капка жал към това скъпо и прескъпо произведение на автомобилното изкуство. По някое време отваря уста и произнася пак четири думи: Отказвам любезно. Включително и позиция в бъдещия Управителен съвет. Идеята ми е да си остана в позицията на наемник, а той да продължи да бъде така послушен. И съответно да чете и изпълнява документите на проекто партията, които бълвам един след друг. По-сетнешното развитие на историята затвърждава у мен мнението, че и Бенчо си е мислил същото. Сиреч - Даракчиев става лидер и изпълнява това, което искам от него. Идва ред и на родния край на Бенчо. В Бургас събранието е в голямата зала на хотел \"България\". В залата няма празен стол. Тук е елитът на местния бизнес. Преди началото Бенчо ме извиква за малко настрана. Казва ми няколко къси изречения. Логическото ударение е върху всяка първа дума, която се произнася доста по-интензивно от следващата. Отстрани изглежда, че ми се кара, а всъщност той така си говори. Все едно слушаш японец, който говори български. О.К., щом трябва, аз ще направя изложението пред гостите. Бенчо си отдъхва. Мръсната тайна за парите на партиите Вече съм репетирал на предишните срещи, така че не ми е проблем да представя основните документи на партията, чието учредяване предстои. Плоският данък и пенсионната реформа галят слуха на бизнеса в залата. Сюблимният момент настъпва, докато обяснявам защо трябва да има децентрализация и регионално самоуправление. Задавам риторичния въпрос: докога бургазлии ще търпят този срам моряшките паспорти да се подпечатват в София? Настъпва оживление. Тук-таме прозвучават попържни по адрес на софиянци. Възмущава се от тях и Димитър Николов, някогашен седесар и бъдещ кмет на Бургас от листата на ГЕРБ. Вечерта се спускаме на юг по крайбрежието. За тийм билдинг по дискотеките. Бенчо ме запознава с Найден Милков - чалга изпълнител и общински съветник. По-късно ще разбера, че той е създателят на небезизвестната \"Първа частна милициция\". С него има още две яки момчета. По някое време до мен на шубера сяда руса красавица. От другата страна Бенчо накланя глава към моята. Разбирам, че момичето е за мен. Но аз съм цанен за други неща и не показвам особен интерес. След малко от другата ми страна цъфва пищна брюнетка. Бенчо отново зависва над ухото ми. Ако не харесвам русата, мога да взема брюнетка. Ако пък искам, мога да си гушна и двете. Аз отново съм пас.  В крайна сметка проявяват нужното снизхождение към странната ми (джендърска, както биха казали днес) особа. Отпускат ми едно от лъскавите возила отвън, което ме прибира в прогимназията на Бенчо. Тя е в кв. \"Меден рудник\", на един висок хълм и се вижда кажи-речи от цял Бургас. Сядам в огромната дневна, сипват ми уиски в огромна чаша и се заглеждам в огромния свят, представен от CNN върху сто и кусур инчовия телевизор със задна прожекция. Сетне се качвам по вътрешната стълба до един от етажите, където има апартамент, отреден за мен. Заспивам с мисълта, че не е лошо човек да е милионер. На другия ден се отбиваме с Бенчо до едно от курортните летовища на юг от Бургас. Той има там малко селище от бунгала. Нещо като ширпотреба, както се казваше едно време, за допълнителна стопанска дейност, която не е свързана с основната. Обръщаме по две-три питиета. Изслушвам разказа му за това как е направил първия милион. От тогава знам, че в началото на прехода са раздавали два вида куфарчета - едните безвъзмездно, а другите заемообразно. В първия случай вземаш да речем милион и половина и нищо не връщаш. Ако направиш нещо с тях, търсят те, ако ги профукаш - забравят те. Във втория случай отнасяш в куфарчето едни сто хиляди лева, списък на кооперациите, които трябва да обиколиш за зърно, телефон на директора на държавното предприятие, което ще ти даде камиони, телефон на агенцията, която ще ти обработи документите, фирмата получител в Южна Америка, кораба, на който ще товариш в пристанище Бургас и пр. В резултат на това, получаваш по сметка 1,6 млн лв, от които връщаш сто хиляди. Разликата с първия вид куфарчета е, че тук операцията е повторяема. Ще рече всяка година по 1,5-2 млн. В зависимост от цената на зърното. На връщане се отбивам в Айтос и гостувам за малко на Гого и Ева, която много харесвам, но за първи път виждам на живо. Оставам с впечатление, че тя е далеч по в час в политиката, отколкото Гого. В София ме чака много работа. Партията вече е наела офис - един апартамент срещу Спортната палата. Има сътрудници, телефоните звънят, тече усилена работа. През офиса наминават и доста стари приятели. Измежду тях Асен Кънев, по онова време мениджър на софтуерна фирма и Елеонора Негулова, президент на Асоцицията на малките и средните предприятия. От нея също чакаме членове и съответно делегати на предстощия конгрес. Междувременно се срещам с Георги Стоев и Лъчо Богданов от \"Индъстри Уоч\". Прочели са документите на партията и са съгласни да работим заедно по тях. Подписваме договор за един пространен анализ и предложения за данъчна и бюджетна реформа. Изискват го сериозните намеренията в партийната платформа - плоският данък, пенсионната и здравноосигурителната реформа и пр. По-късно получавам драфта за първо четене, както се казва. Същият ден се виждаме с Бенчо и му казвам, че трябват едни 5000 аванс, т.е. половината сума от тази, която предвижда договорът ни с \"Индъстри уоч\". Той бърка с готовност в джоба си. Спирам го. В случая парите трябва да се преведат по сметка. Междувременно Бенчо предлага име на новата партия - \"Достойна България\". Не съм очарован, но скланям да го приемем за работно, докато измислим нещо по-добро. Един хубав ден ми звъни Георги Христов**. Той е приятел на Бенчо и е важен член на Инициативния комитет. На събранията не е словоохотлив. Седи и слуша. Отивам в неговия офис на \"Пиротска\", той като собственикът на веригата училища \"Европа\" е инвалид и трудно се придвижва. Така и така, казва ми той, от програмата трябва да падне този раздел за съдебната власт. Изненадан съм. Още повече, че документите са гласувани и обсъждани от толкова много хора. На всичкото отгоре става дума за най-ключовия раздел в платформата и в съпътстващите я проекторезолюции за конгреса. Опитвам се да разбера какви са аргументите му. Не му е сега времето, казва той, трябва да се концентрираме върху управлението и отделните сектори. Това с правосъдието и институциите е съвсем друга работа и не е по силите на една прохождаща партия. Както и да е. Забравям начаса за този разговор. Груба грешка. След няколко дни Бенчо дотърчава от Бургас. Така и така, от това за съдебната власт няма нужда, не бива да се бутаме между шамарите. Водим дълъг разговор, в който аз не отстъпвам. Бенчо си тръгва омърлушен. Аз, обаче, загрявам, че става нещо. Гърмян заек съм през годините и не ми трябва много, за да видя накъде вървят нещата. Отделно от това вече съм забелязал, че в присъствието на Георги Христов се умълчава повече от обичайното. Все едно му е водещият офицер. Въпреки това продължавам работата си в офиса. Новото е, че Бенчо вече не ми звъни. Нито пък Георги Христов. Нито пък, който и да е друг от Инициативния комитет. Единствено Гого продължва да ми звъни. Даже по някое време праща в София своя син Димитър. На нещо като обучение по документите на партията. Няколко дни по-късно ми се обажда онзи приятел, който доведе при мен Бенчо и Гого. Така и така, казвай той, трябва да направиш това, което са ти казали. Иначе мисията ти приключва. Сега вече схващам напълно ситуацията. Обаждам се на Асен, на Елеонора и на още неколцина приятели, за да им кажа как стоят нещата. Заедно с тях се оттеглят вкупом и всички останали, които са последвали не нас, а онова, което пише в платформата. Сетне предавам документацията на Митко, синът на Гого, който между другото е произведен в нещо като координатор. Вземам си довиждане с Людмил, който избира да остане. Прибирам се у дома и свалям вратовръзката. Имам пари за цигари до края на месеца. ... На следващата година ПП \"Обединение за достойна България\" се явява на парламентарните избори. Разбира се със съвсем други документи. И със слогана \"Нито ляво, нито дясно!\", придобил своето изначално значение след моето оттегляне. Резултатът е повече от плачевен. Години по-късно една вечер чувам по новините, че прокуратурата е поискала закриването на трийсетина бездействащи партии, измежду които и тази на Бенчо. Тези дни пък разбирам от медиите, че макар вече да е разжалван от съда като лидер на политическа организация, Бенчо не е останал без партия. Ще рече не е в качеството си на обикновен гражданин. Той вече е гражданин от БСП, т.е. съветник в община Бургас от гражданската квота на столетницата. И сега Корнелия иска да го лиши от гражданство, моля ви се! В какви времена живеем само! Спалнята на Очите извади наяве широка политическа коалиция Мръсната тайна за парите на партиите", "date": "2018.08.12", "title": "Бенчо прави партия"}
{"url": "http://clubz.bg/71734-na_66_godini_mnogo_udo_i_tvorcheski_mlado_video", "text": "Той е всичко, за което сте плащали още през 1983 г. Удо Диркшнайдер е като изваден от формалин, без да изневерява дори на милитъри камуфлажните гащи, които носи оттогава. Рок динозаври налазиха социалните мрежи Тежък галоп, запомнящ се припев в мажор и мелодични сола. Да - не соло, а сола... Рецептата действа и при съвсем пресния хит на Удо One Heart One Soul. Диркшнайдер е впечатляващ с това, че дори още като млада звезда изглежда вече сбръчкан и не особено привлекателен  Макар че Accept се борят с англосакноската хегемония в рока от края на 1960-те, първият им албум идва едва през 1979 г. Спорно е дали без тях щеше да ги има Helloween, Primal Fear и др. продобни, та чак до Rammstein... Кариерата на Удо обаче е във възход и днес на 66 г. нисичкият германец е истински   Във визитката му има 10 студийни албума с Accept, 16 тави като себе си и съответно 2 плюс 7 концертни (един от тях от София). Плюс куп ко-проекти, от които може би най-известен е този с Доро: Е, стига да не обръщате внимание на произношението... А това прекрасно парче от 2011 г., което го \"върна в мача\", едва ли се нуждае от представяне. Дето се казва - каквото повикало, такова се обадило... Забележително е, че от  - албума, от който е песента  I Give As Good As I Get, насам Удо има още 2 студийни \"тави\". И така Освен това в прекрасна кондиция беше на култовия фестивал Wacken. След зашеметяващото пребиваване на барабаниста Франческо Джовино в групата \"Диркшнайдер\", на столчето с палки в ръка вече е синът на Удо - Свен. Както го е подкарал, скоро може и някой внук да засвири с неостаряващия глас на Accept. През много от годините му помага оригиналният барабанист на Accept, а после китарист Щефан Кауфман. Който, за съжаление, вече \"слезе от тур буса\" и е само продуцент. А за разкош на най-запалените олд-скуулове, ето един сегашен прочит на Accept на Princess of the Dawn.    ", "date": "2018.08.12", "title": "На 66 години - много Удо и творчески младо (ВИДЕО)"}
{"url": "http://clubz.bg/71785-kakvo_drugo_da_kachim_na_sedemte_rilski_ezera_snimki", "text": "Най-голямото планинско хоро, в което участваха 7 ансамбъла от 7-те етнографски области на България, се изви на Седемте рилски езера в събота. Стотици се включиха в тази инициатива. Участници обаче разпространиха снимки, които показват и не толкова приятни картини – част от танцьорите са навлезли във водите на петото от Седемте рилски езера – Бъбрека, а това е абсолютно забранено. Според правилата на Национален парк „Рила“ къпането в реките и езерата е забранено, защото „планинските езера нямат този капацитет да се самопречистват и всяко замърсяване може да окаже ефект върху екосистемата\". Глоби за организаторите на хорото на Седемте рилски езера Възмущението в социалните мрежи доведе и до пародийни колажи с предложения какво друго може да бъде направено на Седемте рилски езера. Предлагаме ви колекцията на дизайнера Иван Червенков.    ", "date": "2018.08.12", "title": "Какво друго да качим на Седемте рилски езера? (СНИМКИ)"}
{"url": "http://clubz.bg/71731-kym_kmeta_za_remontite_egiptqnite_s_piramidite_sa_bili_po_byrzi", "text": "Египтяните вероятно са построили пирамидите по-бързо отколкото Столична община извършва ремонтите в града това лято. Защо едно и също трасе не се реновира наведнъж, а на парче. Къде е достъпът за инвалидни и детски колички, немислимо е и придвижването на линейка, пожарна, полицейска кола. Новият тротоар на ул. \"Солунска\" прилича на ръчно и несръчно тъкана шарена черга и се \"връзва\" чудесно с безобразната настилка по бул. \"Витоша\". Районният кмет да обиколи с бебешка количка, инвалидна количка или скутер, за да види как хората бедстват по тротоарите и улиците... Така звучат една малка част от въпросите и заключенията на столичани относно тазгодишните ремонти, парализирали не само центъра на столицата, но и някои квартали. Както Клуб Z писа, преди седмица общинската съветничка от ДСБ Марта Георгиева обяви, че е подготвила списък от 19 въпроса към столичния кмет Йорданка Фандъкова по този повод. 19 въпроса към Фандъкова за ремонтите в центъра Граждани, живеещи в центъра, собственици на търговски обекти и природозащитници се оплакват, че имат ограничен достъп до домовете си, търпят загуби, за които няма да бъдат обезщетени, както и че неправомерно се изсичат дърветата на площад \"Славейков\". Георгиева призова софиянци да й изпращат и своите питания и коментари, за да бъдат включени към \"въпросника\" до Фандъкова. \"Абсолютно невъзможно е по проходите покрай ремонтите да се преминава с инвалидна количка, с детска количка, дори и за хора с помощни средства като патерици. Навсякъде дебнат дупки, ламарини, прегради. Сладкарско магазинче \"Аби\" са затворили магазина си на \"Графа\" до приключване на ремонта към \"Попа\". Днес в 16 часа бях първият клиент, който си купи обувки в магазина - цяло изпитание е за мен, млада и здрава, да стигна, а какво остава за възрастни хора, за родилки или за малки деца с колички? Немислимо е да стигне линейка, пожарна, полицейска кола и съм сигурна, че за живеещите наоколо е тормоз непрекъснатия шум и прахоляк, срещу който не се прави нищо - надничах, не видях някъде да мокрят и да почистват.\"  \"Днес след обяд от вибрациите от ремонта на пл. \"Славейков\" паднаха двете мраморни плочи от тавана на централния вход на Столичната библиотека. На сигнал, подаден към комисията по бедствия и аварии - отговорът е: \"Обърнете се към медиите\". И това ако не е безочие.. .Вече имах удоволствието да се спъна здраво - новият тротоар на ул. \"Солунска\" прилича на ръчно и несръчно тъкана шарена черга и се \"вързва\" чудесно с безобразната настилка по бул. Витоша\"  \"За нивата на шум, на които са подложени гражданите живеещи и работещи в района, е добре също да се попита. Допустими ли са и защо плочки се режат на място, а не извън жилищните зони.\" ( \"Реконструкцията на кръстовището на бул. \"Цар Борис lll\" и ул. \"Житница\" частично и заради метростанция е планирана за 45 месеца!!! 4 години планирани задръствания! Египтяните с пирамидите биха го построили по-бързо. За двама души с кирка и лопата 4 години са добър срок....\" \"За сроковете на ремонтите и интезивността на ремонтните работи: Работи се бавно, само по няколко човека, които приключват работа преди 17.00 ч, никой не работи в събота и неделя. Бавните ремонти тормозят софиянци със задръствания, загуба на време, прекомерно замърсяване на въздуха от чакащите коли. Пример - бул. \"България\" е задръстен повече от месец за ремонт на 100 метра релсов път, който незнайно защо беше оставен неремонтиран при предишния ремонт на същото трасе\".  \"Кв. \"Гео Милев\". Трагични тротоари, трагична паважна настилка, ями, локви, кал и паркинги около някога красивите кестени... Някой общинар или общинарка да са минавали да зърнат как се придвижват майки с колички, хора с проблеми, инвалиди... Да изреждам ли още? Навсякъде е така извън лъснатия уж център.\"  До Марта Георгиева е писал и  , който е приложил и снимков материал: \"Работниците не почистват улиците при завършване на работата тротоарите. Ул. \"Крум Попов\" е един от най-натоварените и  дълги улици в \"Лозенец\" и почти нищо не се прави, за да се фиксират плочките на тротоарите, само 10 процента са фиксирани. Виждал съм възрастни хора да се спъват и падат, майки с бебешки колички да се борят със състоянието на тротоарите, да не говорим за неравномерните павирани улици, които повече от това да са идентичността на квартал \"Лозенец\", са проблем за колите. Моят син не може дори да използва скутера си. Мисля, че кметът на \"Лозенец\", ако имаме такъв, трябва да се опита да обиколи с бебешка количка, инвалидна количка или скутер, за да види как хората бедстват по тротоарите и улиците\". Георгиева продължава да събира въпроси. Горепосочените са малка част от изпратените. Те ще бъдат поставени пред кмета Фандъкова на следващата сесия на Столичния общински съвет.", "date": "2018.08.12", "title": "Към кмета за ремонтите: египтяните с пирамидите са били по-бързи"}
{"url": "http://clubz.bg/71786-pyrvi_aresti_za_nasilieto_v_bukuresht", "text": "Румънската полиция е направила първите арести по случая с насилието от петък вечер на площад „Виктория“ в столицата Букурещ, предава румънското електронно издание Business Review, цитирано от „Фокус“. Букурещ: сълзотворен газ, лютив спрей, водно оръдие и над 400 ранени (СНИМКИ) Прокурорите са издали заповед в събота вечер за задържането на двама мъже, на възраст 24 и 30 години, на които са повдигнати обвинения за насилие и нарушаване на обществения ред и спокойствие. Според полицията в Букурещ двамата мъже ще бъдат предадени на магистратите в букурещкия трибунал с предложение за превантивен арест. Разследванията по случая продължават. Столичната полиция информира, че досега са разпитани 20 души във връзка с насилието на протеста в петък. Да им се чудиш на румънците – в месеца на отпуските тръгнали да протестират  60 000 души поискаха преди два дни оставката на правителството на социалдемократите. Десетки хиляди румънци, много от които пристигнали специално за демонстрацията от чужбина, се обявиха срещу правителството и корупцията в страната. Над 440 души пострадаха при сблъсъците с полицията. Срещу демонстрантите жандармерията използва водни оръдия, сълзотворен газ и лютив спрей. Премиерът Виорика Дънчила обвини за насилието \"организирани групи\", използващи протеста за свои цели. Президентът Клаус Йоханис на свой ред поиска главният прокурор да разследва действията на властите. Йоханис е отявлен привърженик на протестиращите и подкрепяше уволнената с помощ от управляващите прокурорка Лаура Кьовеши. Сложете намордник на Драгня и неговата камарила! Румънците са недоволни от решенията на управляващите социалдемократи по отношение на правосъдните закони и наказателните кодекси, от отстраняването на ръководителката на антикорупционната агенция Лаура Кьовеши и от факта, че лидерът на социалдемократите Ливиу Драгня ръководи Камарата на депутатите, въпреки че е осъден на затвор за корупция. Да им се чудиш на румънците – в месеца на отпуските тръгнали да протестират  Сложете намордник на Драгня и неговата камарила!", "date": "2018.08.12", "title": "Първи арести за насилието в Букурещ"}
{"url": "http://clubz.bg/71781-slojete_namordnik_na_dragnq_i_negovata_kamarila", "text": "Никога досега провалът на едно правителство не е бил толкова недвусмислен. С безброй полицаи и жандармеристи властниците в Букурещ искаха да покажат на целия свят кой дърпа юздите в тази държава. 100 000 румънци от страната и чужбина бяха дошли на площад \"Виктория\", за да демонстрират срещу корупцията и беззаконието, за една функционираща правова държава и независимо правосъдие. Много от тези румънци бяха пристигнали от цяла Европа, за да настояват за онези ценности в довчерашната си родина, които са опознали в приемните им страни. Това беше вик за демокрация и нормалност в една страна, застрашена да се задуши в мъртвата хватка на клептократите и ширещата се шуробаджанащина. Тази демонстрация беше първа по рода си в Европа: десетки хиляди граждани на една страна, които живеят и работят в чужбина, дойдоха в отпуска в родината си, за да покажат заедно със семействат, приятелите и познатите си, че не са забравили своята родина. Местните румънци и дошлите от чужбина искаха заедно да призоват: Отговорът на правителството беше брутален. Заради отделни групи хулигани, смесили се с мирните демонстранти, за да провокират, полицията безразборно използва сълзотворен газ, водни струи и палки. Насилие срещу семейства с деца, срещу възрастни хори, срещу журналисти. Срещу обикновените хора, които не искаха да се разделят с надеждата някога да живеят в една функционираща демокрация. У дома. А не някъде в чужбина, където работят или следват. И където живеят, защото нямат никаква перспектива в предишната си родина. В Букурещ оживяха спомените от Тянанмън и Таксим. И спомените за \"миньорите\" в Букурещ през юни 1990 година. След падането на диктатора Чаушеску посткомунистическите функционери извикаха хиляди миньори в столицата, за да затвърдят своята нова, стара власт. \"Миньорите\" имаха задача да затворят завинаги устата на всички политически либерални противници и най-вече опозиционни политици, студенти и интелектуалци. И тогава успяха да го сторят с изключителна бруталност. Днес същата задача имаха полицаите и жандармеристите, които употребиха изключителна бруталност срещу мирните демонстранти. Нещо немислимо за една демокрация. И това не беше акция срещу леви или десни екстремисти, каквито познаваме по различни поводи от цяла Европа. Това беше открито обяваване на война срещу собствения народ. Отговорност за това носи несъмнено правителството. Отговорност носи и могъщият шеф на социалдемократите - Ливиу Драгня. Той не може да бъде премиер, тъй като е осъден за изборни манипулации. Но като председател на парламента контролира всяка крачка на своето правителство. Много от министрите и висшите държавни чиновници, както и отговорната вътрешна министърка произхождат от региона, в който Драгня управляваше като \"местен барон\". Тези хора са се врекли във вечна вярност на своя \"учител\". И под булото на парламентарната демокрация, стъпка по стъпка те поеха контрола върху правосъдието и държавните институции. Да им се чудиш на румънците – в месеца на отпуските тръгнали да протестират  Сега на всичко това трябва да се сложи край!  Демокрацията изглежда другояче! Трябва да бъде сложен намордник на  Драгня и на неговата камарила! И отговорните за бруталното насилие на този забележителен 10 август трябва да бъдат изправени пред съда! Либералният президент Клаус Йоханис разполага с всички конституционни инструменти, за да освободи своята страна от лапите на клептократите. Той има и подкрепата на повечето румънци в страната и в чужбина. Това доказаха още веднъж по внушителен начин над 100 000 хиляди демонстранти в Букурещ и в другите големи румънски градове.", "date": "2018.08.12", "title": "Сложете намордник на Драгня и неговата камарила!"}
{"url": "http://clubz.bg/71780-levski_obyrna_dunav_i_povede_v_pyrva_liga", "text": "\"Левски\" победи \"Дунав\" с 2:1 в Русе и събра 10 точки на върха на Първа лига. В неделя ЦСКА-София може да се върне начело, \"червените\" играят със \"Славия\" и имат пълен актив от 9 т. \"Сините\" (играха в жълто) трябваше да догонват на домакините, които откриха чрез Божидар Васев в 53-тата минута от дузпа. Имаха шанса бързо да изравнят - Жерсон Кабрал атрактивно направи 1:1 още в 59-ата. 12 минути преди края Холмар Ейолфсон порази мрежата с глава - 2:1. Така \"Левски\" записа втори пореден успех като гост под ръководството на новия треньор Славиша Стоянович. Столичният тим игра по-добре преди почивката, когато не паднаха голове. Създаде по-добрите ситуации за гол.  В 52-ата минута юношата на \"Лудогорец\" Светослав Ковачев, който е преотстъпен на \"Дунав\", проби, като преодоля двама от \"Левски\". Аймен Белаид го фаулира, но видеоповторенията показаха, че това става пред очертанията на наказателното поле, а не вътре. Съдията Светослав Ставров отсъди дузпа, вкарана от Васев за 1:0. В 59-ата Кабрал във втори пореден сблъсък вкара красиво с удар отдалеч - 1:1. Нататък \"Левски\" доминираше и логично стигна до победата с гол на исландския национал Ейолфсон. Малко преди това Габриел Обертан удари греда. По-рано мачът, известен като \"битката за Тракия\" и противопоставящ \"Берое\" и \"Ботев\" (Пловдив), имаше драматичен край, в който също се стигна до обрат, а старозагорци спечелиха с 2:1. Стивън Петков даде преднина на \"канарчетата\" в 78-ата минута. Домакините отвърнаха и стигнаха до успеха само за около 120 секунди. Бригадо изравни в 83-тата, а Костадин Ничев си отбеляза автогол в 85-ата.", "date": "2018.08.12", "title": "\"Левски\" обърна \"Дунав\" и поведе в Първа лига"}
{"url": "http://clubz.bg/71782-monsanto_osyden_na_290_mln_za_rak_na_gradinar", "text": "Съд в Сан Франциско осъди американския агрохимически гигант \"Монсанто\" да плати близо 290 милиона долара обезщетение на градинар, който е с рак в терминална фаза, защото не го е информирал за рисковете от хербицида \"Раундъп\", предадоха Франс прес и ДПА. Съдебните заседатели прецениха, че \"Монсанто\" е действал злонамерено и че хербицидът му \"Раундъп\", както и професионалната му версия \"РейнджърПро\", съществено са допринесли за заболяването на 46-годишния Диуейн Джонсън. Американският концерн е осъден да заплати 250 милиона долара наказателни щети и 39,2 милиона долара компенсация. Джонсън, който е баща на две деца, е диагностициран с рак на кръвта - неходжкинсова лимфома, която е нелечима. Между 2012 и 2014 г. той е пръскал \"Раундъп\", който съдържа спорното вещество глифозат, както и \"РейнджърПро\". Глифозатът е смятан за потенциално канцерогенен, съобщава БТА. \"Монсанто\" обяви в изявление, че ще обжалва съдебното решение и заяви, че според поне 800 научни изследвания глифозатът не причинява рак. Джонсън е един от хилядите раково болни хора, които съдят \"Монсанто\". Неговият иск бе разгледан с предимство, тъй като заболяването му е в терминална фаза. Ройтерс предава, че исковите молби срещу концерна са над 5000 на територията на цяла Америка.  ", "date": "2018.08.12", "title": "\"Монсанто\" осъден на $290 млн. за рак на градинар"}
{"url": "http://clubz.bg/71793-alternativa_za_germaniq_otrqza_ambiciite_na_banyn_za_partnorstvo", "text": "Лидер на крайнодясната партия \"Алтернатива за Германия\" поля със студен душ плановете на Стив Банън, бивш политически стратег на президента на САЩ Доналд Тръмп, за широк популистки алианс против ЕС, предаде Ройтерс. \"Интересите на антисистемните партии в Европа са доста разнопосочни\", добави той в изказването си, което Ройтерс определя като груб отказ за проекта на Банън от една от най-влиятелните крайнодесни партии в Европа. Банън може да уцели слабото място, но сгреши стратегията Миналия месец Банън обяви, че основава политическа организация, базирана в Брюксел, наречена \"Движението\", която да обедини националистките и популистки избиратели на изборите за Европейски парламент през май с цел подкопаване и парализиране на блока. Гауланд обаче заяви, че макар другият лидер на неговата партия Алис Вайдел да се е срещала с Банън, той не вижда възможност за сътрудничество с него. По думите му \"Алтернатива за Германия\" е имала тесни контакти само с австрийската крайнодясна Партия на свободата, младши партньор в коалиционното правителство. Бившият лидер на неговата партия Фрауке Петри винаги е искала да работи съвместно с френския Национален фронт, но това не се получи. Как и с кого Стив Банън ще разрушава ЕС Рахим Касам, говорител на \"Движението\", заяви в отговор на Гауланд: В интервюто си Гауланд каза, че партията му събира между 17 и 20 процента подкрепа в последните проучвания на общественото мнение и че подкрепата за нея може да нарасне още, докато канцлерът Ангела Меркел управлява. Партията спечели 12,6 процента от гласовете на федералните избори през септември, влезе за първи път в германския парламент и стана третата политическа сила в страната. Гауланд признава, че неговата партия трябва да събере още сили, но очаква, че тя ще бъде готова да поеме роля в управлението в средносрочна перспектива. Политически експерти твърдят, че \"Алтернатива за Германия\" може да стане най-силната партия в източните провинции Саксония и Бранденбург на регионалните избори догодина, което повдига въпроса дали традиционните партии ще сменят курса и ще склонят да образуват коалиции с нея. Как и с кого Стив Банън ще разрушава ЕС", "date": "2018.08.12", "title": "\"Алтернатива за Германия\" отряза амбициите на Банън за партньорство"}
