{"url": "https://clubz.bg/86989-kamychetata_koito_nosqt_shtastie", "text": "В различните части на Германия групи с различни имена, но задължително свързани с камъните – „Stones“, ентусиазирано боядисват, оцветяват и украсяват. Крайният резултат – весели пъстри камъчета с различни мотиви и сюжети, истински произведения на изкуството, с които авторите им подаряват усмивка на съвършено непознати хора. Защото творбите не се събират в някоя галерия или изложбена зала, а се оставят някъде на открито, по възможност на не най-видно място, за да ги намери някой и да им се зарадва. Отиваш сутрин на работа, в може би не най-ведро настроение, и изведнъж встрани от тротоара виждаш нещо шаренко, необичайно и неясно защо поставено там. Не разбираш веднага какво е, но те кара да се усмихнеш. И да си дадеш сметка, че има и живот извън коловозите. Именно от тази идея се ръководят групичките „Stones“, които се надпреварват кой ще измисли най-интересния сюжет и кой ще измайстори най-симпатичното произведение на това своеобразно изкуство. А камъчето може да носи и послание – основно пожелание за щастие и късмет. От минувачите се изисква „единствено“ да го забележат – което именно е слжното, ако всички са вперили поглед в смартфоните си. Целта е единствено и само доставянето на радост. А понеже несподелената радост все едно, че я няма, Фейсбук е пълен с кадри от щастливите находки.  Къде могат да бъдат открити? Почти сигурно е, че ако ги търсиш, няма да попаднеш на тях – те са изненада. Кирстен Иде-Шнар споделя, че ги оставя там, откъдето минава така и така – в някоя саксия, на някой перваз, в парка, край реката. Дори веднъж – макар и неумишлено, оставила едно камъче в трамвая. След което от този, който го намери, се очаква да постне находката и на свой ред да го постави някъде – да зарадва и другиго. Новата мода междувременно има все повече привърженици – и деца, и възрастни. Те рисуват по камъчетата плодове или ангелчета, пеперудки, цветенца, бръмбарчета и рибки. Идеята принципно произхожда от Съединените щати, откъдето са я прихванали и германците. В Шлезвиг-Холщайн, например, създали такава група във ФБ на 14 март. И само осем седмици по-късно тя вече имала 4 000 членове. „Прилича на епидемия – все повече хора се заразяват. Ежедневно приемаме по над 100 нови членове“, разказва основателят на групата Томас Палм. А изисквания към участниците почти няма. Важното е при разкрасяването на камъчетата да не се използват отровни бои или лепила, за да не се навреди на природата. И да не се оставят по колите, че това може да е опасно. Иначе по рафтовете на супермаркетите – без проблем! Разнасят ги и по света – например в Ливърпул, където малкото камъче не останало дълго в ръката на Джон Ленън от паметника на „Бийтълс“.  ", "date": "2019.08.24", "title": "Камъчетата, които носят щастие"}
{"url": "https://clubz.bg/86997-boil_banov_iska_ostavka_zaradi_operna_prima", "text": "Това написа на профила си във Фейсбук министрът на културата Боил Банов. Столина Добрева е директор на Националното музикално училище \"Любомир Пипков\". в София. Реакцията на министъра е по повод изявление на оперната певица Дарина Такова. Тя е пяла на най-престижните сцени, но според изискването на Добрева трябва да се яви пред комисия, за да стане преподавател в училището. От миланската скала в музикалното училище? Само през комисия Примата благодаря на министъра за бързата реакция.", "date": "2019.08.24", "title": "Боил Банов иска оставкa заради оперна прима"}
{"url": "https://clubz.bg/86994-kato_chuq_imeto_na_geshev_se_seshtam_za_nevyzpitan_ekshyn_geroj", "text": "Първо – оценката, която се дава на работата на досегашния главен прокурор. Тук виждаме, че над 42% му дават оценка „средна“. Като правя уточнение, че сме питали хора, които не са от „системата“. Грубо казано – питали сме средностатистическия гражданин. Да, повечето са такива. А средностатистическият гражданин се информира откъде? От медиите, от телевизията, от социалните медии при нас... Щом толкова висок процент – над 42%, му дава оценка „среден 3“, това е някакъв индикатор. \"Демократична България\": Ако Гешев бъде избран, може да съжалим за Цацаров Първо, че за тези 7 години може би прокуратурата не е показала как изпълнява наказателната политика на държавата. Второ – ако е направила нещо в тази посока, не е могла достатъчно добре да го представи пред обществеността. Т.е. комуникационната й политика е лоша. Трето – прокуратурата е действала много еднопосочно. И четвърто – прокуратурата просто не е работила по това, което е заявила, че ще работи . Освен че 42,66% дават оценка „среден“, слаба оценка дават 24,48%. Отлична оценка му дават 0,7%. Смятам, че това е важно, защото в промените, които бяха направени в Закона за съдебната власт (ЗСВ) през 2016 г., за пръв път – и това е нова алинея – се въведоха конкретни изисквания, които се отнасят само за лицата, които кандидатстват за „тримата големи“. Смята се, че те трябва да отговарят на тях, като, разбира се, това не е изчерпателен списък: способност за придържане и налагане на висок етичен стандарт; висока професионална компетентност; да притежава задълбочени знания в областта на правото; изявена независимост (това е ключово!); воля за налагане на законността, решителност в изпълнение на служебните задължения, с принос за утвърждаване на правовата държава; мотивиране на колеги, търсене и носене на отговорност. Може да се каже, че срещу тези промени на ЗСВ имаше определени обструкции. Да, това беше директно продължение на Актуализираната стратегия за съдебна реформа. А защо са важни тези профили, показва и нашето изследване, което представихме преди няколко месеца. Защото, когато говорим за „тримата големи“, техният статут е малко по-специфичен: много по-дълъг мандат – 7 години, много по-широки правомощия. Все пак те са на върха на пирамидата, ако може да се каже, на съдебната власт. И не е без значение тези хора, които бъдат избрани, какво лице ще наложат на съдебната власт, респективно на двата върховни съда и на прокуратурата. И не е без значение за самата гилдия, в случая за редовите прокурори – кой ще ги представлява. Сотир Цацаров: Иван Гешев е верният избор Защото специално при прокуратурата, която е с тази пирамидална структура, където оперативната самостоятелност е много по-ограничена, хората автоматично олицетворяват прокуратурата с лицето на главния прокурор. И затова, ако той няма тези качества или злоупотребява с тези качества и правомощия, това се разпростира надолу по цялата „пирамида“ – колкото и да си говорим, че редовите прокурори са почтени и независими. Ти като виждаш, че на върха на пирамидата някак си не се дава тази заявка... Първо, прокуратурата както всички институции, се нуждае от обективна критика. Няма какво да се залъгваме, това се говори вече от много места: че България е в ситуация на „овладяна“ или завладяна държава. Т.е. критично мислещите хора и медии са сведени до някакъв санитарен минимум. И са постоянни опитите те да бъдат заглушавани. От друга страна обаче, институциите имат нужда от някакъв коректив. Защото, ако перифразираме един знаменит израз на лорд Актън: „Властта покварява. Абсолютната власт покварява абсолютно.“ И ние се оказваме в една такава ситуация на самозабрава. Та аз не мисля, че тази оценка на хората е манипулирана. Напротив – тя е в по-голяма степен обективна. Защото показва, че нормалният гражданин не възприема прокуратурата като страна в наказателния процес, която защитава първо интересите на държавата – без разлика кой е на върха на тази държава. В един момент това, което наблюдаваме в прокуратурата – и то в никакъв случай не е само тези 7 години – е, че прокарва наказателната политика на държавата, но сякаш я прокарва само в една посока. Да. „Нищо различно не очаквам“ – това са 22% от запитаните. Има почти 66%, които очакват активна борба с престъпността по високите етажи на властта. Но тук въпросът е зададен: „Коя според вас е най-важната задача...“ Тук е оценката на хората какво искат от следващия главен прокурор. Което пак показва усещането им: да, очевидно има борба с престъпността, но тя не е на тези нива, които ние виждаме – че има крещяща злоупотреба с власт, граничеща с престъпление. Което обаче остава ненаказано и може би оттам идва това обезкуражаване у хората. Дори хора от прокуратурата казват, че тя е станала почти като тел. 112. Всеки – който за каквото се сети, може да подаде жалба в прокуратурата и тя трябва да решава всички проблеми в държавата. А това не трябва да е така. От една страна, мисля си, че проблемът е в рамката – най-малкото в липсата на всякакви критерии за държане на главния прокурор под отговорност, за търсене на някаква отговорност, за търсене дори на някакъв вид отчетност пред парламента. Но реална отчетност... Това предпоставя злоупотребата с тази власт. От друга страна, самата конфигурация на основния играч в изборната процедура – Висшия съдебен съвет, за съжаление продължава да страда от много сериозни дефицити независимо от промените в Конституцията от декември 2015 г. И затова е важно да има някакво осветляване на процеса, чрез който се стига до конкретно име. С други думи, за гилдията и за нас като общество е от значение пътят, по който се е стигнало до конкретно име. Защо? Защото това означава проактивност от страна на ВСС, търсене на подходящ (в добрия смисъл на тази дума) кандидат и желание за изпълване на процедурата със съдържание, а не чисто механичното ѝ провеждане. Гешев: От името на г-н Цацаров заявявам, че няма да се допуснат персонални атаки Това важи и за министъра на правосъдието, който също може да номинира. Тази възможност не е случайна и не трябва да бъде бъркана с намеса на изпълнителната власт в съдебната. Тази възможност означава интересът на държавата от това лицето, което следва да прокарва нейната наказателна политика и да ѝ бъде адвокат, да бъде с възможно най-добрите качества и да бъде избрано въз основа на тях, а не на политически договорки. Това е принципът на меритокрацията. И затова е предвидено правителството чрез МП да има своеобразно участие в процедурата. Не е намеса в независимостта, защото държавата (в един идеален случай, какъвто не е българският) има най-висок интерес от независим главен прокурор. А самите промени не бяха прокарани докрай въпреки всички препоръки – на Венецианската комисия, на ГРЕКО (Групата на държавите, борещи се срещу корупцията към Съвета на Европа, б.р.), въпреки споменаването на същите препоръки в докладите по Механизма за сътрудничество и проверка. В концепцията на Гешев: власт vs демокрация - 44 на 2  В парламента нямаше желание за реално прокарване на тази реформа. Имам предвид избора на членовете на ВСС, където мнозинството да бъде избрано от гилдията. В бройката на двете колегии мнозинството продължава да е парламентарно. Ами аз, честно казано, все се надявах, че ще има някакво такова надскачане на манталитетните ограничения. Обаче то не се получи. И в крайна сметка нереформираната ни съдебна система рефлектира върху всички останали показатели, с които България е наблюдавана и представяна най-вече на ниво Европейски съюз. И ни оставя в периферията на този ЕС. Ние географски сме в периферията на ЕС, но институционално с упоритостта си да не проведем една реформа докрай или голяма част от реформите да останат на повърхността, на хартия, ние се поставяме и институционално в периферията на ЕС. А после голяма част от управляващите се ядосват – защо така ни „наказват“, защо не ни пускат в Шенген, не сме в еврозоната, чакалнята на чакалнята и т.н. Защото – ако перифразираме „ремонта на ремонта“, в един момент трябва да се престанем с това „реформа на реформата на реформата“. Нека си припомним избора през 2012 г. Тогава имаше трима кандидати. Самото предизвестяване – мисля, че един два месеца по-рано стана ясно, че Сотир Цацаров ще бъде избран – показа за тогавашния ВСС, че проблемът е в него. Първо, защото ВСС трябва да бъде коректив, включително на управляващите. ВСС не успя да бъде коректив. С изключение на  някакви минимални малцинства – съвсем анемични... Които няма как да пропукат това статукво. Второ – аз мога да прозвуча наивно, но не мога да разбера: тези хора са магистрати, те са дългогодишни магистрати?! Изначалната същност на един магистрат е да бъде независим и безпристрастен. Не само на хартия, а и като постановка на личността. А ти влизаш, там, избират те, за да упражняваш пристрастие и едва ли не да продаваш своята независимост. И по този начин да предаваш гилдията! И това прави – мога директно да го кажа – виновен ВСС за редица провалени избори на ръководни позиции в съдебната система. Последният от които – видяхте какво стана със СГС . А съдийското самоуправление е еманацията на един съд. Това, което прави впечатление при този ВСС  е, че мисля, че са си взели много добра поука от предишния ВСС, където имаше открити нападки, много скандали, емоционални изблици. Тука нещата са много по-овладени от гледна точка на говорене. ВСС се опитва много да не влиза в очите на хората – тихомълком да изпълнява зададени поръчки. Трябва да помисля... (Смее се.) Първата дума, която ми дойде, е „невъзпитан“. Невъзпитан екшън герой. Един обвинител, първо, според мен трябва да говори по-малко, езикът му трябва да е на много по-високо ниво, не трябва да говори с обидни епитети... В Комисията за защита от дискриминация има дело за едни негови квалификации. Не трябва да си позволява изказвания, които са заучени фрази от филми. Защото това снижава авторитета на професията – поне в моите очи. Един прокурор трябва да говори едновременно професионално и разбираемо и през неговия говор трябва да прозира независимостта му като прокурор. Не трябва да хвърля обвинения и хипотези, които да предполагат последващи действия – визирам това, че битката за главен прокурор ще е „мръсна и кална“, „ще се купуват магистрати, политици и журналисти“... Това са думи, които не са за устата на един прокурор, дори и на зам. главен. Затова казах невъзпитан. На първо място, 65,38% е политическата независимост. На второ място с 58% идва да не се поддава на натиск, на трето място идва почтеността и на четвърто място – да е добър професионалист. Абсолютен. Аз вярвам, че в съдебната система може да се получи реална реформа и тази реална реформа в голяма степен може да дойде отвътре – може и наивно да ви звуча. Аз наблюдавам как се сменят поколенията в съдебната система. И независимо че има една част, която се самовъзпроизвежда, има и много млади хора, които изпълват със съдържание думите „политическа независимост“.  Категорично, да!   Имаме срок – имаме време до средата на октомври и категорично ще зададем въпроси и ще продължаваме да повтаряме резултатите от нашето изследване. ---- Сотир Цацаров: Иван Гешев е верният избор Гешев: От името на г-н Цацаров заявявам, че няма да се допуснат персонални атаки В концепцията на Гешев: власт vs демокрация - 44 на 2 ", "date": "2019.08.24", "title": "\"Като чуя името на Гешев, се сещам за невъзпитан екшън герой\""}
{"url": "https://clubz.bg/86993-imalo_i_vtori_vzriv_v_severodvinsk_toj_e_prichinil_radiaciq", "text": "Взривът на военния полигон Ньонокса край руския Северодвинск на 8 август, който причини смъртта на най-малко 7 души, е последван от втора експлозия два часа по-късно, съобщи Ройтерс. Според данните на агенцията, именно вторият взрив е причинил радиоактивното заразяване. Изводите са направени от експерти от Норвежкия сеизмологичен център (НОРСАР). Те предполагат, че вторият взрив, най-вероятно е станал на крилата ракета, задвижвана с ядрено гориво. Поради това той е регистриран от инфразвуковите сензори, отчитащи налягането на въздуха, а не от сеизмологичната апаратура. По думите й, двата взрива са регистрирани от инфразвуковата система на центъра, като първият е отчетен и от сеизмолозите. Губернаторът на Архангелска област Игор Орлов отрече да е имало втори взрив. В коментар за агенция \"Интерфакс\" той нарече съобщението за него \"дезинформация\". Властите в Северодвинск също не потвърдиха информацията за втори взрив. От руското военно министерство не са дали никакъв коментар. Москва отказа да допусне международни инспектори от Организацията на Договора за забрана на ядрените изпитания да разследват инцидента на руска територия.", "date": "2019.08.24", "title": "Имало и втори взрив в Северодвинск, той е причинил радиация"}
{"url": "https://clubz.bg/86995-prezidentyt_na_shipka_vyzkrysva_bylgariq_borisov_q_zakotvi_na_dynoto", "text": "Шипка не е мястото да коментирам интригите на министър-председателя, защото тук възкръсва България, която неговото управление закотви на дъното на Европа. Това заяви президентът Румен Радев на връх Шипка, след като участва в тържественото отбелязване на 142 години от шипченските боеве, съобщи \"Фокус\". Положителен кредитен рейтинг, 82 510 млн. лв. за самолети Президентът беше помолен да коментира вчерашните твърдения на министър-председателя Бойко Борисов за причините за освобождаването на началника на НСО ген. Данчо Дяков. Запитан дали ще иска консултации за назначаването на новия началник на КПКОНПИ, след като досегашният беше изпратен на дипломатическа служба, Румен Радев напомни, че назначението на Пламен Георгиев за консул е изцяло решение и отговорност на министър-председателя. В словото си преди това той заяви, че споменът за подвизите на героите на Шипка няма да изтлее. Той добави, че днес паметникът на връх Шипка е българският храм на свободата. И допълни:", "date": "2019.08.24", "title": "Президентът: На Шипка възкръсва България, Борисов я закотви на дъното"}
{"url": "https://clubz.bg/86991-tvyrdo_da_za_var", "text": "Несправедливостта е едно от нещата, които най-много мразя. Което пък може би е една от основните причини толкова много да харесвам спорта, тъй като той предполага следването на определени правила за постигането на победа по доблестен и честен начин. Правилникът на футбола например е събран в PDF файл от над 200 страници. Въпреки това историята на играта помни „Божията ръка“ на Диего Марадона, „Призрачния гол“ на Луис Гарсия, полуфинала от Шампионската лига между „Челси“ и „Барселона“ през 2009-а, както и още много други случаи, в които единият отбор нечестно е надделявал над другия. Неприятни неща, но и неизбежни, като се има предвид човешкият фактор, намесен в арбитрирането на футболни мачове. В този ред на мисли се зарадвах искрено, когато преди няколко години за пръв път чух, че се обмисля въвеждането на система за видеоповторения (VAR), която да е в помощ на съдиите. Тя, разбира се, не обещаваше безусловна истинност на 100% от отсъжданията, но пък звучеше като добро въведение по онова време. Съдийските видеоповторения - от догодина и във Висшата лига Ето че през 2019 година вече имаме VAR във всички топ първенства в Европа, в Шампионската лига, на Световното, както и на големите континентални шампионати. Въпреки това мнението на фенове и футболисти е силно поляризирано. А откакто през този сезон и Висшата лига вече може да се похвали с видеоповторения, буквално избухна война в интернет пространството дали подобно нещо е необходимо.  А аз пък се чудя как е възможно хората да не харесват нещо, чиято едничка цел е да внесе яснота при спорните ситуации и да сведе неправилните решения на арбитрите до минимум? Преди да разгледаме позициите на двата лагера, нека припомним кога може да се използва VAR. А именно - при отсъждане на гол (в тази връзка има ли засада или не), дузпа, червен картон и при съмнения около това на кой точно футболист трябва да бъде показано официално предупреждение (за да бъде избегната ситуация като на мача между „Челси“ и „Арсенал“ през 2014-а, когато съдията обърка Киърън Гибс с Алекс Окслейд-Чембърлейн и неправилно изгони бранителя за игра с ръка, дело на съотборника му). Видеоповторения не се използват при корнери, тъчове и рутинни фалове, така че на теория намесата на VAR по време на мач не би трябвало да преобладава и да накъсва играта излишно. За тези обаче, които не харесват VAR, големият проблем е в това, че се губи емоцията от головете, тъй като арбитрите вече проверяват валидността на всяко попадение. Това често поставя футболистите в ситуация, в която те седят безучастно, след като са поразили противниковата врата и не смеят да се зарадват, защото не са сигурни, че голът им ще бъде признат. Хубаво, де, това си е читав аргумент. Но каква е алтернативата, която допреди няколко години имахме за даденост? Да гледаме голове от засада, защото страничният съдия е закъснял със секунда-две и не е успял да заеме най-добрата позиция? Да страдаме, че отборът ни е отпаднал, след като реферът е подминал очевидна дузпа в добавеното време на мача? Да не можем да се зарадваме на победата, защото е постигната след игра с ръка, която съдията не е видял?  Тук идва най-важният въпрос. Струва ли си да жертваме внезапната, неподправена емоция от вкарването на гол, знаейки, че има шанс да бъде отменен, за сметка на спокойствието, че на отбора ни никога повече няма да му вкарат от засада? И според мен отговорът е категорично \"да\".  Футболът трябва да еволюира отвъд субективността и късмета при взимането на решения. Все пак съм далеч от мисълта, че играта ще се превърне във версия на FIFA в реално време. Поне засега. Но технологиите, ако се регулират правилно, ще бъдат единствено от полза. В тениса например „Ястребовото око“ почти напълно изкорени споровете по време на мач около коректността на отсъжданията. Видеоповторенията с точност до милиметъра дават на тенисистите спокойствието, че винаги могат да проверят къде е паднала топката, за която се съмняват. Същата е и ситуацията във волейбола. Във футбола обаче съдиите са тези, които изискват употребата на видеоповторения. Може би промяната на това правило ще подобри масовото мнение за VAR - ако на треньорите също бъде дадена възможност да обжалват решенията на съдиите по 2-3 пъти на мач. Напълно съм съгласен, че в момента системата не функционира перфектно, но с времето съм убеден, че ще бъдат внесени нужните корекции. Трябва да отчетем, че откакто навлезе в големия футбол преди 2 сезона, VAR създаде и немалко противоречиви ситуации. Подобен пример е двубоят от миналия сезон в италианската „Серия А“ между СПАЛ и „Фиорентина“. При резултат 1:1 в 75-ата минута съдията подминава влизане срещу нападателя на „виолетовите“ Федерико Киеза в наказателното поле на домакините. Те организират светкавична контраатака и повеждат в резултата - 2:1 за СПАЛ. Само че след това реферът решава да прегледа на видеоповторение влизането срещу Киеза и отсъжда дузпа в полза на „Фиорентина“. В резултат на това голът на домакините е отменен, а гостите от Флоренция вкарват наказателния удар и на свой ред повеждат с 2:1. Мачът свършва 4:1 в полза на „Фиорентина“, но без VAR резултатът едва ли щеше да е такъв. Но поуката отново следва да бъде, че в крайна сметка справедливостта е възтържествувала. Освен ако не сте фен на СПАЛ, разбира се. За тях поуката сигурно е друга. С доста по-забавна случка обаче могат да се похвалят в португалското първенство. В двубой между „Авеш“ и гостуващия „Боависта“ домакините тъкмо вкарват за 3:0, но от засада. Съдията отива да гледа повторенията, за да прецени дали голът е редовен. За негова изненада те не му вършат никаква работа, тъй като агитката на гостите развява огромно знаме точно пред камерите, които е трябвало да уловят ситуацията. Хем има VAR, хем нищо не се вижда на записа. Пореден спектакъл и видеодрама между \"Манчестър Сити\" и \"Тотнъм\" И нека се върнем отново в Англия, където в първите два кръга на „Манчестър Сити“ първо бе отменен гол заради засада от само няколко сантиметра. По-късно в същия мач (срещу „Уест Хем“) пък им бе признато попадение, което в реално време изглеждаше от засада, но повторенията показаха, че позицията на Стърлинг всъщност е редовна. А във втория кръг срещу „Тотнъм“ на „гражданите“ не бе зачетен гол в самия край, след като центрираната от корнер топка се удари в ръката на Емерик Лапорт преди да попадне в голмайстора Габриел Жезус. Болезнен момент за шампионите, но отново правилно решение. В общи линии всеки е свободен да реши за себе си дали одобрява навлизането на видеоповторенията или не. Едно е сигурно обаче - във футбола тепърва ще се правят още промени, докато бъде усъвършенстван въпросният процес. А за щастие, повече „божии“ ръце вече няма да има. „Генерация Z“ – с подкрепата на „Америка за България“ Пореден спектакъл и видеодрама между \"Манчестър Сити\" и \"Тотнъм\" „Генерация Z“ – с подкрепата на „Америка за България“", "date": "2019.08.24", "title": "Твърдо \"да\" за ВАР"}
{"url": "https://clubz.bg/86992-ot_milanskata_skala_v_muzikalnoto_uchilishte_samo_prez_komisiq", "text": "Известната оперна певица Дарина Такова, която е пяла на най-престижните сцени в света, трябва да се яви пред комисия и да изпее 5 произведения под съпровода на пиано, за да стане учител в Националното музикално училище \"Любомир Пипков. За това съобщи самата певица във Фейсбук. Такова било изискването на директорката на училището. Боил Банов иска оставкa заради оперна прима Дарина Такова завършва своето образование в Национална музикална академия Панчо Владигеров, в класа на проф. Мати Пинкас и проф. Мила Дюлгерова. Тя е била член на Националната опера в продължението на шест сезона от 1989 г. През този период тя е изпълнявала представления във всички национални оперни къщи и концертни зали в България. Тя печели различни награди от престижни състезания-в Лисабон, София, Барселона, Тревизо и други. През 1992 г. започва международна активна кариера на най-големите оперни сцени в света:Teatro alla Scala – Милано, Teatro dell’opera di Roma, Флоренция, Болоня, Торино, Верона, Палермо, Триесте, Неапол, Венеция, Парма, Бергамо, Амстердам, Карнеги Хол, Мюнхен, Берлин, Женева, Мадрид, Барселона, Лондон, Париж, Токио, Метрополитън опера в Ню Йорк и други. През 1995 г. изпълнява главната роля в „Луиза Милър“ на Верди в Германия и Швейцария. След като пее в продукцията на The Golden Cockerel в Рим, тя участва в Римския летен фестивал като „Гилда“. В Женевския оперен театър пее в Арабела и Риголето. През 1998 г. Такова прави дебюта си в Theatro alla Scala като кралица на нощта с дирижиране на Рикардо Мути. Следват представления в Ла Скала на Lucrezia Borgia на Donizetti. Допълнителни изяви в Италия през 1998 г. включват Lucia di Lammermoor във Флоренция и Violetta в Рим. В Лозана тя се появява в „Ariadne auf Naxos“ . В Ковънт Гардън, Лондон изпълнява Виолета от Ла Травиата. Дебютът ѝ в САЩ е през 1997 г., когато пее в Калифорния и Детройт. След това прави дебюта си в Метрополитън опера в Ню Йорк като Маргарита във „Фауст“. Най-известните ѝ роли са Виолета от „Травиата“, „Семирамида“, „Лучия ди Ламермур“, Маргарита във „Фауст“ и много други. Тя е работила с някои от най-добрите диригенти за времето си – Рикардо Мути, Алберто Зеда, Виктор Пабло Перес и други. Такова е пяла с такива интернационални оперни певци като Ренато Брузон, Мариела Девиа, Хуан Диего Флорес, Марко Берти, Микеле Петуси, Марсело Алварес, Руджеро Раймонди, Джузепе Сабатини, Бойко Цветанов и други. От 2007 г. Такова започва активно да преподава, като предлага майсторски класове и консултиране на млади оперни певци от България и чужбина. От 2013 г. Такова е наставник на Опероса. География на унижението, част трета.  Излагам сухи факти. Аз, Дарина Такова, оперен артист с международна кариера, изразяваща се в главни роли в театри като Миланската скала, Кралската опера в Лондон, Метрополитън опера, Лисеу, Ла Фениче, оперите в Париж, Мюнхен, Берлин, Неапол, Рим и още безброй театри и фестивали по цял свят, вокален педагог от 12 години, с ученици приети в Кралската академия за старинна музика в Хага, Джулиърд скуул, консерваториите в Бари, Неапол, Люцерн, оперните студия на Санта Чечилия, Миланската скала, фестивала в Пезаро и др., реших да скъся пътя на децата от лутане между педагози и институции, след които неминуемо стигат и до моя кабинет, и да кандидатствам за мястото на учител по класическо пеене в Националното музикално училище \"Любомир Пипков\" в София. Училището, което съм завършила, което е било дом на три от международните ми майсторски класове (мой индивидуален, както и в екип с Ричард Баркър и Лучана Д'Интино), и където години наред бях в безупречна комуникация и сътрудничество с историческия директор Милка Митева- музикант, желязна лейди, космополит и ненадминат дипломат, извел от училището на музикалната сцена десетки гигантски таланти.  На мен ми бе обяснено от новата директорка (обявила помпозно в интервю, че ВРЪЩА ПРЕСТИЖА НА МУЗИКАЛНОТО УЧИЛИЩЕ (?!?!?!?!?!?!?!)), че: Отделете от 3 до 5 минути да поразсъждавате върху това. На мен ми отне малко повече, за да не избухна. Целият професионален (и не само) свят знае, че аз не пея. Знае и защо не пея. Знае и, че ако все още пеех, нямаше да го правя пред комисия в музикалното училище, а по световните сцени, както съм го правила допреди инцидента, който преобърна живота ми. Всеки мой ученик знае, че в кабинета ни, въпреки травмата, аз пея и показвам технически примери, необходими, за осмислянето на разликата между правилното и неправилното пеене- разлика, която учениците на малко педагози в България знаят да правят. Но аз не пея. Ако някой иска да изнеса програма от 5 произведения пред която и да е комисия, трябва да поеме отговорността да се свърже с мой агент, да ми плати хонорар или да поеме финансовата и правна отговорност пред съдебната власт на Белгия, където водя 13-годишно дело срещу лекаря, осакатил моя инструмент (нека го наречем така, може би ако на китарист, пианист или тромбонист обясним, че ЧОВЕШКИЯТ ГЛАС Е МУЗИКАЛЕН ИНСТРУМЕНТ, на който обаче струните, клапите и клавишите не могат да бъдат заменени с по-нови или по-здрави, ще проумеят, че певците не са \"втора класа музиканти\", както обичат да се шегуват още на консерваторско ниво и явно този манталитет си им остава завинаги). Аз не пея. От 12 години. Това е най-тежкият факт, който ми се е налагало да приема през целия си съзнателен живот. По-тежък от смъртта на най-близки хора. По-тежък от загубата на каквото и да било материално или нематериално притежание. Не пея. Не защото не искам, не и защото не мога, а защото не мога да го правя така, както съм го правила на сцената на Миланската скала, Ковънт гардън и Метрополитън. Ако не пея така, няма да пея никак. Моята най-голяма сила е моят безкраен морал към това изкуство. Затова и стоя като независима фигура на Истината, изправена срещу една АДОВА СИСТЕМА на демагогия и посредственост.  По целия цивилизован свят артисти като мен биват канени да предават безценния си опит без да бъдат подлагани на унизителни конкурси наравно със случайни кандидати. За тези световни музикални институции присъствието на артист с кариера е въпрос на престиж и чест.  Пожелавам успех на хората, които ще се изправят пред комисия, за да пеят 5 произведения под съпровод на пиано.  Дано някой ден стигнат и до голяма публика в голям театър.    ", "date": "2019.08.24", "title": "От миланската скала в музикалното училище? Само през комисия"}
{"url": "https://clubz.bg/87001-braziliq_prashta_armiqta_da_gasi_pojara_v_amazoniq", "text": "Бразилският президент Жаир Болсонаро е наредил изпращането на сили на  армията, които да помогнат за справянето с пожарите в Амазония. Това съобщи губернаторът на щата Рорайма Антониу Денариум.  Решението идва, след като в много страни по света се проведоха демонстрации в защита на гората, а световни лидери изразиха загриженост от случващото се. Франция заплаши да блокира търговското споразумение между Европейския съюз и южноамериканския икономически блок Меркосур, договорено през юни. Проблемът ще се обсъжда и на срещата на Г-7, като според френския президент Еманюел Макрон държавите от групата трябва да наберат средства за повторно залесяване на Амазония и да работят върху по-сигурен механизъм за защита от пожари, както и върху система за по-добро управление, която да включва коренното население и неправителствени органиции. Американският президент Доналд Тръмп съобщи в Туитър, че е разговарял с бразилския си колега и му е предложил помощ в борбата с пожарите.", "date": "2019.08.24", "title": "Бразилия праща армията да гаси пожара в Амазония"}
{"url": "https://clubz.bg/87000-sybraha_se_liderite_ot_g_7_i_vsichkite_im_raznoglasiq_snimki", "text": "Поредната среща на лидерите на страните на Г-7 започва днес във Франция. Разногласията между тях са много и едва ли ще има общо становище в края на срещата. Големите пожари в горите на Бразилия влязоха в дневния ред и станаха още един повод за разногласия. Повечето лидери искат борбата с промените в климата да бъде водеща тема. Американският президент Доналд Тръмп обаче не смята, че такава борба изобщо е необходима. Към това се прибавя и различният подход на протекциониста Тръмп и останалите лидери към правилата на световната търговия. Пример за това американецът даде на заминаване, когато се закани на Франция, заради желанието й да облага с данъци големите интернеткомпании. Тръмп е обсъдил вчера по телефона с британския премиер Борис Джонсън въпроси за външната политика и двустранната търговия. Тръмп и Джонсън ще разговарят утре сутринта на четири очи. Американският държавен глава хвали новия британски премиер за качествата му и позициите му, най-вече за Брекзит. По-рано днес Борис Джонсън заяви, че ще каже на Тръмп по време на срещата на върха на Г-7 през уикенда в Биариц да се откаже от търговската война, която вече дестабилизира икономическия растеж в целия свят. Джонсън отговори утвърдително на въпрос на журналисти във френския курорт дали ще посъветва Тръмп да намали напрежението с Китай. Моят приоритет на срещата на върха на Г-7 \"очевидно е състоянието на глобалната търговия. Много съм разтревожен от начина, по който вървят нещата, от увеличаването на протекционизма, на митата, което наблюдаваме\", каза британският премиер.  Срещата на Г-7 е съпровдена от обичайните протести.  ", "date": "2019.08.24", "title": "Събраха се! Лидерите от Г-7 и всичките им разногласия (СНИМКИ)"}
{"url": "https://clubz.bg/87003-vsichki_se_otvrashtavat_ot_trymp", "text": "Това ще е мерило за пропастта между Америка и нейните съюзници и за това, как президентът Доналд Тръмп наложи разрушителния си характер на света, от чийто изблик всички в Биариц се отвращават. Предвид наглото и непредвидимо поведение и настроение на президента през последните няколко дни, идеята, че той може да повтори избухването си и ранното си напускане както на последната среща на върха на Г-7 в Канада миналата година, не може да бъде изключена. В крайна сметка той просто се оттегли от държавно посещение в Дания, защото тя отказа да обсъжда продажбата на Гренландия. Тръмп често провокира с язвителност партньорите си отвъд Атлантическия океан, като критикува чуждестранните лидери, които прекараха последните две години и половина в опити, обикновено безуспешни, да измислят как да се справят с него. Поведението му е обещание, спазено за избирателите, които вярват, че приятелите на Америка се възползват от нейните гаранции за сила и сигурност. Миналия месец, например, той взриви френския президент Еманюел Макрон за „глупостта“ върху данъка върху цифровите услуги, който удари американските компании и обеща да наложи мита върху френските вина. Предвиждайки неприятности от страна на Тръмп, Макрон се отказа от редовното комюнике на срещата на върха, като се опитваше да отклони фокуса на вниманието от несъгласията, които се носят във френския курорт. Г-7, група от богати демокрации, която се състои от Великобритания, Франция, Германия, САЩ, Италия, Япония и Канада, е точно този вид глобализирано събиране, от което Тръмп и неговите поддръжници се отвращават и само по себе си е почти против неговата философия за „Америка на първо място”. Президентът Тръмп предпочита двустранните срещи, в които може да се възползва от превъзходството на САЩ и смята, че националният суверенитет, а не многостранното сътрудничество, е основата на международните отношения. Освен това резките промени на Тръмп във външната политика на САЩ отвориха широки пролуки с Европа по отношение на климатичните промени, Иран, търговията и излизането на Великобритания от Европейския съюз. Спектакълът на Тръмп, който спори с чуждестранни лидери – хванат на емблематичната му снимка на срещата на Г-7 в Квебек миналата година ужасява критиците му и американското външнополитическо статукво. Което обяснява защо Тръмп може да види политическа полза в това да бъде недоволният знаещ човек на среща, която някои външнополитически анализатори започнаха да наричат Г-7 минус един. Все пак има и няколко причини, поради които Тръмп може да намери тази среща на върха по-приятна и полезна от повечето му пътувания в чужбина. Като начало той ще получи шанс да се похвали, тъй като ветровете на икономическия упадък започват да проникват в Европа, която е в много по-лоша форма от икономиката на САЩ, въпреки опасенията от рецесия. Тръмп има силен политически интерес да помогне на Европа да се отърси от икономическото си неразположение, предвид опасенията, че последващият ефект може да насочи американската икономика – потенциалният му достъп до втори мандат – в първия й спад след Голямата рецесия. Проблемът е, че много европейски лидери виждат Тръмп, неговата търговска война с Китай и владеенето на митата като допринасящ фактор за техните проблеми, така че споразумението за следващите стъпки може да бъде непредвидимо. Тръмп също заплашва да раздели групата заради призивите си за обратно приемане на Русия, която беше изхвърлена от групата след анексирането на Крим през 2014 г. Високопоставен американски служител заяви тази седмица, че Тръмп и Макрон са се съгласили президентът Владимир Путин да бъде поканен на срещата на върха, която ще се проведе в Съединените щати догодина. Макрон обаче заяви тази седмица, че би било \"стратегическа грешка\" да се покани Русия обратно, преди да се уреди въпросът с Украйна. Великобритания и Германия също са изразили резерви. Но като домакин на срещата догодина Тръмп – може би в един от своите собствени курорти в САЩ – ще има по-голяма власт да определи списъка с гости. Друга област на несъгласие с Франция може да бъде във връзка с изменението на климата, което Тръмп определи като китайска измама. Президентът създаде пукнатина в отношенията с Европа, като се оттегли от Парижкото споразумение за климата и не присъства на срещата по въпроса в Г7 на Канада. Тръмп би могъл също да ядоса лидери като Макрон и германския канцлер Ангела Меркел с неговата откровена подкрепа за Брекзит и откритата враждебност към Европейския съюз. Той ще проведе първата си среща с Борис Джонсън, откакто новият британски премиер встъпи в длъжност, а президентът Тръмп го окуражава да изтегли Великобритания от ЕС без сделка с блока на 31 октомври. Съветникът по националната сигурност Джон Болтън посети Лондон наскоро и изрази твърдата подкрепа на САЩ за търговската сделка, която Великобритания ще има с Вашингтон извън ЕС. Болтън декларира, че той и Тръмп са “напуснали, преди да има напускащи”, и укори ръководството на Европейския съюз и отношението му към своите хора. “Модата в Европейския съюз: Когато хората гласуват по грешен начин от пътя, по който елитите искат, тогава трябва да накараме селяните да гласуват отново и отново, докато не се оправят”, каза той. Европейските лидери се опасяват, че бездействието или \"твърдият Брекзит\" и произтичащият от това хаос при пристанищата и граничните пунктове ще навредят на техните икономики – макар и не толкова, колкото британските. Те също са объркани от отношението на Тръмп към блока, който САЩ отдавна подкрепят като опора на стабилността след Втората световна война. Тръмп направи реклама на приятелството си с Джонсън, като наскоро го нарече “Тръмп на Великобритания”. Има стилистични прилики между двамата: и двамата имат склонността да омаловажават подробностите. Но подкрепата на Тръмп поставя Джонсън в затруднено положение, не на последно място, защото президентът е непопулярен във Великобритания. Премиерът – над когото Тръмп има значително влияние, поради нуждата на Великобритания от търговска сделка – трябва да измисли как да се позиционира между американските и европейските лидери и да избегне отчуждаването на лесно разгневяващия се Тръмп. Въпреки, че са съгласни относно Брекзит, Джонсън и Тръмп имат големи разлики, включително по отношение на климатичните промени и иранската ядрена сделка. Белият дом агресивно се опитва да отслаби европейското влияние, като откъсне Великобритания от ЕС.", "date": "2019.08.24", "title": "Всички се отвращават от Тръмп"}
{"url": "https://clubz.bg/87006-hilqdi_manifestiraha_v_ukrajna", "text": "Двайсетина хиляди украинци участваха в неофициална манифестация в Киев по случай Деня на независимостта след решението на президента Володимир Зеленски да отмени традиционния военен парад заради високата му цена, предаде Франс прес, цитирана от БТА. Сред участниците в \"Шествието на достойнството\" имаше войници в униформи, ветерани от войните, доброволци, помагащи на армията в борбата срещу проруските сепаратисти в източната част на страната. Те издигаха национални флагове в синьо и жълто и знамена на бойните си единици. Близки на загинали войници носеха техни портрети. Шествието премина по главната улица на Киев. Покрай него хиляди зрители приветстваха манифестиращите, като ръкопляскаха и скандираха: \"Благодарим\" и \"Слава\". Някои плачеха, други падаха на колене пред близките на убитите войници. Мнозина бяха облечени с бродирани традиционни ризи, превърнали се през последните години в патриотичен символ. Неофициалната манифестация беше организирана от бивши военни в отговор на решението на Зеленски да отмени военния парад - едно от ключовите събития в страната след избухването през 2014 година на войната със сепаратистите. Конфликтът в източната част на страната продължава и до днес, а жертвите в него са близо 13 000. Държавният глава, който е начело на страната от три месеца, обеща да използва спестените средства от парада за премии за украинските военни. \n\tНа официална церемония на централния площад в Киев Зеленски връчи държавни отличия на трийсетина военни и изрази надежда за скорошно установяване на мир в бившата съветска република, разположена край вратите на Европейския съюз.", "date": "2019.08.24", "title": "Хиляди манифестираха в Украйна"}
{"url": "https://clubz.bg/87004-zavodyt_za_otpadyci_v_shishmanci_shte_byde_globen", "text": "Започва процедура по преразглеждане на комплексното разрешително на депото за неопасни отпадъци и инсталация за биологично разграждане по закрит способ в Шишманци. Това съобщи министърът на околната среда и водите Нено Димов, който посети пловдивското село, за да се запознае със ситуацията след възникналия пожар в депото и да разговаря с гражданите от района. Според него целта на завода не е директното депониране, затова ще се направи промяна на целия процес и етапите на сепариране, компостиране и депониране. Комплексното разрешително ще бъде променено така, че да се сведе до минимум отпадъкът за депониране.  Това е първата мярка, която министър Димов представи пред жителите на близките населени места, които поискаха да се срещнат с него и настояха за действия от страна на МОСВ във връзка с пожара на депото и влошаване качеството на атмосферния въздух в района. Съставено е наказателно постановление на оператора и ще бъде наложен акт за установяване на административно нарушение, като санкцията е от 10 000 до 500 000 лв., съобщи министърът. Той съобщи още, че се обсъжда възможността и местната власт да има контрол на дейността на предприятието. Инспекторатът на МОСВ ще направи проверка на работата на районната инспекция по околна среда в Пловдив за извършения контрол по дейността на предприятието. „Това е завод, който изпълнява определени цели по оползотворяване. Остават обаче съмнения дали го прави на 100% съгласно условията“, каза министърът. Според него заводът има капацитет и след промяна на комплексното разрешително трябва да може да изпълнява всичките си задължения. Според него за промяната на комплексното разрешително няма да има нужна от големи нови инвестиции от страна на завода. Процедурата отнема до 6 месеца.", "date": "2019.08.24", "title": "Заводът за отпадъци в Шишманци ще бъде глобен"}
{"url": "https://clubz.bg/86984-dohodite_rastat_harchim_poveche_za_kultura_i_po_malko_za_hrana", "text": "През последните няколко години се наблюдава бум на пазара на труда, нарастващи заплати, трайно покачване както на общия показател за доверието на потребителите, така и на нагласите им за закупуване на стоки за дълготрайна употреба. Ниската доходност на традиционните методи на спестяване (като банковите влогове) също имат ефект в тази посока. Това се казва в  Доказателства за повишаването на общото благосъстояние се виждат и в структурата на доходите и разходите на домакинствата. За поредно тримесечие най-силна роля за подобряващото се благосъстояние на домакинствата играе ръстът на доходите от работна заплата. През второто тримесечие на 2019 г. относителният им дял в общия доход на домакинствата достига рекордните за страната 57,8%. Рекордната и нарастващата заетост на населението и продължаващото покачване на средната работна заплата са в основата на този процес. От другата страна обаче са нарастващите разходи на домакинствата за данъци и осигуровки. През второто тримесечие на 2019 г. и те постигат абсолютен рекорд от 14,23%. Наред с увеличенията на някои данъци и осигуровки през последните години, продължаващата експанзия на пазара на труда означава, че все повече домакинства включват работещи лица, което естествено увеличава разходите им за данъци и осигуровки. Другата трайна тенденция в разходната част е намаляващият относителен дял на разходите на домакинствата за храна. Въпреки че те се покачват до 31,4% през второто тримесечие, остава вероятността още през 2019 г. да станем свидетели на първата стойност под 30%, тъй като делът на този тип разходи обикновено спада през второто полугодие. Припомняме, че в началото на десетилетието относителният дял на разходите за храна е 37%. В същото време разходите за свободно време, култура и образование за второто тримесечие прехвърлят 4% за първи път от 2012 г. насам. Общата тенденция тук е към покачване, което показва способността на домакинствата да отделят по-малка част от дохода си за стоки от първа необходимост и по-голяма за други неща.", "date": "2019.08.24", "title": "Доходите растат, харчим повече за култура и по-малко за храна"}
{"url": "https://clubz.bg/86996-turciq_zapochna_nova_operaciq_v_severen_irak", "text": "Турската армия започна нова операция \"Лапа\"-3 в района на Синат-Хафтанин в Северен Ирак. Операцията е срещу Кюрдската работническа партия - ПКК. Целта на операцията е осигуряване безопасността на границите, ликвидиране на терористите и убежището им в този район, се казва в съобщението. Задействани са самолети, безпилотни самолети, гаубици.  Операцията \"Лапа-1\" започна в края на месец май в района на Хакурк в северен Ирак. През юли рамките на операцията бяха разширени и тя бе назована \"Лапа-2\".  След възобновяването в Турция през юли 2015 г. на въоръжения конфликт с ПКК в резултат на нападение на кюрди загинаха около 1 000 военни и полицаи, а също и 500 граждани.  По данни на военното министерство на Турция в този период силите за сигурност са неутрализирали 10 000 членове на ПКК. В северен Ирак има бази на ПКК, срещу които въоръжените сили на Турция водят въздушни и наземни операции.", "date": "2019.08.24", "title": "Турция започна нова операция в Северен Ирак"}
{"url": "https://clubz.bg/86990-avtomobil_se_vrqza_v_zavedenie_ubi_edni_i_rani_dvama", "text": "Лек автомобил се качи на тротоара в Дупница, уби един човек и рани други двама, предаде БГНЕС. Инцидентът станал около 21.30 часа снощи пред заведение на ул. \"Георги Икономов\". Автомобилът се движил по улицата в посока жп-гарата, след кръстовище, се спуска по наклона, отклонява се надясно и се врязва в масите на заведението. Там на тротоара имало трима души. При инцидента е загинал около 70-годишен мъж. Жена е със счупен таз, а младеж е получил фрактура на крака. Водачът на возилото, причинило пътното произшествие, е задържан. Той е професионален шофьор. Огледът на местопроизшествието от следствена група на РУ-Дупница приключи в полунощ, през това време районът бе отцепен от 4 патрулки.", "date": "2019.08.24", "title": "Автомобил се вряза в заведение, уби едни и рани двама"}
{"url": "https://clubz.bg/86998-realnite_i_digitalnite_steni_na_pozora", "text": "Любовта на човека към драскането по стени е с древен произход, както вече изяснихме.  На всички ни е ясно също, че посланията за любов, поезията, възхвалите и описанията на приключения може да са били първите графити, но личните обиди са били следващите. Британски археолози дешифрират римски графити И не говоря за расистки, хомо- и прочие -фобски послания, а за поименното - \"Мария е к**ва\", например. Най-старият пример, открит през 1976 г. в днешен Ирак, някогашен Вавилон, например е частично изтрит - останало е само \"тези, които спят с майка ти…\". Подобни надписи по софийските стени се намират - поне много от нас ги помнят. Често са директни обиди към някоя жена и нейната сексуална разкрепостеност. Срещат се и класически съмнения в хомосексуалността на Герган, Петър, Стоян и прочие. Понякога посланията са по-малко обидни, и по-скоро като кратки съобщения - \"Иване, дължиш ми пари!\" Каквото и да е посланието, целта е една - не само Иван и Мария да разберат мнението на автора за тях, но и техният \"позор\" да бъде пред лицето на света - на улицата. Всеки да го види и да знае, че Жоро е г*з, Жана спи със всички в блока…  Хубен Черкелов: Нулева толерантност за драскачите Вероятно това е и една от причините тези надписи най-бързо да изчезват от градската среда. В последните две седмици и аз, и фотографът на Клуб Z Веселин Боришев оглеждахме блокове, къщички, сгради в центъра и крайните квартали, и не открихме пример за такава конкретика. Забележителното е, че и двамата си спомняхме определен надпис на точно място, но такъв липсваше. И на двете места бе почистено. Човек се пита дали ако поименната обида предизвиква най-бърза реакция, не е вариант просто да се персонализира всеки грозен графит в столицата? Извън шегата, чистенето е най-добрият вариант, и то скоро предстои! Да си имаш своя стена е било лукс в голяма част от човешката история. Особено такава, на която е подходящо да се драска. Стената е била по определен начин повод за завист. През последните 20 години обаче се появиха друг вид стени - дигиталните. Тази концепция даде основата на идеята за социална мрежа - малко твое място в интернет. На този принцип бе базирана първата сравнително успешна социална мрежа - MySpace, и тя се пренесе и във Facebook по-късно. В началните версии на сайта на Зукърбърг стената всъщност беше най-централната и важна част. Удобният чат не беше налице, групите не бяха още на мода, бизнесите тепърва започваха да си правят страници. Тогава хората редовно си пращаха клипчета, статии, закачки, а понякога разменяха и обиди на стените си. Facebook стената беше като отворена маса за всички приятели и не само.  Директната обида и атака по стената на Фейсбук обаче беше като пчела - жили само веднъж, после умира. Причината е, че всеки има пълен контрол върху стената си и може да изтрие съобщението и да блокира веднага обиждащия. Все пак, не всеки беше с интернет на телефона си - все още - и една злостна псувня можеше да остане няколко часа в Мрежата, така че да я видят достатъчно хора. Големи промени във Facebook - ето какво предстои  Промените във Facebook, а и други социални мрежи, новите функции като групи за дискусии и форуми, чатът Messenger, и другите чат-програми обаче промениха правилата на играта. В днешно време да пишеш на стената на някого се счита за изключително грубо и директно и е допустимо само от баба (защото не знае по-добре), и някой много близък човек по конкретен повод. Писането на стената е социално приемливо само на рождения ни ден, когато пък Facebook всъщност окуражава всички приятели да ни поздравят. Разбира се, в някакъв смисъл това прави директна обида на стената още по-видима и очебийна, но минута по-късно смартфонът ще ни докладва така или иначе. Затова този подход става все по-рядък. Обиди вече се разменят в дискусии под чужди стени - което по някаква причина е що-годе приемливо - и в групи. Там изобилстват. Васко от Смолян не се смущава да каже на Тошко от Етрополе, че е долен п*дерас, дори не изпитва нуждата да го надраска през нощта на физическата стена на Тошко. Дори без интернет-анонимност, хората просто не усещат, че в Интернет общуват с други човешки същества. И са далеч по-склонни да развяват реален или въображаем \"позор\" на някого онлайн.   Хубен Черкелов: Нулева толерантност за драскачите Големи промени във Facebook - ето какво предстои ", "date": "2019.08.24", "title": "Реалните и дигиталните \"стени на позора\""}
{"url": "https://clubz.bg/86987-kato_ne_mojesh_da_q_kupish_otvarqsh_konsulstvo", "text": "Администрацията на американския президент Доналд Тръмп планира да отвори консулство на САЩ в Гренландия на фона на повишения стратегически и икономически интерес към тази датска територия, предаде Асошиейтед прес, цитирана от БТА. Държавният департамент съобщи в писмо до американския Конгрес, че повторното отваряне на консулство в Гренландия е част от по-широк план за увеличаване на американското присъствие в Арктика. Тази седмица президентът Тръмп предизвика дипломатически спор с американския съюзник Дания, след като предложи САЩ да купят Гренландия, а датското правителство отхвърли идеята. През 1940 г. САЩ отварят консулство в Гренландия, след нацистката окупация на Дания. Консулството е затворено през 1953 г. Новото може да бъде отворено догодина в Нуук - столицата на полуавтономната територия в състава на Кралство Дания.", "date": "2019.08.24", "title": "Като не можеш да я купиш отваряш консулство"}
{"url": "https://clubz.bg/86983-izprani_prokurori", "text": "Националните и международни легални дефиниции на понятието пране на пари, най-общо определят понятието като деяние по узаконяване на незаконно придобит доход. Подобно „изпиране“, този път на личността, се наблюдава в последно време и у нас по отношение на висшестоящи прокурори. Въпреки последователността на извършените от тях правонарушения, Висшият съдебен съвет (ВСС) продължава да ги легитимира като правоверни борци с престъпността, които притежават безусловни качества и умения да оглавяват ключови ръководни длъжности в прокуратурата. Въпреки това „изпиране“ на образите обаче, има факти, които са неотменими. Макар да разглеждаме отделни лица, фокусът не е толкова върху конкретните личности, колкото върху това, че те са функция на едно и също явление – болното срастване на трите власти в една тотална власт. Власт, която овладява институции, медии, бизнеси и съчленява уродлив Левиатан (по Томас Хобс), който поглъща всичко по пътя си. В този смисъл владеенето на прокуратурата е от особено значение, тъй като тя може да се употребява като репресивен инструмент. Но да се върнем на това кои са т.нар. функции. Примерите, в които Иван Гешев проявява груба разхайтеност с правото не са малко. Той ръководи шумното фиаско по ареста на кметицата на софийския квартал „Младост“, което, според съдията, постановил първоинстанционната присъда, нарушава презумпцията за невиновност и я унижава. Гешев е познат и като наблюдаващия прокурор по делото за фалита на КТБ, който не дава адекватно обяснение защо Делян Пеевски не присъства в кориците му, макар неговото име да се среща нееднократно в иззетите от банката документи. Въпреки процесуалните нарушения и политическото заиграване в казуса „Иванчева“ и това, че делото „КТБ“ се очертава като сериозен провал на обвинението (всичко това гарнирано с реплики, сякаш извадени от екшън филм от 90-те), на 4-ти юли 2018 г. прокурорската колегия (ПК) на ВСС единодушно и без дискусия избира Гешев за заместник на главния прокурор по предложение на последния. Ето откъде идва и настоящото усещане за déjà vu, след като по идентичен начин същите членове на ПК наскоро безалтернативно го номинират за главен прокурор. Всички до един. Но кой би рискувал да не козирува, като се има предвид, че мандатът във ВСС на същите тези прокурори и следователи изтича по време на мандата на бъдещия главен прокурор, на който те ще са подчинени. Спомените за времето на Филчев и какво се случва с автономните прокурори, дръзнали да имат различно мнение, още са живи. Името на Димитър Франтишек Петров нашумява през  пролетта на 2017 г. (към онзи момент прокурор в Софийска районна прокуратура – СРП) за това, че удря дете на опашката на училищна лавка, тъй като то го е прередило. През юли административният ръководител на СРП му налага дисциплинарно наказание „забележка“, обаче ПК на ВСС го отменя. Междувременно Франтишек се радва на шеметно кариерно развитие. От прокурор в СРП (по време на инцидента с ученика пред лавката) той е командирован в Софийска градска прокуратура, а после става заместник административен ръководител на Специализираната прокуратура (по предложение на Иван Гешев). Известен е и с това, че прекратява досъдебното производство по „Яневагейт“, отказва да повдигне обвинение срещу Делян Пеевски за набеждаване и участва рамо до рамо с Гешев при ареста на Иванчева и заместничката ѝ. ПК на ВСС обаче не намира какъвто и да е проблем с поведението и професионалните качества на Франтишек и в края на юли т.г. единодушно го избира за ръководител на Специализираната прокуратура.  Г-н Георгиев е включен в този списък, макар доскоро да е председател на КПКОНПИ, т.е. за определен период от време не изпълнява функциите на прокурор. Мащабите на свързания с него имотен скандал не обуславят подробен разказ за случилото се – всичко по темата е вече изписано. Парадоксът в развилия се казус е безспорен – шефът на структура, призвана да разследва придобиването на имущество по необясним начин, се оказа собственик на такова имущество. Премиерът смята, че казусът с терасата е достатъчно основание за приемане на оставката му, но не представлява пречка да бъде възстановен като прокурор в Специализираната прокуратура, която разследва престъпления именно за корупция по високите етажи. Как лице, участвало в един от големите скандали в това отношение, се очаква да бори същите престъпления, остава озадачаващо. ПК на ВСС отново под строй, единодушно гласува възстановяването му като прокурор. Нещо повече, членовете прекъсват отпуската си специално, за да участват в гласуването.  Наред с ВСС, НАП също участва в „изпирането“ на Пламен Георгиев. Висшият съдебен съвет не се впечатлява от това че висшестоящи прокурори уронват престижа на съдебната власт като раздават по недопустим начин присъди на улицата и пред медиите (функция, която принадлежи само и единствено на съда и то в съдебна зала).  Импотентността на ВСС да налага пропорционални санкции при наличие на основание за това и да назначава  на ръководни постове магистрати с безупречна репутация и качества за пореден път разкрива силното политизиране на съвета. Единодушното и безкритично номиниране/гласуване на ПК показва силната централизираност на прокуратурата и липсата на автономна воля при отделните членове. Всеки един от описаните случаи разказва сходни история с една и съща поука – предаността към статуквото не само обезпечава раздаването на индулгенции при укоримо и несъвместимо с длъжността поведение, но и гарантира завидно кариерно израстване. На практика така по веригата се възпроизвеждат магистрати, които растат в кариерата не заради умения и компетентност, а заради ориентация им към силните на деня, а в замяна на лоялността си жертват своята автономност. Така „изпирането“ на петната (било то на висшестоящи прокурори или на държавни служители, министри и т.н.) идва на определена цена – създаване на лостове за влияние и държане в зависимост по една или друга причина. Дори тези процеси да изглеждат далечни за българските граждани, те са от особено значение за тях, защото неминуемо се отразяват на качеството и обективността на наказателното преследване в България. Това не са и няма да бъдат единствените примери. Конкретните личности са без значение, защото на тяхно място лесно могат да бъдат други. И това ще е така, докато пералнята на властта съществува.", "date": "2019.08.24", "title": "Изпрани прокурори"}
{"url": "https://clubz.bg/86735-kampanijno", "text": "И на всички тия усилия – и умствени, и физически, но основно финансови, често се подлива вода с появата на някое непредвидено обстоятелство, което даже може да преобърне крайния резултат. А за да бъде завършена картината, социолозите излизат виновни, че „не са познали“. Така например последните избори за Европейски парламент си се очертаваха патриотични – с дискусии за опасностите, които дебнат от „джендъра“, от Истанбулската конвенция, от заплахите, надвиснали над българските деца откъм покварената Европа, от двойните стандарти при храните и при уважението в ЕС, конспирацията за прецакване на родните превозвачи и все в този дух. Но имотният скандал с всичките си елементи – „Апартаментгейт“, терасата и барбекюто на шефа на КПКОНПИ и добавката „Фалшивите къщи за гости“, се вклини в кампанията още преди тя да е започнала и сериозно пренаписа дневния ред – със серия от оставки (най-тежката на зам.-шефа на ГЕРБ Цветан Цветанов, но и на министри и зам.-министри), разкрития за корупция, за съмнителна употреба на служебно положение за лично облагодетелстване и т. н. Социолозите отчетоха сериозен спад на доверието в ГЕРБ и даже, че БСП изпреварва – макар и съвсем минимално – управляващата партия. И тук се появи на „бял кон“ (по-точно на черен джип) лидерът на ГЕРБ Бойко Борисов, който започна бесни обиколки из страната единствено с държавнически цели, разбира се. С преки включвания по 6-7 пъти на ден от различни места, най-често от джипа, в който докладващи министри и кметове енергично сменяха мястото си на задната седалка, докато се отчитаха за магистрали, тунели, зали, археологически открития и въобще за невероятните и разтърсващи успехи на управлението. Хиперактивността на Борисов (която в отсъствието на Цветанов ще му се наложи да поддържа поне до местните избори) беше напоително отразявана медийно. Под услужливото рамо от ЦИК, че всичките изяви на лидера на ГЕРБ са в ролята му на премиер. Много наблюдатели обясниха изборната победа на ГЕРБ, постигната с почти 7 на сто разлика от БСП, именно с турнето на „шоуто на Борисов“ из страната през последната седмица на кампанията и умелото използване на медиите, особено социалните. Това е по-романтичното обяснение. По-прагматичното е, че Борисов с явяването си лично е стегнал партийния актив по места и го е привел в ниво на мобилизация за осигуряване на гласове – по всички възможни начини. Според други анализаторски версии драматична промяна в предпочитанията за гласуване не е имало, просто като данък „робуване на общественото мнение“ социологическите агенции, измерващи електоралните нагласи, са отчели след „Апартаментгейт“ по-сериозен от реалния спад в подкрепата за  ГЕРБ, която е останала относително константна. Т.е. не е имало резки смени в предпочитанията на големи групи от избирателите и в този смисъл и обиколките на Борисов не са били толкова ефективни и нужни. Има и крайни мнения – лидерът на ГЕРБ можеше и въобще да не се покаже в тая кампания – Корнелия Нинова все щеше да му осигури победата. Така или иначе Борисов внесе новаторство в практиката на предизборните кампании – обиколка и възхвала на успехите на управляващата партия на живо и целодневно, в движение и с говорене на изобилно количество тодорживковизми, пардон, бойкоборисовизми. Пак на тези избори лидерът на „Воля“ Веселин Марешки даде пример за това как не се прави кампания – пренасищането до степен на досада на медийното и публичното пространство с негови изяви, повтаряне на предъвквани тези и реклама на търговска дейност. А Нинова отново показала, че от управляващата партия трябва да я гледат като писано яйце. Защото владее тънкостите на печеленето на избори за ГЕРБ до съвършенство и в това отношение е много по-резултатна от маса прехвалени специалисти. Пренавиването е нейна запазена марка. На последните парламентарни избори през 2017 г. тя демонстрира „как го прави, как се мята“. ГЕРБ беше в доста изсмукана форма, а изморените избиратели изглеждаха склонни да дадат управленска възможност на БСП. Но Нинова, която реши да се маскира като Бойко Борисов (докато на наскоро отминалия евровот активно се преструваше на Волен Сидеров) – маниери, риторични похвати, акцентирането на персоналното противопоставяне, взе, че преигра. Защото се видя, че не импровизира добре. В превъзбудата си, че „венсеремос“, само седмица преди вота на 26 март тя роди хитовата реплика за „демокрацията, която ни отне много“, с безброй иронични вариации по темата. Дори и според соцактива основна причина за загубените избори, които БСП вече предвкусваше, че ще спечели след успеха на Румен Радев на президентския вот, беше сбърканата тактика – втвърдяване на тона, което отблъснало колебаещите се избиратели. Събуждането на носталгията по социализма, прекаленото русофилство и на моменти антиевропейското говорене от страна на Нинова и на водещи фигури от БСП успяха да мобилизират твърдия червен електорат, но ограничиха разширяването на подкрепата за соцпартията. Всъщност през последните 10 години, откакто ГЕРБ е на власт (с малки прекъсвания), Борисов успя да пригоди и напасне предизборните кампании към своите нужди (и на ГЕРБ съответно), като омаловажаваше и пропускаше нещата, които не му бяха изгодни – например пряк тв лидерски сблъсък. Кампаниите станаха бойкоцентрични – независимо дали ставаше дума за възхвала или за яростно критикуване, и така по-лесно управляеми. Докато Борисов блестеше, Цветанов вършеше „черната“ работа на терен, в която опитът от МВР му беше много полезен – да организира, стимулира и респектира недоволните. Тандемът беше доста ефективен, затова ще е интересно да се види как ще се развие кампанията за местните избори без Цветанов (сравнен неотдавна от своя лидер Борисов с Жан Виденов). При тази схема постепенно изборът на послания, предизборните лозунги, клиповете – визуализацията и внушението, въздействането върху емоциите на избирателите – загубиха значението, което имаха в първите години след промените през 1989 г. Както и предизборните платформи, и управленските програми станаха все по-формални. И изненадите (въпреки някои разминавания в очакванията, създадени от електорални изследвания преди изборите с резултатите от тях) в този период почти липсваха. Ако не броим победата на новака в политиката Румен Радев на президентските избори през 2016 г. – успехът му се дължеше не толкова на някаква бляскава предизборна кампания, колкото на съчетанието от личностни фактори – Цецка Цачева като кандидат на ГЕРБ и надеждата, че Радев е нещо като анти-Борисов – по-смел, по-честен, по-можещ. Всичко изглежда скромно на фона на шумната Костинбродска афера от предсрочните парламентарни избори през 2013 г. В главната тв роля тогава е Николай Бареков, който в деня за размисъл от ефира на вече несъществуващата Тв7 започна да нагнетява напрежението като обяви, че се готви мащабна манипулация на изборите с отпечатването в печатница в Костинброд, чийто собственик е от ГЕРБ, на допълнителни бюлетини (400 хил. на брой), които после ще бъдат подменени и така изборният резултат ще е манипулиран. Бареков дере глас в ефир, облича бяла риза като осъдените на смърт, сбогува се патетично с близките си и въобще се отдава на мелодрамата, както само той го умее(ше). Не минава и без специалното участие на Мая Манолова, все още соцдепутатка, която сезира прокуратурата. ГЕРБ губи с малко изборите дали заради Костинброд или поради преумора на хората от управлението (защото ефектът на случилото се няма как да бъде измерен количествено). Какво точно се случва в аферата с „бюлетините“, така и не стана ясно докрай. Оттогава обаче управляващата партия редовно използва контрааргумента и се жалва, че ѝ се готви нов „Костинброд“. Използването на черен пиар на изборите през всичките години след 1989 г. не дава добри резултати и често се обръща срещу онези, които го използват, сочат фактите. Така например за изборите през 2009 г. се появява клип на „Нова зора“, тогава част от „Коалиция за България“, който агресивно се излъчва по телевизии и в интернет.  Неговото основно послание е запомнящо се: Ако се съди по резултата, клипът и посланието му не ще да са били особено ефективни. Следизборен доклад на Сметната палата показва, че парите за медийната реклама са дошли от дарение от партийна субсидия на Национално движение за спасение на отечеството – да не се бърка с НДСВ. НДСО получава държавна субсидия тогава като част от коалиция около„Атака“. През следващите години рекламното изречение търпи редица вариации: И т. н. Друг христоматиен пример за провален негативен предизборен ход е т.нар. Карта с черепите. През април 1990 г. в. „Демокрация“ публикува на страниците си прословутата карта (за която от редакцията събират информация след призив до читателите), на която с черепи са отбелязани комунистическите лагери и затвори.  София е маркирана с Партийния дом, над който тогава още стърчи рубинената петолъчка, а над картата е изписан основният предизборен слоган на СДС: „45 години стигат!” Неодобрението е от много страни. „Обвиняваха ни в реваншизъм, в екстремизъм и в какво ли не – сякаш ние бяхме виновни за съществуването на тези лагери, чиито мрачни реалности на практика поставяха знак за равенство между фашизма и комунизма. Комунистически активисти обикаляха из градчета и паланки и най-сериозно обясняваха тази карта с кръвожадните щения да опозицията да убива за възмездие. Скъсаха се да повтарят как с отпечатването на тази карта сме сторили огромна политическа грешка, как тази идея ни била подхвърлена от лоши западни съветници, като Жак Сегела например, и прочее подобни нелепости“, спомня си по-късно Едвин Сугарев. В крайна сметка СДС губи изборите за Велико народно събрание, като експертите са убедени, че голям принос за това има точно тази карта. Според Сугарев основната причина е, че хората, особено в провинцията, веднага след промените все още са се страхували от комунистите. (Нещо като червен римейк на карта имаше за местния вот през 1995 г. Тогава говорителката на БСП Клара Маринова размаха карта на България, оцветена преимуществено в червено, за да покаже големите соцуспехи, постигнати на местните избори, и заговори за червени крепости...) Сред другите запомнящи си, но негативни и неособено продуктивни кампании са тази с плакатите с голи задни части на „Нов избор“ („Вие нямате друг избор освен „Нов избор“) през 1994 г., както и иначе много иновативните и забавни, но конфронтационни послания на „Гергьовден“ на парламентарните избори през 2001 г.: Интересна форма на негативизъм има при ДПС и „Атака“, които взаимно се поддържат. Така от „Атака“ подават топката с обиди, обвинения и – ако се налага – с бой пред джамията в центъра на София. ДПС отвръща. И двете страни печелят, защото активират избирателите си. Но през 2005 г. движението само си вкарва автогол, а може би е предначерен ход на лидера Ахмед Доган. На 23 юни вечерта, часове преди началото на деня за размисъл преди парламентарните избори, лидерът на Доган седи на диванчето като гост в „Шоуто на Слави“ и обмислено обявява: „Ние си имаме обръч от фирми – те ни финансират, ние им помагаме.“ ДПС е с впечатляващ резултат – от 13 на сто, но според някои наблюдатели не става дума за рязък скок на любовта на избирателите към движението след откровенията на Доган, а за организираност и прагматизъм на кампанията, което включва и добре планирано купуване на гласове, и разчитане на българите в Турция. През последните години предизборните слогани са все по-малко запомнящи се и некреативни, малко на принципа „Да отбием номера“. След промените през 1989 г. обаче вдъхновението е много по-силно, а първите години на демокрацията оставят незабравими политически „крилати фрази“. Специалистите казват, че лозунгите се професионализират – т.е. от някога самоцелна оригиналност се минава към по-консервативни, по-предсказуеми и по-скучни, но по-сигурни лозунги. Има и постепенен отказ на повечето политически сили от използването на негативни послания. Намаляват и ироничните и подигравателни перифрази с лозунги на опонентите. Според изследователите (Петър-Емил Митев) дължината от 4-6 думи е оптимална за функциите на лозунга. Някои анализи показват, че средната дължина на лозунгите на политическите партии в България – при първите предизборни кампании тя е 8,2 думи, преди изборите от 1997 г. дължината е 6,8 думи, докато през 2001 г. тя достига 5,9 думи. На изчистеност на посланията и краткост разчитат големите партии, на дълги и объркани послания – маргиналните, забелязали са експертите. Ето и някои от слоганите, останали в златния фонд на предизборните кампании: През 1990 г. СДС  създава няколко евъргрийна: През 1991 г. синята коалиция печели, макар и с незначителна преднина, с: Ранното БСП се отчита със: Много силно е посланието от кампанията на Петър Стоянов за президентските избори през 1996 г. Изключително просто и леснозапомнящо се, заявяващо самочувствие и увереност: Този лозунг е допълнен и от още няколко в същия смисъл: В българския политически живот Петър Стоянов се отчита с една от най-бляскавите победи и с един от най-големите провали. „Той е!“ печели през 1996 г., но пет години по-късно Стоянов и екипът му (в който е и Любен Дилов-син, за когото зложелатели отбелязват, че няма спечелени избори) понасят тежка загуба и най-изненадващо президент става отписаният кандидат на БСП, пратен като аутсайдер от социолозите на трета позиция – Георги Първанов. Експертите твърдят, че ключов момент в промяната на изборната ситуация са тв дебатите от 5 ноември 2001 г., в които Стоянов и соченият за негов основен съперник (но не и с потенциала да застраши победата на действащия президент) Богомил Бонев си разменят остри обвинения и нападки. Стоянов вади и размахва папка от контраразузнаването, за която твърди, че съдържа уличаващи Бонев документи. Дискусията минава в тежък междуличностен скандал. Първанов хитро отсъства. И печели дни по-късно изборите. До тези дебати социологическите агенции са обявявали Стоянов за предизвестен победител. Историята е класически пример как винаги на избори нещо може да се обърка. От 2001 г. е и друга история за блицпобеда. Симеон Сакскобургготски се появява изневиделица в българския политически живот (според някои завръщането на Царя е добре подготвено и дирижирано от привърженици на политическото инженерство), произнася на 6 април 2001 г. прочутата си реч, в която обещава благоденствие след 800 дни, прави мащабно лятно турне из страната (щателно охраняван от Бойко Борисов) и не дава никакъв шанс на ОДС да повтори мандата си. Въпреки непрестанния български блян по отечествения спасител единствено Сакскобургготски успява да направи на това поприще мълниеносна, макар и краткосрочна кариера. А 800-те дни и обещанието „Ще се оправим“ се превръщат в учебникарски пример за магическа предизборна формула, или с други думи – предизборна манипулация. Авторството на тази формула на успеха дълго се приписва на вече покойния Стоян Ганев. През 2016 г. в характерния си стил обаче Сакскобургготски обяснява, че всъщност видял тази рецепта в „един учебник за възстановяване на компании, които са в тежко положение, имам го някъде в Мадрид“. През изминалите години на демократични избори кампаниите все повече се рационализират, като залагат на сигурното, без резки движения, без оригиналничене, без смешки. Но с повече „вяра“ в купения вот. И въпреки това изненади и погрешни изчисления винаги са възможни. За избирателите остава чуденето кое е по-неприятно – изненадите или предсказуемостта на изборния победител. ----", "date": "2019.08.24", "title": "Кампанийно"}
{"url": "https://clubz.bg/86967-g_7_ili_g_5_trymp_i_djonsyn_vnasqt_nepredvidimost", "text": "Сближаването на Великобритания на Брекзита с американския президент Доналд Тръмп създава риск от още по-големи трудности при търсенето на общи позиции на срещата на Г-7 този уикенд. Върху събитието вече са надвиснали облаците на трансатлантическото неразбирателство по въпросите на търговията, Иран и климатичните изменения. Това се казва в материал на Ройтерс, цитиран от БТА. Домакинът на срещата, френският президент Еманюел Макрон, не анонсира големи очаквания от Биариц, за да се избегне миналогодишното фиаско от Канада. Тогава Тръмп шокира останалите лидери, като си тръгна рано и пропусна заключителното комюнике.  Макрон, който е пламенен еврофил и последователен защитник на мултилатерализма, ще разчита на срещата, която започва утре и приключва в понеделник, да бъде постигнат напредък в сфери на общи интереси. Официално тя е посветена на широката тема за намаляване на неравенствата. По горещите теми участниците при необходимост ще се съгласяват, че имат разногласия. В Г-7 членуват Великобритания, Германия, Италия, Канада, Съединените щати, Франция и Япония. На срещите присъстват и представители на Европейския съюз. Макрон покани също лидерите на Австралия, Буркина Фасо, Чили, Египет, Индия, Сенегал, Руанда и Южна Африка, за да има по-широк дебат за неравенството. По-сложните дискусии обаче са по други теми. Търговската война между Китай и САЩ предизвика страхове от световна икономическа криза; европейските държави се опитват да намалят напрежението между Вашингтон и Техеран; а Тръмп прояви слаб ентусиазъм във връзка с предложението на Франция за световен данък върху многонационалните цифрови компании като Гугъл и Амазон и обърна гръб на усилията в Европа и по света за намаляване на въглеродните емисии, което да доведе до забавяне на климатичните изменения. Кризата в Кашмир и уличните демонстрации в Хонконг също може да бъдат обсъдени на срещата в Биариц - френската столицата на сърфинга, намираща се на атлантическото крайбрежие. За охраната ще отговарят 13 000 полицаи, чиято задача е да предотвратят необуздани демонстрации срещу глобализацията. Напрегнатите отношения между САЩ и основните им съюзници означават, че по въпросите, по които преди имаше съгласие, сега се търси поне някаква форма на разбирателство. Освен всичко това, италианският премиер подаде оставка във вторник, в Канада предстоят избори, влиянието на германския канцлер Ангела Меркел на световната сцена намалява преди оттеглянето й, а Великобритания изглежда е на кръстопът между Брекзит и предсрочни избори. Една от неизвестните е каква позиция ще заеме британският премиер Борис Джонсън, който ще направи дебют на световната сцена на срещата в Биариц. Тя ще очертае нова реалност на фона на намаляващото влияние на Великобритания в Европа и растящата й зависимост от Съединените щати. По-малко от три месеца преди излизането на Великобритания от ЕС, което по думите на Джонсън ще стане със или без сделка, британското правителство прави опит да се сближи с Белия дом, за да може в бъдеще да сключи с него търговски споразумения. Франсоа Айсбур от Международния институт за стратегически изследвания казва, че срещата на две личности, \"които не се славят със самоконтрол, е политически нитроглицерин\". Според него това може да се окаже забавно, \"но ако попречи на действията по същество, вече няма да е забавно\". Въпреки че Джонсън ще иска да не ядосва неуравновесения Тръмп и да излага на риск търговските отношения, според анализатори той ще се опита и да не се дистанцира от останалите лидери, които имат по-многостранен подход към световната политика. Френски дипломат, пожелал анонимност, заяви, че Париж с любопитство очаква да види как ще се развият отношенията между Тръмп и Джонсън в Биариц:", "date": "2019.08.24", "title": "Г-7 или Г-5? Тръмп и Джонсън внасят непредвидимост"}
{"url": "https://clubz.bg/86999-polojitelen_krediten_rejting_82_510_mln_lv_za_samoleti", "text": "Премиерът Бойко Борисов отговори задочно на президента Румен Радев, който го обвини, че е закотвил България ма дъното на Европа, Президентът: На Шипка възкръсва България, Борисов я закотви на дъното На личния си профил във Фейсбук премиерът изтъкна някои от актуланите успехи и изпълнените обещания на правителството. Ето какво написа Борисов:    ", "date": "2019.08.24", "title": "Положителен кредитен рейтинг, 82 510 млн. лв. за самолети"}
{"url": "https://clubz.bg/86986-bylgariq_otnovo_s_polojitelen_krediten_rejting", "text": "Международната рейтингова агенция \"Фич\" потвърди дългосрочния кредитен рейтинг на България в чуждестранна и местна валута \"BBB\", съобщават от Министерството на финансите, цитирани от БНР. Перспективата остава положителна. Оценката за кредитния рейтинг е подкрепена от стабилните външни и публични финанси, благонадеждната политика за постепенно присъединяване към членство в еврозоната и перспективите за устойчив растеж. \"Фич\" прогнозира реалното нарастване на БВП да възлезе на средно 3,3 % в периода 2019-2021 г. Динамиката на растежа обаче се очаква да се забави в краткосрочен план, поради предизвикателствата по линия на външната среда, произтичащи от слабата икономическа перспектива на ключови търговски партньори.  Благоприятната макроикономическа среда и провежданите благоразумни политики продължават да подкрепят силната фискална позиция, като прогнозата на агенцията е бюджетен излишък от  0,2 % от БВП, средно за периода 2019-2021 г. ", "date": "2019.08.24", "title": "България отново с положителен кредитен рейтинг"}
{"url": "https://clubz.bg/86985-italiq_bomba_sys_zakysnitel", "text": "Италия продължава да бъдe бомба със закъснител. Третата по големина икономика в еврозоната отново e в политическа криза след като министър-председателят Джузепе Конте подаде оставка след седмици неразбирателства между партиите в управляващата коалиция. По този начин отново се наблюдава отлагането на ключови решения по належащите проблеми в страната, които тормозят италианската икономика от десетилетия. Но какво всъщност превръща Италия в сериозна заплаха за стабилността не само на единната валута, но и на целия ЕС? Италия продължава да изпитва сериозни затруднения с публичния си дълг, който през 2018 г.  надвишава 2,3 трилиона евро (132,4% от БВП). Въпреки че в относителен размер дългът на Италия не е най-големият в еврозоната (първи е този на Гърция), в абсолютни стойности двете страни са  трудно сравними. Докато публичният дълг на Гърция се очаква да достигне около 3,3% от целия публичен дълг на еврозоната към края на 2019 г., то прогнозата за дълга на Италия е да достигне около 23%, сочат данни на Европейската комисия. Фундаменталната причина зад огромния размер на публичните задължения в Италия може да се търси основно в лошо управление на публичните финанси. През 80-те години на 20-и век бюджетният дефицит в страната е средно около 10,7% от БВП, което естествено води до нарастване на публичния дълг. До този момент част от финансирането идва от Италианската централна банка, част от Министерството на финансите на страната до 1981 г., която изкупува непласираните на пазара държавни ценни книжа. „Разводът“ на двете институции обаче създава недостиг на финансиране, тъй като централната банка преустановява практиката си на директно финансиране на публичния дълг, което естествено води и до по-неблагоприятни условия по финансирането на бюджетния дефицит, включително ръст на дълговите плащания. Дългова криза в Италия, подобно на тази в Гърция през 2010 г., може да постави еврозоната пред нови предизвикателства. Причината за това е, че много банки извън Италия, в страни като Франция, Германия и Белгия, са сред най-застрашените от евентуално преустановяване на плащания по дълга или т.нар. подстригване или опрощаване на дълг. Решение на дълговия проблем не се очаква скоро, въпреки че правителството на Италия прогнозира той да намалее до около 120% от БВП в следващото десетилетие. Според скорошен доклад на Организацията за икономическо сътрудничество и развитие (ОИСР) италианският дълг ще продължи да расте и през следващото десетилетие, като може да се очаква да достигне между 144% и 156% от БВП. Оставката на правителството все повече отдалечава страната от правителствените прогнози и я доближава до тази на ОИСР. Проблемът с публичния дълг придобива още по-сериозни размери като се вземе предвид и развитието на икономиката в страната през последните 20 години. В първото десетилетие на века се вижда, че икономическата активност в Италия значително изостава от тази за Европейския съюз, а с началото на световната финансова и икономическа криза от 2008 г. и последвалата дългова криза в eврозоната, тази тенденция се задълбочава. Дълготрайната стагнация през последното десетилетие е отчасти резултат от изоставането на Южна Италия във възстановяването след световната криза от 2008 г. Доходът на глава от населението на Юг е само около половината от този на Север, което не е изненада предвид че по-малко от половината от населението над 15-годишна възраст на Юг е наето, в сравнение с повече от две трети на север, сочат данни на Евростат. Други фактори, които допринасят за стагнацията в последните години са неефективната публична администрация, липсата на гъвкави трудови регулации и високите данъци, които влияят негативно на конкурентоспособността на икономиката. С встъпването в длъжност на настоящото правителство в оставка партиите в управляващата коалиция ясно заявяват намерения си за намаляване на данъците, увеличаване на разполагаемия доход на населението и ревизия на бюджетните правила на ЕС. Комбинацията от тези приоритети, очаквано, води до увеличаване на бюджетния дефицит на Италия, без съответното подобряване на стандарта на живот. С изготвянето на бюджета за 2019 г. тези политики предизвикват скандал между италианското правителство и Европейската комисия. Правителството на Конте планира да увеличи дефицита си от 1,8% до 2,4% от БВП през 2019 г. Въпреки че посоченото ниво на дефицит е в границите на Маастрихтските критерии от 3%[1], то не позволява намаляване на публичния дълг - правило, което Италия трябва да спазва всяка година, докато дългът не падне под 60% от БВП. В крайна сметка, двете страни успяват да се договорят и прогнозният дефицит на Италия е намален до 2,04% от БВП. Проблемите обаче остават – все още няма ясна идея чрез какви политики италианската икономика може да бъде възродена. Бавно, но сигурно, Италия се превръща в най-сериозния проблем пред Брюксел и перспективата е да остане такъв, поне в близко бъдеще. Високите нива на публичния дълг сериозно заплашват стабилността в еврозоната, а неспособността на италианските правителства да намерят решение на проблема е повече от очевидна. Въпреки че остава третата най-голяма икономика в еврозоната, продължаващата стагнация прави цялостна картина още по-мрачна.", "date": "2019.08.24", "title": "Италия - бомба със закъснител"}
{"url": "https://clubz.bg/86988-severna_koreq_izstrelq_dve_raketi", "text": "КНДР изстреля днес две ракети в морето край източния си бряг, съобщи южнокорейската агенция Йонхап, която цитира южнокорейски военни. Това предаде Ройтерс, цитирана от БТА. Ракетите са били изстреляни от района Сондок в провинция Южен Хамгьон и са прелетели около 380 километра при максимална височина от 97 километра, съобщи южнокорейската агенция Йонхап като се позова на заключения в обединения комитет на началник-щабовете в Сеул. След спешно заседание на националния съвет за сигурност при президента на Южна Корея беше съобщено, че участниците са изразили сериозна загриженост и призовават Северна Корея да се въздържа от действия, които водят до ескалация на напрежението. По данни на японското министерство на отбраната, са изстреляни балистични ракети с малък обсег, които не са достигнали японските териториални води и изключителната икономическа зона на страната в Японско море.", "date": "2019.08.24", "title": "Северна Корея изстреля две ракети"}
{"url": "https://clubz.bg/86957-tel_aviv_i_krajbrejieto_mu_jertva_na_zavisimostta_ot_plastmasata", "text": "Морето, плажът, веселбите, свободата. Тел Авив прилича на изгубения рай на Близкия изток, но всяка сутрин Йосеф Салман и екипът му откриват там една друга реалност: опаковки, бутилки и найлонови пликове, оставени от плажуващите или изхвърлени от Средиземно море. Това се казва в материал на Франс прес. В горещата и влажна сутрин, в която ушите им се наслаждават на приятния шум на вълните, Йосеф и малкият му екип обикалят плажа с големи гребла, с които подравняват пясъка и събират отпадъците. Купчини от пластмасови чаши, фасове от цигари, туби от слънцезащитен крем и бебешки памперси. , казва Йосеф. Той отговаря за чистотата на трите най-големи плажа на агломерацията с близо четири милиона жители. Към тези отпадъци се прибавят и микропластмасовите, които са се разградили и разпилели в пясъка. При това положение вече е твърде късно: невъзможно е да бъдат ефикасно събрани. Въпреки това, \"когато в Израел вали, в пясъка виждаме тонове микропластмасови отпадъци\", казва Ариел Шай, представител на движението \"Свободен от пластмаса Израел\", което организира почиствания на плажовете. Въпреки съществуването на няколко екологични организации в Израел и мерките за ограничаване на продажбата на найлонови пликове и пликчета в големите магазини, Израел остава пристрастен към пластмасата. През юни природозащитната организация Световен фонд за дивата природа (WWF) публикува доклад, в който израелското крайбрежие бе посочено за третото най-замърсено с пластмасови отпадъци в Средиземноморието след тези на Турция и Барселона (Испания), и последвано от Валенсия (Испания), Александрия (Египет), Алжир и Марсилия (Франция). \"Сега всеки път, когато ходя на плаж, се заемам с почистване - ужасно е\", казва Шани Зилберщайн, чиято деветмесечна дъщеря си играе с току-що извадена от пясъка пластмасова вилица. В северната част на Тел Авив Лимор Горелик и Дана Атиас от неправителствената организация \"Залул\" обикалят престижните плажове на Херцлия и приканват посетителите им да използват чаши от бамбук и рециклирани пликове вместо пластмасови изделия за еднократна употреба. Навикът за носене на пластмасови прибори за хранене на семейните пикници на плажа трудно може да бъде преодолян, най-вече защото за него има религиозни причини.  В събота, наричана от евреите шабат, религиозните евреи не бива да работят нищо и \"тъй като нямат право да мият чинии и прибори за хранене, използват пластмасови\", които просто изхвърлят, казва Лимор Горелик. Дори и да бъдат изхвърлени в някое от кошчетата за боклук по плажовете, пластмасовите отпадъци могат в крайна сметка да се озоват в морето, отнесени от вятъра или от птиците, които разкъсват пликовете с боклук, за да търсят храна. Галя Пастернак е защитила докторска дисертация в университета на Хайфа (Северен Израел), посветена на замърсяването на израелското крайбрежие. Според данните от дисертацията й 60 процента от отпадъците на плажа са изхвърлени от плажуващите. Само част от тях са донесени от течения от Египет на юг и от Ливан на север. През 2005 г. министерството на околната среда въведе оригинална програма: то плаща на общините за почистване на плажовете, но в замяна изисква конкретни резултати. Редовно се правят строги проверки и градовете, които не се справят със задачата, получават по-малко финансиране или го губят, казва Ран Амир, директор на отдела за морска екология и екология на крайбрежието в министерството на околната среда. Министерството дори предприе съдебни действия срещу част от непокорните общини. Плажът Палмахим, който е много популярен сред израелците, бе глобен преди да започне да изпълнява изискванията на министерството. Той изброява различните стратегии, които министерството прилага през последните години: рекламни клипове по радиото и в интернет, глоби, но също така рециклиране, образователни кампании и превантивни мерки. Според Лимор Горелик обаче Израел все още изостава. Тя дава за пример пластмасовите пликове, за които се плаща такса в големите магазини след 2017 г.: \"10 агори (10 израелски стотинки с равностойност 2 евроцента) не е достатъчно\", казва екоактивистката, разочарована, че малките бакалии все още заобикалят този закон.", "date": "2019.08.24", "title": "Тел Авив и крайбрежието му - жертва на зависимостта от пластмасата "}
{"url": "https://clubz.bg/86975-toj_potyvashe_v_myrtvo_more", "text": "Разказите в сборника на Антония Апостолова \"Потъване в мъртво море\" са обединени от общата тема за човешките загуби и щети – истински или въображаеми, несъзнавани или подценявани, неизбежни или твърде закъснели. Това са истории за вратите, през които преминаваме и които се затварят след нас, най-голямата от които – на смъртта, но същевременно и за спасителната светлина, която прозира през всички наши разкъсвания и пукнатини.  Авторът ни отвежда в България, Гърция и Израел, за да ни разкаже съдбите на героите си с ярка поетична образност, меланхоличен ритъм и завладяваща атмосфера. Героите са различни по вид, възраст и взаимоотношения двойки – фатално влюбени едно в друго деца, опасно неразличими близначки, разделени себични родители, партньори, загубили другия, двойки с твърде голяма разлика, семейства, преодолели измяната или преоткрили красотата на белезите, което ни нанася времето.    Нима самите те някога можеха да си кажат нещо просто ей така – без да раздърпат дрехите си, без любовни ритници и озъбено в скоби хилене?  Спомни си как като идваха навремето със състуденти, веднъж заведе едно момиче на „нощно къпане“. Помнеше даже коя песен дънеше от касетофона им в една от беседките, където се бяха разположили, когато предложи да тръгнат. Изобщо „дъня“ беше толкова по-симпатична дума от сегашната „тупца–тупца“ музика долу. Тогава „Машина“  пееха „Ахувати“ и момичето прояви ненадеен ентусиазъм пред този музикален намек – не толкова защото го харесваше, а сигурно просто да види какво ще стане. Тръгна след него боса, заливайки се от смях. Но когато стигнаха, тъмнината беше космическа. Покрай плажа нямаше толкова лампи както сега. Тя се разколеба, смехът й се отрезви, помоли го да се връщат или само да поседят на брега, но той почувства, че вече няма как да се откаже.  Стъпи в непрогледната слуз, обзет от набожен страх, все едно вършеше приношение, и само звездите горе – заковани от Бог да удържат небето му – указваха кой е небесният и кой земният мрак. Очите му бързо привикваха към тяхното едро, изпъкнало великолепие, докато той лежеше в нищото вселенски сам, непотъващ, неуязвим за гравитацията – а значи и за пропадането – и край него мълчеше непредставимата Юдейска пустиня, същата от сътворението на света преди пет хиляди години.  Неочаквано той се изпълни със солено съжаление към нея. Към Мати с ужасното, старомодно име, несвикнала с очите им, напълно сама на шезлонга си, погрешка озовала се в пустошта им. Пустошта преди, а не тази, която настъпваше след кипежа и плоденето на живота. A може би (най-сетне си позволи това подозрение)… как беше наистина – онзи стар като света капан на младостта, който уж отдавна бяха надрастнали: правя се, че не те виждам точно защото си най-забележимата?  Съмнението се надигна, враждебно и близко като йорданския бряг с човешките си светлинки отсреща. И той изведнъж осъзна, че заплахата е вече тук, по протежение на морската граница. Всичко, което виждаше, бяха пешки от строяваща се войска: добре осветената й глава не помръдваше, но погледът й непрекъснато търсеше Бутрос, а зад момчето, маскиран като забравено плажно четиво, лежеше романът за другото момче, който тя му беше подарила. От време на време Бутрос слагаше ръка върху книгата, сякаш да се увери, че не се е повредила и ей сега, още малко да изтърпи онова момиче, най-сетне щеше да се усамоти с продължението на историята.  Също като на кино, когато не можеш повече да търпиш и тичаш до тоалетната, за да се върнеш точно след изпуснатата в тези проклети секунди целувка, той се върна на бегом с болка в зле изпразнения мехур и от своята наблюдателница установи, че тя и момчето вече бяха заедно. Стояха един до друг, облегнати на оградата край басейна, с гръб към него и останалите. Бутрос – с книгата в ръка, тя – повдигнала крак на решетката. Бяха му обърнали гръб. И вече не можеше да види нито лицата им, нито дали разговаряха. Те гледаха нататък, към осветените долу палми и мрака зад тях, подпрян на отсрещния бряг. Враждебен, човешки свят, чиято вечерна въздишка беше съблякла коляното й от купената следобед рокля. Оттук приличаха на еднакви по размер фигурки, изрязани от носталгична картичка и залепени върху абсурдния фон на това място.  Той влезе в стаята и затвори вратата. Спря разсейващия брътвеж на климатика. Макар и разредена, ясно чувстваше онази дънна миризма на кал, която трябваше да подмлади кожата й и да й върне влагата. Влагата винаги значеше младост, сухотата – обратното. После видя халата й, провесен на закачалката. Чехлите, очакващи нейното връщане в коридора. Пръснатите кремове, които миришеха на тялото й. Нестройния куп недочетени книги. Малки битови котви, от които – с облекчение осъзна – човек далеч по-трудно можеше да се откачи, отколкото от голямото. Не беше ли той най-голямото?  Опита се да гледа филм и не успя. Захарният послевкус на лимонадата горчеше в устата му. През деня не беше пил достатъчно вода и вече чувстваше познатата сухота и замайването, за което винеше вестибуларния си апарат. Апарат – в тялото. Поврежда се и край. Но нима тя беше статуя? Нима имаше сили да стои долу толкова късно вечерта след адския пек и тежестта на мазната вода, от която – вместо да се гмурнеш безгрижно към вътрешността й – трябваше съсредоточено да се пазиш. След досадните писъци на хлапетата и неестествените вълни, предизвикани от тяхната наивна, неначената, небръсната плът, която и солта не можеше да опари. Солта, която предизвикваше цялата тази непоносима слабост. Изпи три чаши вода една след друга, зави се с одеялото и отвори лаптопа да си пусне музика, за да заглуши тупкането отвън. Зареди „Дежа ву“ на Шалом Ханох да се повтаря. И тя се повтаряше: „В градината изгубена на Рая се завръщам,  \n\tв покоя с името Носталгия. \n\tПрез тази порта преминавам \n\tвъв царствата на времето, \n\tкъм младостта и моите усещания, \n\tкъм калната пътека покрай селото, \n\tкъм близостта ти \n\tв сребърната нощна светлина, където \n\tза мен ти беше любовта единствена. \n\tКъм чувството за дежа ву,  \n\tкъм чувството за дежа ву...“ Трябва съвсем да се беше унесъл, защото разпозна шума от събирането на бърз багаж, но някак много отдалече, като в сън, който така или иначе щеше да свърши преди развръзката на тръгването. После шептенето: – Спи, спи… Отивам на полудневна екскурзийка до Масада и Ейн Геди с тях. Ще стана много рано да хванем хладината. Малко почивка и от теб.  Трябва да беше щастлива. Когато беше щастлива, също както когато беше много притеснена, тя се шегуваше за сметка на другия – сигурна, че няма как да го нарани. Типичният Стрелец. Целуна го по ухото и той понечи да изплува, да се надигне, да я спре или поне нещо да попита, но сънят вече го беше сринал. Той потъваше в Мъртво море. ", "date": "2019.08.24", "title": "Той потъваше в Мъртво море"}
