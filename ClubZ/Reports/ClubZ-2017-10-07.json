{"url": "http://clubz.bg/59279-turciq_se_gotvi_da_okupira_chast_ot_severozapadna_siriq", "text": "Сирийските бунтовници започват голяма военна операция подкрепена от турски сили в северозападна част на Сирия, контролирана от джихадисти, предаде Ройтерс, цитирайки турския президент Реджеп Тайип Ердоган. Сцена на офанзивата е провинция Идлиб. Според местни хора турските власти са отстранили части от стена по границата с нея. Нахлуването започва, след като Иран и Русия, които подкрепят президента Башар Асад и Турция, която подкрепя бунтовниците, се споразумяха през септември да намалят боевете между правителството и въстанците в северозапада. Според Ройтерс то изглежда насочено сещу \"Тахрир ал Шам\", най-силната джихадистка групировка в Сирия след \"Даеш\" и да осигури турската граница. \"Има сериозна операция в сирийски Идлиб днес и тя ще продължи\", е казал Ердоган в реч на събиране на неговата партия, добавяйки, че Турция няма да позволи \"терористичен коридор\" по границата си със Сирия. Мустафа Седжари, висш представител на сирийската бунтовническа група \"Лиуа ал Мутасем\", която участва в операцията, е казал, че Русия няма да подкрепя въстаниците в кампанията им. Aнкара, Москва и Техеран съобщиха миналия месец за споразумение да установят и патрулират зана за \"деескалация\" в провинция Идлиб, където Турция  да разположи свои войски, каза Ердоган.  Острието на \"Тахрир ал-Шам\" е бившият Фронт \"Ал Нусра\", който беше сирийският клон на Ал Кайда до миналата година, когато промени името си и скъса с принадлежността си към световната терористична мрежа, основана от Осама бин Ладен. През юли \"Тахрир ал Шам\" завзе земи около граничния пункт Баб ал Хауа между Сирия и Турция, поставяйки повечето от крайграничната територия в Сирия под свой контрол.  Жители в околностите на пункта Баб ал-Хауа са изпратили на Ройтерс снимки, които според тях показват как турските власти махат част от граничната стена. Преди година Турция подкрепи с войски и бронирани части сирийските бунтовници в източен Идлиб в операция, наречена \"Ефратски щит\", която беше насочена срещу \"Даеш\" и кюрдски групировки. \"Свободната сирийска армия с подкрепата на турските войски е в пълна готовност да влезе в територията, но до този момент няма никакво движение\", каза Седжари. Друг представител на ССА е казал пред Ройтерс, че нахлуването в северозападна Сирия предстои и може да започне в близките 24 часа. Бригада \"Хамза\", също част от \"Ефратски щит\", публикува в интернет видео, което твърди, че показва военен конвой, отправящ се за Идлиб. Населението на провинцията, което е нараснало до 2 милиона заради бежанците от други части на страната, се страхува от много цивилни жертви.  Ердоган е отказал да коментира разполагането на турски войски в Сирия.", "date": "2017.10.07", "title": "Турция се готви да окупира част от Северозападна Сирия"}
{"url": "http://clubz.bg/59260-franciq_e_lyubimata_futbolna_jertva_na_bylgariq", "text": "Мачовете с Франция имат специално място в българския футбол - помнят се много велики сблъсъци, изиграли огромна роля за любимата игра в страната ни. Има епохални победи, но и тежки загуби. Тази вечер от 21:45 часа двата национални отбора ще се противопоставят за пореден път и за наша жалост \"лъвовете\" имат само крайно теоретичен шанс за класиране на световното в Русия, докато европейските вицешампиони преследват първото място в групата, даващо право на директна квота за мондиала догодина. Можем да им направим мръсно с победа (за нас) или равен, което може да ги прати на бараж, но пък ние самите едва ли ще мръднем от четвъртото място в групата. За онези, които ще пренебрегнат дъжда и ще отидат на стадиона, за да видят суперзвездната френска селекция, грандският транспорт около стадион \"Васил Левски\" (в това число и метрото) са с работно време до 01 часа след полунощ. Досега България и Франция са изиграли на ниво \"А\" национални отбори 21 мача. В тях \"сините\" имат 9 победи, 8 са за нашите, а 4 срещи са завършили наравно. Двата тима са в една квалификационна група за световното през 1962 г. в Чили. Французите печелят с 3:0 на собствен терен. На 12 ноември 1961 г. на ст. \"Васил Левски\" побеждаваме инфарктно с 1:0 с гол на легендарния Христо Илиев-Патрата в 90-ата минута. Така се стига до трети, допълнителен мач между двете селекции на 16 декември 1961 г. на ст. \"Сан Сиро\" в Милано. Победен гол с далечен удар на Димитър Якимов в 47-ата минута носи триумф с 1:0 и първо участие за България на финали на световно. През 1977 г. пак сме в компанията на Франция в пресявките за мондиала в Аржентина. Двубоят в София на 9 октомври започва зле за \"лъвовете\" - гостите повеждат с 2:0. Следва 2:2 и дузпа за България в края на срещата. По-възрастните запалянковци знаят какво става - определеният да изпълни 11-метров удар Воин Войнов отказва и с удара се наема капитанът Христо Бонев. Зума пропуска и националите не се класират за първенството в Южна Америка. На 2 май 1985 г. Франция идва в София в световна квалификация за \"Мeксико '86\" като европейски шампион от финалите на своя земя година по-рано. Сразяваме  големия противник с 2:0 с попадения на Георги Димитров-Джеки и Наско Сираков. И двата състава отиват на мондиала. Същият резултат 2:0 на \"Васил Левски\" се повтаря и по пътя за \"САЩ '94\" на 9 септември 1992 г. Тогава се разписват Христо Стоичков от дузпа и Красимир Балъков още до 27-ата минута. За 17 ноември 1993 г. и 2:1 на \"Парк де Пренс\" е казано всичко. \"Петлите\" си връщат на европейското в Англия през 1996 г. На 18 юни те ни разбиват с 3:1 и продължават напред, а \"трикольорите\" се прибират след груповата фаза. Димитър Пенев е уволнен, а Любослав Пенев, който си вкарва автогол за 0:2, изваден от националния заради репликата за супата. Раздразнихме Франция и \"петлите\" ни клъвнаха (СНИМКИ) Последният мач Франция - България (4:1) е точно преди година - на 7 октомври 2016-а. Тимът на Петър Хубчев смълчава за кратко \"Стад дьо Франс\", като повежда  с 1:0 с гол на Михаил Александров от дузпа в 6-ата минута.  Обръщат ни още до почивката с попадения на Кевин Гамейро, Дмитри Пайе и Антоан Гризман, а Гамейро оформя 4:1 в 59-ата минута. В момента разликата в класите между отборите е гигантска. Никога не е била толкова голяма в десетилетната битка между двата национални тима. Това ще е последният мач пред родна публика за националите в тези квалификации. Всичките двубои на \"Васил Левски\" - дори срещу Холандия и Швеция, приключиха с победи за тима на Хубчев.", "date": "2017.10.07", "title": "Франция е любимата футболна жертва на България"}
{"url": "http://clubz.bg/59264-skladove_i_avtoserviz_plamnaha_v_ruse", "text": "Голям пожар е избухнал тази нощ в Русе. Горели са складове и производствени помещения, автосервиз и дърводелски цех. Борбата за овладяване на огъня е продължила повече от три часа. Няма пострадали хора, предаде БГНЕС. Пожарът е избухнал около 22.00 часа на територията на складовете на ул.“Тулча“ в близост до Товарна гара. По първоначална информация огънят е тръгнал от дърводелския цех и се е прехвърлил на автосервиза. В него са се намирали четири автомобила за ремонт. Някои от тях са били с газови уредби, които са гръмнали. Сервизът е унищожен, а огънят е обхванал бързо намиращия се в непосредствена близост склад за пластмасови изделия. Всички помещения са отдадени под наем. На място са били изпратени шест екипа на пожарната заедно с полиция, която да отцепи района. Поискана е била помощ от пожарната в Разград, които разполагат с по-голям автомобил, който има вместимост за вода от 9 тона. След овладяването на огъня две пожарни са останали да следят за локални огнища. Инцидентът предизвикал тревога както сред хората от съседните жилищни блокове, така и сред всички наематели на складове. На мястото пристигнал и областният управител Галин Григоров. Според началника на Пожарната в Русе комисар Димитър Павлов пожарът се е развил много бързо, но опасност за хората и за останалите помещения няма.", "date": "2017.10.07", "title": "Складове и автосервиз пламнаха в Русе"}
{"url": "http://clubz.bg/59221-cru_kim_iska_sasht_da_se_otteglqt_ot_korejskiq_poluostrov", "text": "Лесно е да се съгласим с твърдението на американският президент Доналд Тръмп, че севернокорейският лидер е луд. Според заместник-директора на Корейската мисия на ЦРУ Йон Сук Ли обаче, той е по-скоро рационален играч, който има ясна дългосрочна цел - да осигури оцеляването на режима. За американското разузнаване и дипломация разбирането на тази цел е ключово, за да се избегне възможен конфликт. Ким не иска война със САЩ, но смята, че ключово за поддържане на стабилността на властта си е да поддържа напрежението, смятат Йон Сук Ли  и Майкъл Колинс, зам.-директор на центъра за Източна Азия и Тихоокеанския регион на ЦРУ. Откакто наследи баща си Ким Чен Ир, Ким Чен Ун полага усилия да консолидира властта си чрез насилие както в собствената си страна, така и чрез поддържане на международно напрежение. Лавров: Тръмп и Ким са като децата в детската градина Действията на севернокорейския лидер показват, че той не се страхува, че Китай може да отегли подкрепата си за режима или че САЩ могат да започнат война - два ключови фактора, които са пречели на смелостта на Пхенян в миналото. Въпросът според експерите е колко далеч ще стигне Ким. Колинс смята, че Пекин трябва да избере дали да жертва отношеията си с Вашингтон за предимствата, които му дава подкрепата на Пхенян.", "date": "2017.10.07", "title": "ЦРУ: Ким иска САЩ да се оттеглят от Корейския полуостров"}
{"url": "http://clubz.bg/59261-smeshno_li_vi_e", "text": "Цветанов иска прошка за Антон Тодоров. А \"празното столче\" до Виктор било чувство за хумор. Шега било. Вярно, лоша, казва Тома Биков (ГЕРБ), ама смешка. Смешно ли ви е? Явно. Подиграват ли ни се? Определено. Ако политиците знаят как се махат журналисти, да кажат направо, а не да се шегуват. Антон Тодоров реши да се извини на Виктор Николаев заради \"моя култ към свободата\" Факт е, че разговор за свободата на словото няма, освен ако някой не умре. А и тогава не става съвсем. Отстрели на журналисти се случват, но рядко обществото и гилдията разчитат знаците. И рядко реакцията е защита на професионалните стандарти, а не на поръчковите убийства с клевети, дирижирани тролски кампании, измислени сигнали до прокуратурата, данъчни проверки и развити болтове. Имаше много поводи през последните години. А реагира само Асоциацията на европейските журналисти. Самотата на битите е камбана за гилдията. После идва присъдата на мълчанието. То е лично. Журналистите от Нова: Остро осъждаме всеки опит за намеса в работата ни Вчерашната реакция е пример как може да се застава срещу натиска. Ама наистина. Срещу истински натиск. Може, но не се прави често. Ако бунтът беше система, а не изблик, нямаше да сме на дъното по свобода. Нямаше да пращат поздрави в ефир, с пожелания за \"бъдещи творчески успехи\", нямаше да наричат въпросите \"глупави\", нямаше всеки ден да отбягват отговори с реплики от сорта: \"ама това сега не е важно, акцентът е друг\". Тормозът срещу журналистиката е всекидневен, хроничен, узаконен, допуснат. И вярно, свободата е избор, но и съмишленици трябват. Не само за декларации, а за битки.     Журналистите от Нова: Остро осъждаме всеки опит за намеса в работата ни", "date": "2017.10.07", "title": "Смешно ли ви е?!"}
{"url": "http://clubz.bg/59206-kakvo_tochno_oznachava_zaplahata_rusiq_pylen_tekst", "text": "Докладът за националната сигурност за 2016 г. предизвика ожесточени политически спорове заради споменаването на Русия в негативен контекст. А именно - че от нея произлизат определени заплахи за националната ни сигурност. БСП и \"Атака\" отправиха обвинения към авторите на доклада, упреквайки ги в непрофесионализъм. От ГЕРБ пък плахо се защитиха, като отговориха, че определени фрази се вадят от контекста. В крайна сметка докладът бе приет от парламента преди дни. Русия - думата, която парализира всички Не е сигурно обаче дали дори депутатите, които го гласуваха, са го прочели. Ето какво точно пише в доклада по темата за Русия. Мястото, отделено на тази тема, е твърде малко, само няколко абзаца. Веднага след това има още един абзац, в който думата Русия не се споменава. Има обаче достатъчно основания да се мисли, че и този абзац касае политиката на Москва: Всеки, разбира се, има право на свое мнение за това доколко тези думи дават адекватна оценка на запалахата от страна на Русия спрямо България.", "date": "2017.10.07", "title": "Какво точно означава \"заплахата Русия\" (ПЪЛЕН ТЕКСТ)"}
{"url": "http://clubz.bg/59267-nadal_sprq_grigor_po_pytq_kym_vtori_final_v_pekin", "text": "Григор Димитров се размина с втори пореден финал на турнира от АТП 500 в Пекин - на полуфинал той отстъпи с 3:6, 6:4, 1:6 пред световния №1 Рафаел Надал. През миналата година първата ни ракета стигна до мача за трофея, в който загуби от Анди Мъри. Тогава на четвъртфинал българинът спечели първата си победа над Краля на клея, но днес испанецът взе връх в десетия им сблъсък. Отново се получи оспорван и хубав за гледане мач. В първия сет Рафа проби за 3:1. При 4:2 Димитров имаше две възможности да върне брейка, но съперникът му показа защо е №1 в ранглистата. След разменени сервис геймове Матадора дръпна в сетовете с 1:0 след 6:3. Превъзходството му продължи в началото на втората част. Той проби на нула подаването на хасковлията, след което затвърди за 2:0. Григор не искаше да се предава - в следващия гейм с начален удар на Рафа той отново имаше брейкпойнт, но пак се съумя да се възползва. Това обаче стана в 6-ия гейм - 3:3. След нова размяна на геймове Гришо нанесе втори удар точно когато това бе най-необходимо. При 5:4 той постигна нов пробив и изравни резултата - 1:1. За жалост обаче българинът не успя да осъществи психологическото си предимство, пък и Надал демонстрира прословутата си желязна психика. В третия сет Димитров сервираше първи и се стигна до маратонски гейм, в който от четвъртия опит Рафа поведе с 1:0. Това се оказа ключовият момент за накланяне на везните - последва серия за Рафаел Надал и при 4:0 бе ясно, че срещата се доиграва. В този сет Григор взе само един гейм. Като цяло в мача той допусна твърде много двойни грешки - 8. Така Надал спечели и в неделя може да прибави още една титла към музея си с отличия. А Григор Димитров в понеделник ще отстъпи едно място в световната ранглиста (на девето), тъй като не успя да защити точките си от миналата година.", "date": "2017.10.07", "title": "Надал спря Григор по пътя към втори финал в Пекин"}
{"url": "http://clubz.bg/59268-predstavitelqt_na_polsha_v_es_e_podal_ostavka_zaradi_komunistichesko_dosie", "text": "Постоянният представител на Полша в Европейския съюз Ярослав Старжик е подал оставка в петък, съобщи \"Политико\", позовавайки се на www.onet.pl. Според цитирания полски портал външното министерство е поискало Старжик да напусне поста си, защото са били открити доказателства, че той е подписал споразумение да служи на бившия режим. Полското постоянно представителство в Брюксел е публикувало съобщение, че посланикът подава оставка по лични причини. В него обаче се признава, че проблемът е свързан с документи, открити в Института за национална памет, където се пазят комунистическите архиви. Старжик е заел сегашния си пост в Брюксел през февруари 2016 г. Преди това е бил посланик на Полша в Швейцария от 2008 г., а по-рано е оглавявал европейския отдел на външното министерство във Варшава.  ", "date": "2017.10.07", "title": "Представителят на Полша в ЕС е подал оставка заради комунистическо досие"}
{"url": "http://clubz.bg/59265-zdravniqt_ministyr_zagovori_za_poskypvane_na_klinichnite_pyteki", "text": "Задълженията на болниците към момента са в размер на повече от 500 млн. лева, като 4-5 от лечебните заведения са в особено лошо състояние. Това заяви здравният министър Николай Петров пред бТВ. Като най-проблемни той посочи болниците в Бургас, Стара Загора, Видин и Враца. Именно последната попадна в новините през последните дни, след като лекари, медицински сестри и граждани излязоха на протести с призив да не се затваря лечебното заведение. „Такъв вариант не се предвижда. Търсим решение, включително имахме среща с кметовете, областните управители, почти ежедневно с директора на болницата. Ръководството на Министерството на здравеопазването решихме да отпуснем средства, но ще трябва да се поеме на ръчно управление тази болница, както направихме с Ловеч”, каза министърът. Николай Петров изрази надежда, че ще бъде търсена отговорност за лошото управление на МБАЛ-Враца, но подчерта, че и там и другаде „години наред са се надували едни балони, които започват да се пукат – нали не си представяте, че за 4 месеца, откакто е това правителство, са се натрупали 20 млн.?” Проф. Петров посочи няколко причини, поради които болниците задлъжняват извън злоупотребите, които в последно време са били намалени – лечебните заведения нямат право да връщат пациенти, а надлимитната дейност не се плаща, не е малък броят на неосигурените, стойността на клиничните пътеки не е променяна от 2006 г. „Ако средната заплата тогава е била 600 лв., сега е 8-900 лв., но приходът е същият”. Като друго от „най-деликатните места в здравеопазването” министърът посочи спешната помощ: „Системата е претоварена, обслужва страшно много пациенти, страшно много обаждания, включително и такива, които не са от спешен характер. Все още не са кой знае какви заплатите им, средата, апаратурата и транспортните средства – всичко това е зле. Не е достатъчен броят на екипите”. Николай Петров изрази надежда, че с подобряване на средата и вдигане на заплатите работата в „Спешна помощ” ще стане по-атрактивна. Министърът анонсира, че през първото полугодие на следващата година у нас може да започне да действа здравната карта. Тя ще представлява пластика, чрез която джипита, специалисти и фармацевти ще имат достъп до информация за всеки пациент – напр. в аптеката веднага ще става ясно какъв медикамент е изписан. Картата ще е безплатна.", "date": "2017.10.07", "title": "Здравният министър заговори за поскъпване на клиничните пътеки"}
{"url": "http://clubz.bg/59236-za_rojdeniq_den_na_putin_pogrom_nad_oponentite_mu", "text": "Сутринта в четвъртък започна с полицейски погроми над руски опозиционни активисти из цяла Москва. Полицаи претърсваха домове, разпитваха опозиционни акивисти, заплашвайки деца и членове на семействата им, унищожаваха и конфискуваха собственост. Всичко това се случва два дни преди руският президент Владимир Путин да навърши 65 години, сякаш някой се опитва да гарантира, че никой няма да развали празника му. Полицейски отряд нахлува в апартамента на Андрей Конякин, обещаващ журналист, разследващ корупция по висшите етажи на властта, докато семейството още спи. 18-годишната му дъщеря казва, че никога няма да забрави как полицаите са си пробивали път в апартамента. До 7.40 властите са приключили с конфискуването на компютри и други устройства, но разпитите продължават още осем часа. Друг активист, Полина Немировски, изброи детайлите по продължаващите обиски в домовете на опозиционни активисти и техните семейсва във фейсбук: Бивш руски министър: Путин ще е президент и през 2018 г., а сигурно и през 2024 г. В 6 сутринта Николай Лившиц, активист в благотворителни кампании, е събуден от звънеца на вратата. Петима полицаи и следовател го събарят на пода. Един от представителите на органите на реда сяда върху него и му извива ръцете: Следователят разпитва Лившиц шест часа за случая \"Юкос\", някога най-голямата компания за добив на нефт в Русия. През 2003 г. Михаил Ходорковски, собственикът на \"Юкос\" е арестуван и пратен в затвора до края на 2013 г., когато излиза от затвора и е пратен в изгнание. Лившиц работи за организацията \"Отворена Русия\" на Ходорковски от декември 2016 г. до май тази година като координатор на опозиционна школа за кандидатите на местните избори. По-рано тази година Кремъл забрани фондацията \"Отворена Русия\", Института за модерна Русия и групата \"Отворена Русия\". Според закон, подписан от Путин, всеки, който сътрудничи с тях е заплашен от наказателно преследване. Преди два месеца майката на Линшиц, която живеела с него, починала от рак. Активистът казва на полицаите, но те все пак конфискуват лаптопа, iPad на майка му, нейни дрехи и флайъри, подкрепящи Алексей Навални в предизборната му кампания.  ", "date": "2017.10.07", "title": "За рождения ден на Путин - погром над опонентите му"}
{"url": "http://clubz.bg/59273-koi_sa_naj_populqrnite_android_telefoni_u_nas", "text": "Android води в България пред iOS и Windows Phone, както и навсякъде по света. Но кои са най-популярните смартфони с операционната система на Google? Идея за това ни дава класацията на анализаторите от AppBrain, според която най-популярни у нас са телефони на корейски и китайски производители. С най-голям дял от пазара у нас е бюджетния  , който държи дял от 3,3%. При излизането си миналата година моделът бе обявен за един от най-добрите телефони за цената си, която в момента е около 350-400 лева. Без претенции получавате солиден, красив, бърз и достъпен смартфон. Второто място се държи от  , който вече е на 5 години, но видно продължава да държи солидни 3,3% от пазара. Трети е  , бюджетната версия на един от най-популярните смартфони от новата линия на китайския производител. Подобно на Galaxy J5, той е бърз, с добър дизайн и сравнително евтин, и държи 2,4% дял. Малко по-новият P9 Lite е пети с 2,2% Четвърти е бюджетният   - от най-евтиния клас, с цена под 160 лева, но задоволителни за масовия потребител характеристики. Китайците видно предлагат добри телефони на по-ниски цени от конкуренцията си. Ето го Galaxy S7 За сравнение - в   миналогодишният флагман   държи първото място и 6,3% от пазара. Корейците държат и следващите 7 места, пак с различни версии на свои топ-телефони. Във  ситуацията е почти идентична, но Samsung държи всички първи 10 места.   харесват и lite моделите на Huawei, но не повече от корейския бранд. Huawei P8 lite е шампион в Испания. В  също се харесват по-бюджетните смартфони на Samsung, както и модели на  .   пък държи първите две места и четвъртото.", "date": "2017.10.07", "title": "Кои са най-популярните Android телефони у нас?"}
{"url": "http://clubz.bg/59266-toma_bikov_imam_esteticheski_problem_s_dumite_na_anton_todorov", "text": "Народният представител от ГЕРБ Тома Биков определи като неудачни, несполучливи и неуместни шеги изказванията на Антон Тодоров и Валери Симеонов, които заплашиха водещия на Нова телевизия Виктор Николаев в ефир. За Виктор Николаев, някои си Антон, Валери и как се уволнява от телевизията Депутатът от ГЕРБ отхвърли обвиненията, че има опит за унищожаване на свободата на словото. Тома Биков коментира, че реакциите на ГЕРБ, на другите политически сили, както и извинението на Антон Тодоров, показват, че системата има имунитет към някакви опити да се застраши свободата на словото. Смешно ли ви е?! Тома Биков обясни поведението на Антон Тодоров с „един психологически момент“ - в последните седмици бил подложен на натиск заради номинацията му за председател на Комисията по досиетата, бил „обиждан във фейсбук на много ниско ниво“. Биков се съгласи, че по принцип е опасно един политик да прави намеци, че може да уволни журналист, но Валери Симеонов не бил направил това. „Той се опита да иронизира, но той не е заплашвал Виктор - неудачно чувство за хумор“. От чие име лае кучето? Бившият журналист Тома Биков каза още, че борбата за свободата на словото е работа преди всичко на журналистите. „Ако журналистите разчитаха на политиците да пазят свободата на словото, горко й на тази свобода на словото. Това е кауза на всеки журналист по отделно да се бори всеки ден“. Смешно ли ви е?! От чие име лае кучето?", "date": "2017.10.07", "title": "Тома Биков: Имам естетически проблем с думите на Антон Тодоров"}
{"url": "http://clubz.bg/59270-karakachanov_humoryt_na_simeonov_e_malko_dyrvarski", "text": "Така съпредседателят на „Обединени патриоти“ и министър на отбраната Красимир Каракачанов коментира пред Дарик радио заплахата, която Валери Симеонов отправи в ефир към водещия на Нова телевизия Виктор Николаев. Валери Симеонов в нова атака: А защо всички мълчаха за посегателствата срещу СКАТ Каракачанов отказа да коментира поведението на Антон Тодоров, защото бил от друга политическа сила. Не отговори директно и на въпроса дали Тодоров и Симеонов трябва да подадат оставки. За Виктор Николаев, някои си Антон, Валери и как се уволнява от телевизията Военният министър отхвърли обвиненията на опозицията, че в приетия от Народното събрание доклад за националната сигурност през 2016 г. Русия е обявена за заплаха. Красимир Каракачанов бе попитан и как ще коментира изказването на премиера Бойко Борисов, че ракетите на Русия били насочени срещу България. „Руските ракети са насочени и към Турция, въпреки че Путин и Ердоган са приятели и се прегръщат и се целуват“. Министърът на отбраната припомни своята позиция - България да провежда „балансирана политика спрямо Русия, отчитайки националния си интерес и търсейки взаимна полза“. „Докато се говори за тази конфронтация между Русия и Щатите и между Русия и Европейския съюз, не малко от икономическите проекти продължават да се реализират - „Северен поток“ и т.н. Вижте инвестициите, които се реализират от страна на Съединените щати и на други държави в Русия“. Каракачанов призова „да водим балансирана политика, да си гледаме нашия интерес, а не да се правим както всеки път барабар Петко с мъжете и на гол тумбак чифте пищови да се пъчим най-отпред“. За Виктор Николаев, някои си Антон, Валери и как се уволнява от телевизията", "date": "2017.10.07", "title": "Каракачанов: Хуморът на Симеонов е малко дърварски"}
{"url": "http://clubz.bg/59277-hilqdi_polqci_na_moleben_za_spasenie_ot_islqmizaciqta", "text": "Хиляди полски католици се стекоха по границите на страната, за да участват в молебен \"за спасение на страната и на света от ислямизацията\", предадоха световните медии. Църковните лидери казват, че събитието е чисто религиозно, но то може да се изтълкува и като подкрепа за отказа на държавата да приема мюсюлмански имигранти, коментира Би Би Си. Молебенът отбелязва годишнина от християнската победа над османските турци в морската битка при Лепанто през 1571 г. Богомолците са били превозени с автобуси до различни места по границите на страната от около 300 църкви. Те образували живи вериги на брега на Балтийско море, в полята и в някои градове. \"Асошиейтед прес\" цитира 65-годишната Халина Котарска, която благодари на Бога за оцеляването на сина ѝ в автомобилна катастрофа, но в същото време се моли за оцеляване на християнството в Европа:  Организаторите казаха, че молитвата не е насочена срещу нищо и срещу никого. Европейската комисия заплаши Полша, Чехия и Унгария с правни мерки, защото те отказват да изпълнят квотите си за прием на мигранти, преразпределени им от Гърция и Италия с решения на държавите членки от 2015 г.", "date": "2017.10.07", "title": "Хиляди поляци - на молебен за \"спасение от ислямизацията\""}
{"url": "http://clubz.bg/59271-holandiq_maj_shte_ima_pravitelstvo_no_napredyk_po_brekzit_nqma_da_ima", "text": "Преговорите между ЕС и Великобритания за бъдещите им отношения няма да започнат по график този месец, прогнозира португалският външен министър Аугусто Сантуш Силва в   Той очаква, че среща на върха на ЕС, насрочена за 19 и 20 октомври, ще заключи, че още няма достатъчен напредък в първата фаза на преговорите - по основните въпроси на развода. Те включват правата на гражданите, британската изходна сметка от ЕС и граничния режим между Северна Ирландия и Ирландия. Според Силва констатация за достатъчен напредък може да има на последната за тази година редовна среща на върха на ЕС преди Коледа. Ако това не стане, българското председателство на Съвета на ЕС ще получи по-тежко от очакваното наследство. Страната на лалетата се очертава да има ново правителство почти седем месеца след изборите на 15 март, които не произведоха ясно мнозинство. Четирите партии, които преговарят за кабинет, са стигнали до споразумение, каза министър-председателят Марк Рюте, цитиран от  . То ще бъде представено на парламентарните групи в понеделник и ако те го одобрят, ще бъде официално обявено във вторник. Очаква се Рюте да остане начело на правителството, което ще съдържа дясноценристи, консерватори и либерали. Не е ясно дали в този си състав то най-сетне ще се съгласи България и Румъния да влязат в Шенген. Холандия единствена открито се противи двете балкански съседки да получат ключ за европейската зона без вътрешен граничен контрол. Според запознати обаче зад нейната откровеност се \"крият\" ред други държави противнички на българското и румънското членство. Разширяването на Шенген изисква единодушие на страните в него. Испанското правителство е отхвърлило призива на регионалното правителство на Каталуня за международно посредничество в кризата между централните и регионалните власти след обявения за незаконен референдум за независимост на най-богатата испанска провинция. Това съобщи външният министър Алфонсо Дастис. \"Испанското правителство трябва да защитава правовата държава от регионалното правителство, затова призивите за международно посрердничество няма да помогнат\", каза той. Демонстрации на противници на каталунската независимост са насрочени днес в Мадрид, каталунската столица Барселона и другаде в страната. Австрийският канцлер Кристиан Керн ще подаде оставка като лидер на социалдемократите, само ако те не преминат 4-процентовата бариера за влизане в парламента на изборите на 15 октомври. Това заявява той в    Ако партията не се класира първа на изборите, Керн се зарича да води опозицията. Консервативната Народна партия и крайнодясната Партия на свободата водят в сондажите със съответно 34 процента и 27 процента подкрепа и се очаква да съставят заедно правителство. Социалдемократите са трети в анкетите с 22 на сто. Популярността на социалдемократите спада заради серия от скандали в кампанията им. Първо,през август, те трябваше да уволнят шефа ѝ Тал Зилберщайн, който беше обвинен в пране на пари в Израел. Народната партия обяви, че ще съди Петер Пулер, помощник на Зилберщайн за клевета.  , че Гералд Флайшман съветник на консерваторите, му предложил 100 000 евро, за да се присъедини към тяхната кампания. Преди това Зилберщайн и Пулер бяха обвинени в създаването на две страници във фейсбук, които винят лидера на консерваторите и външен министър Себастиан Курц в ксенофобия и антисемитизъм. Те бяха свалени от интернет платформата. Флайшман потвърди, че се е срещал с Пулер, но отрече да му е предлагал пари срещу информация от щаба на социалдемократите. Те, на свой ред, заплашиха да съдят Флайшман за подкуп. Полицията разследва инцидент, при който лек автомобил се качи на тротоар днес и започна да гази пътници пред Музея на естествената история в Лондон,  . Eдин човек е арестуван, няколко са ранени. Обстоятелствата още се изясняват, властите не изключват тероризъм.  Докато в Германия партиите преговарят за съставяне на ново коалиционно правителство, от Анкара долитат помирителни звуци. Турският министър на външните работи Мевлют Чавушоглу казва в  , че не вижда причини за проблеми между двете страни и апелира те да нормализират отношенията си. \"Ако вие направите една стъпка към нас, ние ще направим две към вас\", твърди, че казал Чавушоглу на германския си колега Зигмар Габриел. Двустранните отношения се обтегнаха до крайност преди германските избори на 24 септември заради серия дипломатически скандали. В последния от тях турският президент Реджеп Тайип Ердоган призова близо трите милиона турци в Германия да не гласуват за основните партии, а германското външно министерство отговори с препоръка към гражданите на страната да не ходят на почивка в Турция, за да не ги арестуват случайно за тероризъм. По-рано Ердоган обвиняваше Германия, че укрива терористи от кюрдската ПКК и че постъпва по \"нацистки\", като не позволява на турски политици да агитират сред диаспората в Германия. Берлин настояваше Турция да освободи арестувани немски граждани, а канцлерката Ангела Меркел и претендентът за поста й Мартин Шулц се заканиха да поискат ЕС да прекрати окончателно турските присъединителни преговори. ", "date": "2017.10.07", "title": "Холандия май ще има правителство, но напредък по \"Брекзит\" няма да има"}
{"url": "http://clubz.bg/59278-shajka_shajka_shajka_shajka%E2%80%A6_i_malko_stabilnost", "text": "Това са двете думи, които напоследък са ключови за българската публична среда. „Шайка” е лошата дума – който я произнесе, рискува да си загуби столчето или дори цялата мека мебел. Пред този обаче, който повтаря „стабилност”, се отварят благините на невиждан медиен достъп и комфорт – все едно е казал „Сезам, отвори се!”. Играта е проста и ако човек не иска неприятности, най-добре е поне да съчетава двете думи: шайка и стабилност; стабилна шайка; шаечна стабилност; шайков стабилитет и т.н. Проблемът е, че докато стабилността става все по-компрометирана, шайката се мисли за все по-реабилитирана. А би трябвало да е точно обратното в една европейска държава, поела по пътя на утвърдените демокрации. Поела, поела, колко да е поела, ще кажат веднага скептиците. Това с европейските ценности не са ли само празни приказки за наивници? Ние трябва да сме реалисти, да казваме нещата такива, каквито са. Никаква политкоректност! Шайка! Шайка! Шайка! Шайка…. И малко стабилност. *** След това лингвистично въведение идва ред на централния въпрос: защо се случиха последните скандали с управляващите? Напрежението расте драматично, без да има като че ли дълбока съдържателна причина за това. Президент, ГЕРБ и БСП са се хванали за гушите, мобилизирали са едни срещу други остриета с различна острота. В политиката слабостта на противника винаги се усеща и БСП в момента я надушват. Проблемът е, че „балансьорът” Борисов започва да губи равновесие и се килва все повече към по-тежката страна. Килването си личи по следното: – В предишния парламент Борисов просто се ползваше от пълната подкрепа на Пеевските медии, без ГЕРБ да се идентифицира с тяхната реторика и говорители. Сега част от тези говорители са парламентаристи, анализатори и прочее неразделни части от ГЕРБ. Това може да е въпрос на нюанс, но падането на задръжките и приличието е много показателно. Когато рекрутираш при себе си хора, чиято единствена цел е да дискредитират, „както си знаят” други, ти вече не можеш дори формално да минеш за балансьор; – Реабилитацията на героите, свързани с фалита на КТБ, продължава. Кой оглавил държавна банка, кой доопраскал съдебната реформа, кой хвърлил око на оръжеен бизнес, кой, кой, кой… Всички тези герои не само се стабилизират, но твърдят и че са на правилната страна на историята. Не откъм шайката, а откъм стабилността. В такава разбалансирана среда очевидно балансьорът ще е в трудна ситуация; – Скандалите около оръжейните предприятия са отделен сигнал. Йордан Цонев е прав да зададе въпроса: как е възможно предприятия, които са купувани и финансирани с кредити от КТБ, да не са в масата на несъстоятелността? Как е станало така, че ценни активи са придобити с пари от банката, а при нея са останали само кухи фирми? В този смисъл опитът за национализация на подобни предприятия може да бъде тълкуван и като опит за връщане на собственост на държавата, която „реално” ѝ принадлежи (заради публичните средства, налети да се покрият загубите от банката). Затова, би казал някой, тези предприятия се гонят по устав, най-малкото, за да им се отнеме бизнеса. Подобни действия не могат да се предприемат от една правова държава обаче. Те подхождат повече на шайка, която се разправя с всички възможни средства с друга шайка; – Реформата в съдебната система завърши с триумф на гледната точка на Сотир Цацаров. В този смисъл Борисов няма какво да балансира, или поне така изглеждаха нещата. Парламентарната квота във ВСС се попълни с кандидати, чиято единствена обща характеристика бе, че не подкрепиха Лозан Панов. Но първото гласуване във ВСС показа, че все пак в новия състав има достатъчно хора, които държат на принципи и репутация. А и в крайна сметка не може една институция – пък било тя и прокуратурата – да е безконтролна. Това противоречи на всички принципи на конституционализма. В този смисъл „балансът”, постигнат от Борисов, е килнат силно на една страна и трудно може да бъде удържан (поне в рамките на приличието); – Дебатите за реформата на антикорупционните агенции също изкараха премиерът встрани от точката на равновесие. ГЕРБ искат те да назначат шефа на новия орган, а БСП искат той да е назначен от президента. Равновесната точка в този дебат е ясна от конституционната теория – президентът трябва да номинира, а парламентът да назначава (с изслушване и гласуване) ръководителя на агенцията. Такава е процедурата за съставяне на независими агенции в САЩ и тя – макар и несъвършена – е доста добра. Докато измисля топлата вода, за да оправдае друго решение, Борисов трудно ще влезе в ролята на реален „балансьор” в политиката. А като се килнеш на една страна, ставаш уязвим за скандали; – Драмата в Хасково бе превърната от ГЕРБ от инцидент в принципен въпрос за цялото управление. Ако има назначения по роднинска линия без съответни конкурси, нарушението е ясно и политическа отговорност трябва да се поеме. В този смисъл Борисов и Делян Добрев бяха прави да се решат на болезнената оставка на способен млад политик. Защитата на Добрев от цялата парламентарна група на ГЕРБ с аргументи от рода на „така правят всички” и „какво като са му роднини”, не е балансирана позиция и създава системни и дългосрочни проблеми за Борисов; – Скандалът с „Грипен”-ите е демонстрация за загуба на баланс в международен план. Борисов направи силни стъпки по отношение на ЕС, Германия и Франция, което го сложи в доста престижната компания на Меркел и Макрон. Същевременно обаче той иска да е добре и с Орбан, и с Ердоган, и с Путин. Това уравнение няма верен отговор. Затова Борисов се бави с решението му. Например бави се по въпроса със самолетите. Щяхме да купуваме „Грипен”, после F-16, а Каракачанов непрекъснато загатва, че ще поправяме МиГ-овете. Истината е, че топката се тупа в страх да не накривим някому шапката. А в крайна сметка политическите аргументи на България като член на НАТО са доста ясни: едва ли е необходимо да се омаскарява Радев, за да се вземе решение за F-16. Необходими са само решителност и политическа отговорност. В крайна сметка колебанието и пращането на разнопосочни сигнали обърква и партньорите по отношение на това къде се позиционира България. Не стига, че Радев под път и над път, с повод и без повод говори за сваляне на руските санкции, все едно че е упълномощен говорител на Руската федерация. Сега и Борисов подхвана темата (окуражен донякъде от позицията на Германия). Но като добавим и нерешителността по отношение на самолетите, България започва да изглежда много странно в очите на ЕС и НАТО. *** Разклащането на стабилността в този смисъл не е плод на езиковите ерупции на определени депутати, а е резултат от загубена равновесна точка. И още нещо: досега Борисов винаги е държал да бъде възприеман като сред „добрите” в политиката. Слабата опозиция в парламента и доминацията в медиите му създадоха илюзия, че едва ли не всичко може да бъде отмито от него или приписано на друг. Проблемът е обаче, че когато държиш цялата власт, ставаш отговорен за всичко. Например в една парламентарна република премиерът не може да каже „оставете ги в парламента да си правят каквото искат”, все едно че няма нищо общо с мнозинството. Напротив премиер и мнозинство са едно и зависят един от друг. Ако мнозинството е проговорило на кръчмарски език, баш кръчмарят е премиерът.", "date": "2017.10.07", "title": "Шайка! Шайка! Шайка! Шайка…. И малко стабилност"}
{"url": "http://clubz.bg/59269-rumyniq_iska_poveche_nato_sreshtu_rusiq_v_cherno_more", "text": "Румъния иска повече НАТО в Черно море. Струпването на руски сили и въоръжения там нарушава предишното равновесие и е предпоставка за засилено присъствие в Източна Европа, в Близкия изток и В Черно море, смята външният министър Теодор Мелешкану.  Някогашното равновесие между силите на Русия, Турция, Румъния, България и Украйна в Черно море вече го няма, е отбелязал още румънският външен министър. По думите му Румъния иска да участва в гарантирането на сигурността на \"крайбрежните държави\".", "date": "2017.10.07", "title": "Румъния иска повече НАТО срещу Русия в Черно море"}
{"url": "http://clubz.bg/59280-masovi_protesti_v_ispaniq_%E2%80%9Erazgovarqme_li%E2%80%9C", "text": "Хиляди хора се стекоха на един от емблематичните площади на испанската столица – пласа де Колон, в израз на подкрепа за единството и конституцията на кралството, съобщи БГНЕС. Участниците в акцията се обявяват и против едностранното излизане на Каталуня от състава на Испания. Събралите се скандираха: „Да живее Испания! Да живее кралят! Да живее Каталуня!” Целият площад е оцветен в националните цветове на Испания червено и жълто. В демонстрацията се включиха не само жители на Мадрид. Фирми напускат Каталуня при независимост „Каталунците трябва да знаят, че не сме ги изоставили”, каза младият Хосе, който участва в демонстрацията. Според него „автономните власти са нарушили всички възможни закони и се опитват да отделят каталунците от останалите испанци”. „Мисля, че централното правителство трябва да вземе мерки, за да сложи край на действията на Женералитета (регионалното правителство на Каталуня)”, каза Хосе. Друга участничка в демонстрацията – Мария, каза, че регионалните власти трябва да спрат да обещават на хората неща, които не могат да им дадат. „Каталуня е също толкова Испания колкото са Галисия или Валенсия. Не разбирам какво се опитват да постигнат властите в Каталуня като организират незаконен референдум”. Спря ли Пучдемон да говори за независимост? В различни части на Испания се провеждат и други демонстрации с призив за диалог между Мадрид и Барселона. Участници с бели футболни фланелки се събраха в различни градове. В Барселона пред кметството акцията събра няколко стотин души. В Мадрид проявата беше на площад Сибелес срещу сградата на общината. Главният лозунг гласеше: „Разговаряме ли?”. На 1 октомври в автономната област се проведе гласуване по въпроса за излизане на Каталуня от състава на Испания. Участваха 2,28 млн. от общо имащите право на глас 5,31 млн. каталунци, а 90,18% от тях се обявиха за независимост. Мадрид смята референдума за незаконен и отказва да признае резултатите. В Барселона обаче още преди гласуването обявиха, че вотът ще има законна и обвързваща сила. Централните власти настояват властите в Каталуня да се откажат от идеята за едностранно обявяване на независимост и да свикат нови избори. Регионалното ръководство засега не смята да отстъпва. На 10 октомври в Каталуня трябва да има заседание на автономния парламент с участието на лидера Карлес Пучдемон. На него се очаква той да „информира за политическата ситуация” в региона.         Спря ли Пучдемон да говори за независимост?", "date": "2017.10.07", "title": "Масови протести в Испания: „Разговаряме ли?“"}
{"url": "http://clubz.bg/59275-valeri_simeonov_bnt_bnr_btv_i_nova_imat_24_chasa_da_mi_se_izvinqt", "text": "Правителствената информационна служба разпространи позиция на вицепремиера Валери Симеонов. Тя бе публикувана и на  . Симеонов твърди, че е „подложен на мащабна организирана клеветническа кампания от най-големите медии в страната“. Каракачанов: Хуморът на Симеонов е малко дърварски „ “, пише Симеонов по повод вчерашното си интервю пред Виктор Николаев по Нова телевизия. Той твърди, че е бил обвинен, че е извършил престъпление. Симеонов бе обвинен, че заплашва журналиста с „Викторгейт“ и с празното място на бившата му екранна партньорка Анна Цолова. Вицепремиерът дава 24 часа срок на БНТ, БНР, бТВ и Нова телевизия да му се извинят. Не става ясно какво ще последва, ако това не се случи. За Виктор Николаев, някои си Антон, Валери и как се уволнява от телевизията Предлагаме ви цялото изявление на Валери Симеонов без никаква редакторска намеса: За Виктор Николаев, някои си Антон, Валери и как се уволнява от телевизията", "date": "2017.10.07", "title": "Валери Симеонов: БНТ, БНР, бТВ и Нова имат 24 часа да ми се извинят"}
{"url": "http://clubz.bg/59276-bylgarski_opera_i_balet_v_bolshoj_teatyr", "text": "Българска музика ще звучи догодина на една от най-големите световни сцени – Болшой театър. Софийската опера гостува в Москва от 12 до 24 май 2018 г., като ще представи пред руската публика операта „Янините девет братя“ на Любомир Пипков и балета „Нестинарка“ на Марин Големинов. Това е договорено на среща между директора на операта Пламен Карталов и генералния директор на Болшой театър Владимир Урин, съобщават от Министерството на културата. Освен двете български произведения, софийската трупа ще представи и четирите спектакъла от Вагнеровия „Пръстен на нибелунгите“ – „Рейнско злато“, „Валкюра“, „Зигфрид“ и „Залезът на боговете“. Те ще бъдат поставени на Историческата сцена на Болшой театър. На срещата си в петък двамата директори са обсъдили също и възможността за организиране на концерт на младите формации на Софийската опера и балет и Болшой театър в Бетовеновата зала на театъра. .", "date": "2017.10.07", "title": "Български опера и балет в Болшой театър"}
{"url": "http://clubz.bg/59274-ungarcite_se_strahuvat_poveche_ot_soros_i_es_otkolkoto_ot_rusiq", "text": "Унгарците се страхуват повече от ЕС, отколкото от Русия, според социологическо проучване, осъществено от агенция Medián по поръчка на  , съобщава Budapest Beacon.  Агенцията задава въпроса: Коя е най-голямата заплаха за Унгария? Правителствената пропаганда очевидно е много резултатна, след като резултатите от проучването сочат, че унгарците се страхуват точно от тези неща, които им посочват от кабинета на Виктор Орбан, коментира изданието. Орбан: Брюксел и мафиотите на Сорос няма да успеят да ислямизират Европа Според анкетираните най-страшни са мигрантите - на това мнение са около половината от унгарците. Втората най-голяма заплаха е милиардерът филантроп Джордж Сорос, срещу когото правителството в Будапеща проведе масирана кампания. Финансираните от чужбина НПО-та заемат третото място. Изследването е проведено между 15 и 20 септември сред 1200 души в Унгария.  ", "date": "2017.10.07", "title": "Унгарците се страхуват повече от Сорос и ЕС, отколкото от Русия"}
{"url": "http://clubz.bg/59262-btr_s_nova_pesen_i_video_sled_godini_mylchanie", "text": "Така накратко Наско Пенев от Б.Т.Р. описа снощното парти с представяне на първата авторска песен от няколко години - \"Моята сила\". Парчето, от което - независимо какви вкусове имате - лъха типичен 100-процентов Б.Т.Р., е първото след албума \"Защо\" от 2014 г. . \"Моята сила\" е и първият хит-сингъл, който прокарва пътя към новата \"тава\", която ще бъде представена, живот и здраве, не 29 март 2018 г. в зала 1 на НДК. Групата звучи уверено и тежко, преодоляла кризата с напускането на китариста Кирил Божков. \"Моята сила\" е изцяло по музика и текст на Славчо Николов, а както е известно, по многобройните турнета на живо, за качеството на бандата често помагат и още един китарист - Добромир Поликов-Мъро, плюс Тонто от \"Ахат\".   \"В новия албум ще изпея 2-3 песни.\" Така се пошегува Асен Блатечки, който съвсем резонно събираше трептящи погледи от младите ресорни репортерки... Оказа се, че Асен, който - както и присъстващият Христо Мутафчиев, е сред най-известните арт приятели на бандата, е режисьор на клипа. Сори - но на видеото го няма...  В качеството си повече на приятел на бандата и музикален журналист беше Ники Кънчев. Добавете и неизброимо количество колеги от истинския БГ рок - Звезди и Тонто от \"Ахат\", Ясен и Венко от \"Те\", \"Мери бойс бенд\". В клипа \"роля имат\" освен Аспаруховият мост и Катедралата във Варна, екзотична \"Алфа Ромео\", доставена от Пловдив, както и легендарната Черна Люси - маздата от филма на Асен Блатечки \"Бензин\". Ето я и песента:  ", "date": "2017.10.07", "title": "Б.Т.Р. с нова песен и видео след години мълчание"}
{"url": "http://clubz.bg/59272-bsp_dava_sedmica_na_gerb_imame_cqlata_informaciq_za_hranilkite", "text": "В структурите на БСП вече са получили над 100 сигнала от всички областни и общински градове за роднински назначения на ГЕРБ, обявиха на пресконференция в централата на партията депутатите Таско Ерменков, Георги Свиленски и Петър Витанов. Червеният депутат обясни, че не са против роднини да работят, а против това роднини да бъдат назначавани, като се заобикалят законовите изисквания. Той припомни, че \"всичко е започнало от Хасково, премина през Габрово и запали едно газово дружество – „Булгартрансгаз“. Съпругата на депутата Александър Ненков напусна преди дни работата си в държавната фирма, майка му е председател на КЗК, а баща му е конституционен съдия. БСП заплаши, че ако в рамките на тази една седмица ГЕРБ не реши проблемите си, ще обявят „цялата информация вече масирана по области, по общини, по държавни предприятия”. \"За да могат хората в крайна сметка да видят как ги управляват, къде отиват техните данъци, защо България е на това дередже, защо има някои, които са свръхбогати, има други, които не могат да изхранят децата си и в крайна сметка хората да решат дали това е моделът на управление, който на тях им харесва или не\", продължи червеният депутат. Таско Ерменков изреди още имена: „Председателят на КЗК Юлия Ненкова, която е бивш зам.-кмет на Столична община, е наследена от Ралица Стоянова - сестра на Стоян Стоянов, който е началник „Правен отдел“ в КЗК. В същото време Георгица Стоянова – член на КЗК, е съпруга на Владимир Малинов – началник „Правен отдел“ на „Булгартрансгаз“ ЕАД\". Ерменков каза също, че синът на народния представител от ГЕРБ Снежана Дукова Илиян Дуков бил член на Съвета на директорите в „Булгаргаз“ ЕАД. По повод контраобвиненията за управляваната от БСП община Брегово, Петър Витанов коментира: „ГЕРБ посочват Брегово, като порочна схема. Как можеш да сравниш длъжността на човек, който кара покойници, цял месец за 300 лв, с човек, който отива на едно заседание в Борда на директорите и получа 5-цифрена сума?“. Георги Свиленски пък се усъмни, че Борисов владее все още ГЕРБ и го посъветва да поиска вот на доверие. „След гласуването, което се случи с Делян Добрев в зала, Борисов дали мисли, че си владее групата? Дали мисли, че ще събере 121 гласа да го подкрепят? Аз вече отписвам 95. От няколко дни чуваме, че ГЕРБ имат един лидер и той е този, в парламентарната им група“, каза още Георги Свиленски.", "date": "2017.10.07", "title": "БСП дава седмица на ГЕРБ: Имаме цялата информация за хранилките"}
{"url": "http://clubz.bg/59255-ubijstvoto_na_ruskata_jurnalistika_11_godini_sled_politkovskaq", "text": "От 11 години никой не седи на едно от бюрата в редакцията на руския вестник \"Новая газета\". Преди 7 октомври 2006 г., това е било работното място на Анна Политковская. След като журналистката е убита в асансьора на блока, в който живее, на бюрото й стои нейна снимка, както и портрети на други убити журналисти от изданието. Напомняне, че свободата да кажеш истината в Русия може да ти струва живота. Осъдиха доживот убийците на Анна Политковская (обновена) Преди 11 години, на рождения ден на руския президент Владимир Путин, към когото Политковская е силно критична, е застреляна от Руслан Махмудов. През 2014 г. той е осъден на доживотен затвор заедно с Лом-Али Гайтукаев, който е сочен за поръчител на убийството. Според нейните колеги от едина от последните независими медии в Русия \"Новая газета\" обаче, убийството на Анна е поръчано от Кремъл, а осъдените са просто изкупителни жертви. Разследването е наблюдавано лично от Юрий Чайка, настоящ глевен прокурор на Русия, чието участие в корупцинни схеми беше разкрито именно от \"Новая газета\". Прокуратурата показа срещата на Бойко Борисов с Юрий Чайка Политковская е сред малкото руски журналисти, които безпристрастно отразяват събитията по време на двете Чеченски войни. Тя разкрива зверствата на руските войници в южната руска република и принуждава обществото, у което се насажда враждебност към чеченците, да обърне внимание на друга гледна точка. Политковская участва в преговорите с терористите, които взимат за заложници зрителите на спектакъла \"Норд-Ост\" в московския театър \"Дубровка\" през 2002 г. В своите публикации и книги тя не спира да търси отговори защо властите са щурмували сградата, което струва живота на стотици цивилни, след като преговорите са вървели успешно. Посредничеството й се търси и при заложническата криза в училището в Беслан, където отново реакцията на руските власти предизвиква смъртта на стотици невинни. В самолета към градчето тя е отровена и оцелява по чудо. Политковская изследва причините за издигането на Путин за президент на Русия и разкрива стотици случаи на потъпкване на човешките права в родината си. Прокуратурата показа срещата на Бойко Борисов с Юрий Чайка", "date": "2017.10.07", "title": "Убийството на руската журналистика. 11 години след Политковская"}
