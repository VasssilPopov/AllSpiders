{"url": "http://clubz.bg/56742-kolko_struva_edna_germanska_svatba", "text": "Наистина става въпрос за мода: тортата да е на няколко етажа, роклята да е максимално блестяща, а декорацията – колкото може по-богата. При това съвсем не само заради присъстващите, а за да се отбележат точки и в социалните медии, които от друга страна са и сред основните стимулатори на пищността, заливайки с всякакви съвети за постигането на перфектното бракосъчетание. И как като видиш какво са организирали другите, да не поискаш да ги надминеш. „Почти всяка сватба има свое мото и своя цветова схема“, констатират експертите и обясняват, че ако двойката има любим цвят, той задължително присъства навсякъде – от поканите до покривките. Освен това се регистрира нараснал интерес към многоетажните торти, които само преди няколко години изобщо не са били хит и младоженците са се задоволявали и с най-обикновени сладкиши. Средно цените на този уникален момент от живота се движат между 5 000 и 15 000 евро, показват проучванията. А склонността да се дават все повече пари се обяснява не само с новопоявилия се афинитет към романтиката, но и с това доколко голямо значение се придава на женитбата. Почти неизменно присъства и музиката на живо, а за място на събитието все повече се предпочитат замъци, екзотични паркове или пищни зали. Във връзка с което се налага всичко да бъде максимално своевременно планирано – защото бленуваните локации обичайно се ангажират поне година предварително. Планирането, впрочем, също струва пари – все повече двойки решават вместо чрез аматьорския подход да се възползват от услугите на професионален „планьор“, за да не бъде оставено нищо на случайността. „Започнах подготовката година и половина преди сватбата – за да бъде всичко наред и да съответства на концепцията“, разказва една новобрачна, избрала да каже заветното „да“ в рустикален мизансцен. И естествено, който има специални предпочитания, плаща съответно повече. Скромната сватба със само най-необходимото излиза около 6 000 евро, а вече като се добавят екстрите (от типа на планьор, оркестър, лимузина, специален оратор), сумата с лекота скача двойно. Но, разбира се, съвсем не всички търсят непременно най-скъпото – по-масови са „бюджетните“ сватби около долната граница от 6 000 евро. С едно изключение – жителите на Бремен, на които събитието излиза по 20 000 и повече. Съществува и статистика по въпроса от кого се поемат разходите – в 69 процента от случаите от самите младоженци, а оттам нататък се включват родителите.", "date": "2017.07.30", "title": "Колко струва една германска сватба"}
{"url": "http://clubz.bg/56738-i_naj_dylgiqt_peshehoden_most_e_v_shvejcariq_snimki", "text": "Най-дългият пешеходен мост в света бе открит край швейцарския град Цермат. Той е дълъг почти половин километър и се издига на височина 85 метра в Алпите, предаде Би Би Си. Съоръжението получи името \"Европейски\" и се извисява над пролома Грабенхуфер. Все пак мостът не е най-високият. В Австрия подобно съоръжение е на цели 110 метра над земята, но пък е само 405 метра дълго. Въжетата, които държат \"Европейски\" над скалите тежат над 8 тона, а специална система предпазва от разкачане на структурните елементи. Мостът е част от туристически маршрут близо до Италия и от него прекрасно се вижда прочутия връх Матерхорн.", "date": "2017.07.30", "title": "И най-дългият пешеходен мост е... в Швейцария (СНИМКИ)"}
{"url": "http://clubz.bg/56739-ludogorec_ne_uspq_da_pobedi_lokomotiv_pd", "text": "\"Лудогорец\" завърши 0:0 като домакин срещу \"Локомотив\" (Пд) в мач от третия кръг на Първа лига вчера. За пореден път в първенството зелените заложиха на резервния си състав, но за разлика от мача с ЦСКА-София сега не успяха да победят.  \"Лудогорец\" имаше повече положения за гол, но сериозни пропуски направиха Мисиджан и Кишада, а Жоао Паоло изпусна дузпа. Треньорът Георги Дерменджиев коментира предстоящия реванш с \"Апоел\" Бер Шева. В първи двубой \"Лудогорец\" загуби с 2:0 има изключително тежка задача на реванша, ако иска да се класира за плейоф за влизане в групите на ШЛ. Той защити своите футболисти, които направиха доста пропуски пред противниковата врата в Израел. В останалите мачове от кръга \"Черно море\" победи \"Дунав\" с 1:0, \"Септември\" София загуби от \"Славия\" с 0:2, а \"Берое\" и \"Пирин\" завършиха 1:1. Днес \"Ботев\"(Пд) приема ЦСКА-София, а \"Левски\" ще играе на \"Герена с \"Витоша\" (Бистрица). Мачът е от изключително значение за бъдещето на треньора на \"сините\" Николай Митов. В понеделник \"Етър\" е домакин на \"Верея\".", "date": "2017.07.30", "title": "\"Лудогорец\" не успя да победи \"Локомотив\" (Пд)"}
{"url": "http://clubz.bg/56715-kak_amerika_da_uspokoi_evropa_za_vryzkite_si_s_rusiq", "text": "Владимир Путин е злонамерен фактор в международните отношения. Той постоянно наблюдава хоризонта за възможности да нанесе удар по своята най-голяма стратегическа мишена – трансатлантическия алианс. Той е пресметнал, че всеки удар по него увеличава влиянието на Русия и нейните възможности в региона. И това работи. Докато Конгресът и Белият дом се потят над отношенията между САЩ и Русия, добре е да спрем за малко и да се опитаме да видим как изглежда това отвъд океана, където нашият имидж на вечна световна сила се влошава в момента. Въпреки скорошното добронамерено посещение на Тръмп в Париж, в европейските столици равнището на тревога по отношение на САЩ е шокиращо високо. Срещата на Г-20 наскоро още повече изостри притесненията – особено двучасовата среща на Тръмп с Путин, проведена за сметка на времето за срещи със съюзници, партньори и приятели. За щастие, Конгресът затегна санкциите срещу Русия и Белият дом изглежда ще ги приеме. Това а правилен ход, но е само първа стъпка. Разкритията, които обвързват сина и зетя на Тръмп с онази долнопробна среща с руската адвокатка, само ще засилят притесненията в Европа. Администрация, която години ще бъде разследва. Още по-лош сценарий, от гледна точка на Стария континент, ще бъде някакъв вид капитулация пред Путин в комбинация с липсата на надеждна кибер защита. Откритата война между Тръмп и повечето медии засилва всичко това. И така осезаемото усещане за безпокойство в европейските столици нараства. Какво трябва да направим? Тези шест неща:  Репутациите на министъра на отбраната Джим Матис, държавния секретар Рекс Тилърсън и съветника по национална сигурност Хърбърт Макмастър се топят, особено на фона на грешните стъпки в Белия дом, но те все още са уважавани по света. Изпратете ги на самостоятелни мисии, за да успокоят съюзниците.  Премахването им е най-голямата краткосрочна мечта на Путин. Нищо няма да ядоса европейците повече от това. Думите на Тръмп за облекчаване на санкциите бяха грешка и решението му да ги подкрепи е добре дошло. Трябва да продължим да съблюдаваме спазването им с идеята за засилване, ако е необходимо.  Путин ще опита да ги манипулира така, че дори и да не се отрази на резултата, да ни раздели и отслаби. Нашата способност да предотвратим това зависи от две неща. Първо – от кибер пространството и от отговора на очевидните фалшиви новини. Трябва да се освободим от избори, доминирани от индустрията на гнева, която ни разделя и ни прави уязвими. Второто е да възпираме Русия като демонстрираме нападателни способности. Доколкото избори в Русия на практика няма, нашият отговор трябва да е асиметричен. Вероятно можем да разкрием финансите на руските политици и така да обезоръжим пропагандата на Кремъл. Трябва да предложим помощ и на нашите европейски партньори да защитят техните избори. . Да продължим натиска над нашите европейски съюзници да увеличат разходите си за отбрана до 2% от БВП. Трябва да се противопоставим на Русия с повече военни учения в Европа, морски патрули в Черно и Балтийско море, събиране и споделяне на разузнавателна информация. Това ще покаже решимост и ще намали шансовете Путин да се обърка и да предизвика сблъсък с някоя страна от НАТО, като например някоя от балтийските републики.  – германския канцлер Ангела Меркел и френския президент Еманюел Макрон преди всичко. По-добрите отношения с тези страни са изключително важни. Посещението на Тръмп във Франция беше добра стъпка. Редовни посещения на Матис и Тилърсън ще са още по-добра стъпка. . Да търсим всеки възможен прозорец за сътрудничество, като например борбата с тероризма и войната срещу „Ислямска държава“; борбата с наркотрафика; Афганистан; Сирия; Северна Корея. Да се противопоставяме, където трябва, но да си сътрудничим, където можем.  по време на срещата на Г-20, не е никаква „чест“ да се срещнеш с този президент на Русия. Докато нашите съюзници от другата страна на океана се отдалечават, ние трябва да намерим отговор на техните притеснения. В противен случай рискуваме в бъдеще да бъдем изправени пред сериозни препятствия в Европа.", "date": "2017.07.30", "title": "Как Америка да успокои Европа за връзките си с Русия"}
