{"url": "https://news.bg/crime/spetsaktsiya-v-sofiya.html", "text": "Тази вечер специализираният отряд за борба с тероризма е по улиците на София. За момента от МВР не съобщават каква е причината, но самите служители са въоръжени с автомати и бронежилетки.Според източници на БНТ, два автомобила са задържани на изхода на магистрала \"Тракия\". Има арести на няколко места. Разработката е на ГДБОП.Задържаните са част от престъпна група, занимаваща се с разпространение на наркотици, но сега са задържани за друго. Извършват се процесуално-следствени действия във връзка със специализирана операция под наблюдението на прокуратурата. Очаква се официална информация от МВР.В акцията, по информация на \"Хоризонт\", участват Специализираният отряд за борба с тероризма, както и звеното в СДВР \"КОБРА\".На 4 места в столицата са разположени маскирани полицаи, въоръжени с автомати. На още три места в столицата се извършват претърсвания и арести. Според първоначалните информации има шестима задържани. Петима от тях са арестувани в близост до изхода на София за АМ \"Тракия\".Мъжете са били в два автомобила, които бяха претърсени от полицията.Пред БНР главният секретар на МВР Младен Маринов потвърди за операцията и уточни, че тя е под ръководството на прокуратурата, но отказа да даде повече подробности.По неофициална информация на \"Хоризонт\" става дума за престъпна група, която се е занимавала с различни видове престъпна дейност.", "date": "2017.09.16", "title": "Спецакция в София"}
{"url": "https://news.bg/politics/na-dumi-e-lesno-no-otkade-shte-saberesh-horata-skeptichen-borisov-za-proekta-na-slavi.html", "text": "Премиерът Бойко Борисов изрази скептично отношение спрямо обявената вчера инициатива от страна на Слави Трифонов, че започнал да издирва хората, които могат да измъкнат България от кашата, в която е тя от 27 години.\"Аз винаги пожелавам успех на всеки, който иска да направи политическа партия, и тогава става ясно колко трудно става. Защото ако е голяма партията, примерно в ГEРБ само има 1200-1300 души общински съветници, областни управители, министри, зам.-министри, депутати, шефове на агенции, зам. областни управители, кметове, зам.-кметове. От чужбина ли ще ги докараш, от къде ще ги събереш? Един да те издъни, един, месеци наред се обясняваш. И казват: това е управлението на ГЕРБ, един от хилядите\", коментира Борисов, цитиран от Дарик радио.Според него \"на думи е лесно, но като видим хората, ще стане ясно. Но му пожелавам успех, това е демокрацията\".", "date": "2017.09.16", "title": "На думи е лесно, но откъде ще събереш хората, скептичен Борисов за проекта на Слави"}
{"url": "https://news.bg/economics/borim-nezakonniya-ribolov-zaedno-s-turtsiya.html", "text": "България и Турция ще си сътрудничат в борбата с градушките и с незаконния риболов. Това е описано в протокол за сътрудничество в областта на земеделието, подписан по време на 13-тото заседание на Комитета по земеделие между двете страни. Документът бе подписан в Одрин, Турция, съобщиха от Министерството на земеделието, храните и горите.Документът беше подписан от зам.-министър Цветан Димитров, който водеше българската делегация и Али Реджеп Назли, генерален директор на Дирекция международни отношения и Европейски съюз на Република Турция.Двете страни ще обменят опит и експерти в областта на биологичното земеделие и семепроизводството, аграрната наука и биотехнологиите.В областта на рибарството и аквакултурите двете страни ще обменят информация и научни данни и ще си сътрудничат в областта на опазването и рационалната експлоатация на рибните ресурси в Черно море, включително в борбата с , както и обмяна на опит при изкуствено развъждане на калкан.По време на обсъждането протокола по-рано през деня турската страна заяви, че българските животновъди могат да изнасят живи овце за разплод, угояване и клане в Турция, като са придружени с допълнителна декларация в съответствие с ветеринарно-санитарните условия, определени от Министерството на храните, селското стопанство и животновъдството на Република Турция.В рамките на визитата си заместник-министър Цветан Димитров се срещна и със заместник-министъра на храните, земеделието и животновъдството на Република Турция, Мехмет Даниш. На срещата двамата се договориха да бъде организиран селскостопански бизнес форум, чиято цел е увеличаване на обема на селскостопанската търговия между двете страни.", "date": "2017.09.16", "title": "Борим незаконния риболов заедно с Турция"}
{"url": "https://news.bg/regions/gorna-oryahovitsa-i-chetiri-golemi-sela-bez-voda-zaradi-avariya.html", "text": "Авария на магистрален водопровод остави без вода Горна Оряховица и четири големи околни села - Първомайци, Поликраище, Правда и Драганово.За повече от две денонощия без питейна вода остават над 40 000 души.Аварията на магистралния водопровод за община Горна Оряховица беше предвидена за планов ремонт в понеделник, но тази нощ се е скъсала тръба в землището на Лясковец, съобщава БНР.\"Създадена е пълна организация и се работи активно за подмяна на авариралия участък. Планираме да пуснем водата най-късно в полунощ на неделя срещу понеделник\", увери Илия Сирмов, главен инженер на \"ВиК Йовковци\".За сега не се планира за населението да бъдат осигурени водоноски.", "date": "2017.09.16", "title": "Горна Оряховица и четири големи села без вода заради авария"}
{"url": "https://news.bg/int-economics/desetki-miliardi-dolari-potichat-ot-kitay-kam-iran.html", "text": "Китайска държавна инвестиционна компания е предоставила 10 млрд. долара кредитна линия за иранските банки. Това обяви шефът на Централната банка на Иран, цитиран от \"Франс прес\".Договорът е бил подписан в Пекин между китайската инвестиционна компания и делегация от ирански банки, ръководена от шефа на Иранската централна банка.Според ирански медии с предоставените средства ще бъдат финансирани водни, енергийни и транспортни проекти.Иран е от жизненоважно значение за търговските амбиции на Китай, тъй като той разработва стратегията си \"Един пояс, един път\", целяща драстично засилване на отношенията му с Европа и Африка.В допълнение към кредитната линия Китайксата износно-вносна банка се е ангажирала да предостави допълнителни 10 млрд. долара заеми, докато Китайската банка за развитие е подписала предварителни споразумения с Иран на стойност 15 млрд. долара за инфраструктурни и производствени проекти.Договорите отразяват \"силната воля за продължаване на сътрудничеството между двете страни\", коментира шефът на Иранската централна банка.Общо Китай се е съгласил да отпусне 35 млрд. долара във вид на финансиране и заеми за икономиката на Иран.Кредитната линия за банките ще използва евро и юани, за да помогне да се заобиколят американските санкции, които продължават да са в сила въпреки ядрената сделка между Иран и световните сили, сключена през 2015 г.Китайският президент Си Цзинпин посети Иран седмица след влизането в сила на споразумението, обещавайки да засили двустранната търговия до 600 млрд. долара в рамките на десетилетие.Въпреки че търговията между двете страни е била само 31 млрд. долара през 2016 г., тя е скочила с повече от 30% през първите шест месеца на 2017 г.Китай вече е най-големият купувач на ирански петрол и една трета от общата търговия на Иран е с Китай.", "date": "2017.09.16", "title": "Десетки милиарди долари потичат от Китай към Иран"}
{"url": "https://news.bg/economics/s-2-5-mln-leva-remontiraha-11-5-km-toploprovod-do-devin.html", "text": "Откриха реконструирания 11,5-километров топлопровод, който доставя вода от находището Беденски минерални бани до град Девин, съобщиха от Министерството на регионалното развитие и благоустройството.През 2016  година е предоставено целево финансиране в размер на близо 2,5 млн. лева за основен ремонт на съоръжението. То вече ще може да се използва пълния капацитет на топлата минерална вода от находището.След реконструкцията на топлопровода, строен през 60-те години при дебит 9 литра в секунда в Девин вече пристигат 8,5 литра в секунда.Преди ремонта са се използвали едва 1,8 литра в секунда. Високата температура и лековитите свойства на водата от находище Беденски минерални бани ще дадат нови възможности за развитие на балнео и спа туризма в Девин, очакват от ведомството.Заедно с премиера Борисов, министър Нанков направи оглед на санирани по Националната програма за енергийна ефективност многофамилни жилищни сгради в града. Сключени договори там имат седем сдружения на собственици, като обновителните дейности по шест от сградите вече са приключили. Една е още в етап на строително-монтажни работи.Регионалният министър съобщи, че до месец трябва да стартира обществената поръчка за водния цикъл на Смолян, който ще се изпълнява с финансиране от Оперативна програма \"Околна среда 2014 - 2020\", като работата по новите правила ще започне през 2018 г.Проектът, бенефициент по който е \"Водоснабдяване и канализация\" ЕООД - Смолян, е с индикативна стойност около 70 млн. лв. Улиците, по които ще се изпълняват предвидените в него дейности, ще бъдат ремонтирани от общината след приключване на работата по тях.Около 10% от бюджета на държавата за водни проекти е насочен към Област Смолян, обърна внимание Нанков. Той обясни, че в обхвата на оперативната програма попада само областният център и затова възможности за финансиране на ВиК мрежите в населените места с между 2000 и 10 000 жители се търсят чрез бюджета на Министерството на регионалното развитие и благоустройството или по линия на ПУДООС.В момента се провеждат обществени поръчки за избор на изпълнител за почти 68 км между Кричим и Смолян, разделени в три лота, които ще се рехабилитират с финансиране по линия на управляваната от МРРБ Оперативна програма \"Региони в растеж\" 2014 - 2020 г., информира още министърът. През следващата година ще бъде ремонтиран и пътят Белица - Загражден, допълни Нанков.Освен приоритетните за страната проекти за изграждането на АМ \"Струма\", АМ \"Хемус, както и пътищата Видин - Ботевград и Русе - Велико Търново, е важно да бъде изграден и скоростният път София - Калотина, стана ясно още от думите на регионалния министър. Форсирахме устройствените процедури и през седмицата обявихме обществената поръчка за избор на изпълнител на трасето, като проектираният скоростен път ще бъде изграден на два лота.От инженерна и геоложка гледна точка по-сложен е първият участък - от Калотина до Драгоман. По-лек е вторият - Драгоман - София, информира Нанков. Имаме частично финансиране в размер на 20 млн. евро за изпълнението на проекта от Механизма за свързана Европа. Останалият необходим ресурс ще бъде осигурен след въвеждането на тол системата у нас през следващата година, процедурите за която са вече в доста напреднал етап, коментира той.В отговор на въпрос дали може да се осигури свързаност на Област Смолян с АМ \"Струма\" регионалният министър напомни, че през 2015 г. е рехабилитиран пътя Якоруда - Разлог. Важна е по-адекватната свързаност на областта с Тракия и Пловдив и на юг с Гърция, подчерта той и обясни, че приоритетни в средносрочен период са разширяването на ГКПП \"Маказа\" и изграждането на ГКПП Рудозем - Ксанти.На символичната церемония присъстваха министър-председателят Бойко Борисов и министърът на регионалното развитие и благоустройството Николай Нанков.", "date": "2017.09.16", "title": "С 2,5 млн. лева ремонтираха 11,5 км топлопровод до Девин"}
{"url": "https://news.bg/int-politics/merkel-iska-da-udari-turtsiya-ikonomicheski-za-da-osvobodi-arestuvanite-germantsi.html", "text": "Германският канцлер Ангела Меркел иска да засили икономическия натиск върху Турция, за да освободи арестувани германски граждани там, съобщават германски медии.\"Трябва да ограничим икономическото си сътрудничество с Турция и да преразгледаме проектите си\", изтъква Меркел в интервю за местен вестник.Според Меркел е \"възмутително\", че няколко германски граждани се намират понастоящем в турски арести.В турски арести и затвори се намират повече от 50 германски граждани, като в много случаи става въпрос за политически мотивирани арести.", "date": "2017.09.16", "title": "Меркел иска да удари Турция икономически, за да освободи арестуваните германци"}
{"url": "https://news.bg/crime/arestuvaha-sina-na-ubitiya-vav-vinogradets-restorantyor.html", "text": "Синът на убития в края на август ресторантьор Наско Тонкев във Виноградец е арестуван в петък вечерта за разпространение на наркотици, съобщиха от прокуратурата. Припомняме, Наско Тонкев бе застрелян с пистолета на общинския съветник от ГЕРБ Лазар Влайков в нощта на 31 август срещу 1 септември 2017 г.При спецоперация на криминалисти от Пазарджик са задържани четирима души. Трима от тях ще бъдат освободени, а синът на убития ресторантьор остава в ареста за 72 часа.В момента на залавянето Тонкев е притежавал амфетамини. Групата е пътувала в две коли. Единият автомобил е управляван от Димитър, под въздействие на синтетичната дрога, намерена при претърсването.Разследването срещу Димитър е започнало в средата на август. По информация на държавното обвинение, другите трима са арестувани след спиране на втори автомобил, шофиран от водач, употребил марихуана. У друг пък са открити над 100 патрона за ловно и нарезно оръжие. Смята се, че младежите от втората кола са били клиенти на Димитър.Бащата на арестувания Димитър - Наско Тонкев, бе прострелян и загина на място на 31 август при празнуване на рожден ден на 6-годишно момче в ресторанта му. За престъплението бе арестуван бившият председател на Общинския съвет в Септември Лазар Влайков, който е собственик на пистолета, с който е стреляно.Все още не е изяснено дали смъртоносният изстрел е произведен от детето, каквато беше първоначалната версия, или от друг участник в празненството.Според дъщерята на загиналия - Деница и съпругата му Павлина, съветникът от ГЕРБ Лазар Влайков е убил Наско, с когото имал стари вражди и е набедил детето, за да се измъкне. Според тях, Влайков се ползва от протекциите на районния прокурор Георги Кацаров.", "date": "2017.09.16", "title": "Арестуваха сина на убития във Виноградец ресторантьор "}
{"url": "https://news.bg/int-politics/ako-sasht-imat-maykata-na-vsichki-bombi-to-iran-ima-bashtata-obyasniha-v-teheran.html", "text": "Иран разполага с десеттонна бомба собствено производство, съобщи командващият Военно-космическите сили на Корпуса на гвардейците на ислямската революция Амир Али Хаджизад, цитирани от РИА Новости.\"Организацията на отбранителната промишленост по поръчение на Военно-космическите сили подготви бомба, тежаща приблизително 10 тона, която може да бъде пусната от самолет \"Илюшин\", съобщи Хаджизаде в интервю пред телевизия IRIB, отбелязвайки, че бомбата има огромна разрушителна способност.Така той коментира думите си, че \"ако САЩ имат \"майката на всички бомби\", то Иран има \"бащата на бомбите\".В средата на април САЩ придобиха свръхмощна неядрена бомба GBU-43 срещу бойците на \"Ислямска държава\" в Афганистан. По данни на Пентагона, \"майката на всички бомби\", както наричат деветтония фугасен снаряд, стана най-мощния неядрен боеприпас, използван от САЩ.", "date": "2017.09.16", "title": "Ако САЩ имат \"майката на всички бомби\", то Иран има \"бащата\", обясниха в Техеран"}
{"url": "https://news.bg/politics/zakonat-za-sporta-mozhe-da-bade-priet-do-kraya-na-godinata-optimist-kralev.html", "text": "Представители на спортното министерство чистиха във Варна в кампанията \"Да изчистим България заедно\", съобщиха от Министерството на младежта и спорта.Министър Красен Кралев заедно с кмета Иван Портних, областния управител Стоян Пасев, председателя на Общинския съвет Тодор Балабанов, студенти от Варненския свободен университет \"Черноризец Храбър\" и курсанти от Висшето военноморско училище \"Никола Вапцаров\" изчистиха местността около \"Аладжа\" манастир.Пред журналисти спортният министър обясни, че до края на годината Законът за спорта може да бъде приет от парламента. Най-важното е, че се отвори процеса за изграждане на спортна инфраструктура и се привличат частните капитали. Това е приоритет. Подреждаме нещата така, че да се лимитира създаването на фалшиви, фантомни клубове, които помагат на президенти, за да бъдат избирани. Ще има много по-строг контрол. Ще привлечем частния капитал в публичен сектор в спорта и спортните обекти да се дават за по дълъг период от време - до 30 години, защото възвръщаемостта в спортната инвестиция е най-бавна. Мисля си, че това ще бъде много важна революционна крачка, която ще защитавам до последно в парламента, обясни министър Кралев, цитиран от БНР.\"Върнах се в родния си град, за да се включа в кампанията \"Да изчистим България заедно\". Вече за трета година подкрепяме тази мащабна инициатива, защото всички публични личности трябва да се включим и да покажем на младите хора колко е важно да се грижим за средата, в която живеем и работим. Ако всеки почисти пред дома си, страната ни ще бъде чиста. Дължим го на младите поколения, а те на техните деца\", заяви министър Кралев.Заместник-министърът на младежта и спорта Ваня Колева, около 50 служители на ММС и 35 деца от държавното спортно училище \"Ген. Владимир Стойчев\", които тренират гребане и кану-каяк почистиха брега и хангарите за лодки на езерото \"Панчарево\".\"Всички искаме нашите талантливи млади спортисти да се подготвят при добри условия, за да идват на тренировките с желание, да изпитват удоволствие и да постигат високи резултати. Министерството на младежта и спорта полага всички усилия, за да им осигури тези условия, а с акции като това почистване тяхната база става още по-хубава. Благодаря за съдействието и на община Панчарево и кмета Димитър Сичанов\", каза Колева.ММС организара и всички младежки информационно-консултантски центрове, които чистиха в цялата страна.Хиляди доброволци се включиха и в почистването на Бургас и общините край областния град - Айтос , Камено, Карнобат, Малко Търново, Несебър, Поморие, Приморско, Руен, Созопол, Средец, Сунгурларе, Царево.", "date": "2017.09.16", "title": "Законът за спорта може да бъде приет до края на годината, оптимист Кралев"}
{"url": "https://news.bg/int-economics/masovite-profesii-v-industriyata-namalyavat.html", "text": "Преизбраха Василии Тарлев (премиер на Молдова 2001-2008 г.) за преседател на Съвета на Международния конгрес на индустриалците и предприемачите, съобщиха от Асоциацията на индустриалците и предприемачите в България.Гласуването беше по време на XI-тата Асамблея на Международния конгрес на индустриалците и предприемачите, която бе в столицата на Беларус. В доклада си, изнесен пред форума, Тарлев обяснява, че масовите професии в индустрията намаляват.На събитието присъстваха делегати от 32 национални съюзи и асоциации, представители на бизнес средите от 28 страни в това число - 11 страни от Европейския съюз, 5 от Евразия, 10 от Общността на независимите държави и 3 страни от БРИКС, 11 от Организацията за Черноморско икономическо сътрудничество. Тази година тържествено се отбелязва и юбилея на организацията - 25 години от учредяването на Международния конгрес на индустриалците и предприемачите с неговите 14 комитета и 7 представителства.Участниците в Конгреса се обявиха против икономически ограничения в международната търговия и спазване на принципите на Световната търговска организация. Г-н Тарлев заяви, че Конгресът се провежда при едни сложни обстоятелства, но остава принципно неполитическа организация.Участниците бяха запознати с докладите на Съвета на Международния конгрес на индустриалците и предприемачите и на Контролната комисия за 2013-2017 г.В доклада на председателя на Международния конгрес на индустриалците и предприемачите Василий Тарлев бе акцентирано, че на дневен ред са промените свързани с технологичния ред, с цифровата революция и роботизацията, с намаляването на дела на енергоресурсите и суровините в производството.Тарлев обяснява, че масовите професии намаляват от индустрията. Според доклада тук се отнасят и факторите на уязвимост, свързани с процеса на глобализацията и особено причинени от прилагането на санкции и търговски ограничения, превръщащи икономическите отношения в инструмент за взаимен натиск.Насоки на по-нататъшната дейност на организацията ще бъдат определени, като се вземат предвид сегашните тенденции в развитието на световните икономически отношения, състоянието на интеграционните процеси в икономическото пространство на Европа, Азия и останалия свят.", "date": "2017.09.16", "title": "Масовите професии в индустрията намаляват"}
{"url": "https://news.bg/regions/neno-dimov-iska-kampinguvaneto-da-e-reglamentirano-v-zakon.html", "text": "Къмпингуването да бъде регламентирано в Закона за туризма и да има правила, които да се спазват. Това заяви министърът на околната среда и водите Нено Димов, който се включи в почистването на плажа Корал като част от кампанията \"Да изчистим България заедно\", съобщиха от ековедомството.В мейла информират, че министърът извадил три чувала пластмаса от няколко квадратни метра на Корал. \"Няма как да си любител на природата и да замърсяваш така. Истинското опазване на околната среда започва от главата и сърцето\", каза Нено Димов.По думите на екоминистър Димов, опазването на околната среда означава да няма безразборно изхвърляне на боклуци. Той поиска и това да бъде уредено законово. За да се научим как да мислим по-природосъобразно, трябва да знаем какво казва законът - какво може и какво не може. Това изхвърляне на отпадъци на плажа от къмингуващи определено трябва да бъде забранено, категоричен бил министър Димов.Когато има регламент, ще може да се налагат и безусловни санкции, убеден бил Нено Димов.Независимо от трите чувала пластмаса, които намерил Димов, статистиката от събраните отпадъци по време на кампанията по години сочи, че те намаляват.През 2013 г. са събрани и депонирани около 26 000 т, а през миналата - под 5000 т. МОСВ традиционно подкрепя кампанията, като отваря депата за отпадъци за депониране без такси за общините в дните на кампанията.Около 150 служители от централната администрация на МОСВ, РИОСВ - София, ИАОС и ПУДООС бяха част от големия отбор на \"Да изчистим България заедно\" и почистиха Ловния парк в София.В акцията се включиха и зам.-министрите на околната среда и водите Атанаска Николова и Красимир Живков. За часове бяха събрани около 1 тон отпадъци, които ще бъдат транспортирани с камиони на ПУДООС до завода за боклук, уверяват от ековедомството.При почистването доброволците се натъкнаха на различни находки - тротинетка, кантар, матраци и автомобилни гуми, но най-много бяха фасовете около беседките и пейките.", "date": "2017.09.16", "title": "Нено Димов иска къмпингуването да е регламентирано в Закон"}
{"url": "https://news.bg/society/balgarite-tarsyat-saglasie-v-imeto-na-natsionalni-kauzi-ubeden-dimitar-glavchev.html", "text": "Българите, обединени от обща цел, могат да работят заедно, да търсят съгласие и подкрепа в името на национални каузи.Това подчерта в речта си председателят на 44-то Народно събрание Димитър Главчев. Той заедно с народни представители участваха в честването на 201 години от рождението на Екзарх Антим Първи във Видин.Първият български екзарх и председател на Учредителното събрание е духовен водач и обединител на нацията, останал неотлъчно до своя народ и участвал в съграждането на съвременната българска държавност, отбеляза още Димитър Главчев.Той припомни, че Антим Първи оглавява Българската екзархия - първата българска институция преди възстановяването на нашата държава и така остава в историята като първия легитимен представител на българския народ.Димитър Главчев призова да си припомним думите на Антим Първи: \"Ще бъда блажен, ако с моята саможертва възкръсне България за нов свободен живот\" и подчерта, че 201-та годишнина от рождението му е повод за пореден път да изразим почитта, преклонението и уважението си пред неговата достойна и благородна личност.Отбелязването на годишнината започна с тържествена Света литургия в катедрален храм \"Св. Вмчк. Димитър Солунски\" във Видин. По-късно председателят на парламента и народни представители се включиха в литийното шествие от катедралния храм до гробницата-мавзолей на Екзарх Антим Първи.Белоградчишкият епископ Поликарп връчи на председателя на Народното събрание грамота и орден с лика Антим Първи.При посещението си във Видин Главчев присъства и на тържественото откриване на филиал на Русенския университет \"Ангел Кънчев\".Председателят на парламента изрази увереност, че подразделението на висшето учебно заведение ще бъде привлекателно образователно средище за младежите от този край на България и полезно за развитието на Видинска област. С него са свързани надеждите ни повече млади хора да останат в града и да отговорят на нуждите от специалисти в областта на индустрията, транспортната инфраструктура и аграрния сектор, подчерта Димитър Главчев.През годините Русенският университет се утвърди като авторитетен и предпочитан от студентите образователен, научен и културен център, осигуряващ качествена подготовка на младежи от цялата страна, посочи председателят на Народното събрание.По думите му стимулирането на откривателския дух, развиването на иновативно мислене и даването на възможност за творчески изяви на студентите е гаранцията за успех на университета и на неговите възпитаници.Димитър Главчев пожела на академичния състав, служителите и студентите много нови успехи в постигането на високи образователни и научни цели.За подкрепата, която оказва на университета, ректорът на висшето училище Велизара Пенчева връчи на председателя на Народното събрание кристалния знак на висшето училище.", "date": "2017.09.16", "title": "Българите търсят съгласие в името на национални каузи, убеден Димитър Главчев "}
{"url": "https://news.bg/crime/1500-leva-e-parichnata-garantsiya-na-biyacha-na-slepi-turisti.html", "text": "Магистратите от районния съд в Несебър пуснаха под парична гаранция от 1500 лева , който нападна с юмруци незрящи туристи в старата част на морския град, съобщи БТА.Към момента няма насрочена дата за начало на съдебния процес срещу нападателя, тъй като досъдебното производство не е приключило.Припомняме, 21-годишният Тодор Николов нападна безпричинно слепи туристи през юни 2017 г. на главната улица в Несебър. След като влезе в ареста Николов се оказа много болен.", "date": "2017.09.16", "title": "1500 лева е паричната гаранция на бияча на слепи туристи"}
{"url": "https://news.bg/bulgaria/pozhar-v-sofiyskiya-kvartal-simeonovo.html", "text": "Дете е загинало при пожар в софийския квартал Симеоново, съобщи бТВ.В болница е настанена майка му.Пожарната е изпратила екипи на мястото на инцидента. Линейка е отвела в болница жена и нейното дете.За съжаление детето е починало в лечебното заведение.Четири противопожарни екипа и линейка на столичната пожарна са се отзовали на сигнал, постъпил към 18.40 часа, за пожар, възникнал в къща в кв. \"Симеоново\". Още при пристигане на място, пожарникари са извели от постройката 2-годишно момченце.Това уточниха от пресцентъра на МВР.Детето е откарано в болница, но по-късно е починало. Според първоначалната информация, няма данни за други пострадали. Огънят е погасен за минути. На място се извършва оглед, изясняват се причините за пожара.", "date": "2017.09.16", "title": "Пожар в софийския квартал Симеоново"}
{"url": "https://news.bg/world/otkriha-otsechkata-na-magistralata-ot-pirot-do-balgarskata-granitsa.html", "text": "Днес беше пусната за движение отсечката от магистралата от Пирот до българската граница. Участъкът, част от източното разклонение на коридор номер 10, е дълъг малко над 30 километра.На откриването президентът на Сърбия Александър Вучич официално обяви, че магистралата от София до Белград е вече завършена за сърбите. До края на годината се очаква да бъде построена почти цялата част от източната посока на Коридор номер 10 - от Ниш до границата с България с дължина близо 70 километра.\"От десетилетия се говори за магистрала, която ще свърже София с Белград и Истанбул и тази приказка сега е реалност\", заяви сръбският президент Александър Вучич, който откри частта автомагистралата, свързваща Пирот и сръбския Димитровград (Цариброд), до българската граница.\"Всеки, който пътува по новата магистрала, ще има усещането, че пътува по европейски автомагистрали, а тунелите по нея са по-хубави от швейцарските\", заяви сръбският президент и допълни, че финансирането за мащабния проект е било изцяло местно.Сръбският държавен глава беше категоричен, че резултатите на политиците се измерват и с километрите построени автомагистрали, железопътни линии и със стандарта на живот и изрази увереност, че след няколко години сърбите ще дадат положителна оценка на работата на управляващите.От българска страна за модернизация на участъка между Калотина и Драгоман беше обявена обществена поръчка преди 3 дни.Вучич допълни, че очаква скоро и договор за автомагистралата Ниш - Плочник, част от трасето Ниш - Прищина, с която Сърбия ще се свърже както със сърбите в Косово, така и с албанците в Албания, а Ниш по думите му ще стане кръстопът на всички пътища.", "date": "2017.09.16", "title": "Откриха отсечката на магистралата от Пирот до българската граница"}
{"url": "https://news.bg/int-politics/kitay-nastoya-sasht-da-sprat-sas-zaplahite-zaradi-severna-koreya.html", "text": "Посланикът на Китай във Вашингтон призова САЩ да се въздържат от отправянето на заплахи във връзка със Северна Корея, която вчера сутринта проведе поредно ракетно изпитание, като изстреля балистична ракета, която прелетя над Япония и падна в Тихия океан, съобщава \"Ройтерс\".Посланикът Цуи Тианкай заяви пред журналисти по време на събитие в китайското посолство във Вашингтон: \"Честно казано, смятам, че САЩ трябва да направят... много повече от сега, за да има действително ефективно международно сътрудничество по този въпрос.\"\"Те трябва да се въздържат да отправят повече заплахи. Те трябва да сторят повече, за да намерят ефективни начини за възобновяване на диалога и преговорите\", допълни китайският дипломат.Американският президент Доналд Тръмп и други високопоставени личности в САЩ и по света призоваха Китай да засили дипломатическия и икономически натиск върху своя комунистически съюзник, за да помогне за разрешаването на конфликта във връзка с оръжейните и ядрените програми на Северна Корея.Китай участва на страната на Северна Корея по време на Корейската война през 1950-1953 г., в която китайският вожд Мао Цзедун загуби най-големия си син, а Пекин отдавна е главен съюзник на Пхенян и основен търговски пантньор.Ала китайското правителство твърди в последните години, че няма никакъв контрол над Северна Корея, и настоява, че САЩ са тези, които трябва да сторят повече по темата.", "date": "2017.09.16", "title": "Китай настоя САЩ да спрат със заплахите заради Северна Корея"}
{"url": "https://news.bg/world/zakopchaha-18-godishen-zaradi-atentata-v-london.html", "text": "18-годишен мъж е бил арестуван във връзка с вчерашния терористичен акт в метрото в Лондон, съобщават британските медии.Мъжът е бил задаржан в района на пристанището в град Дувър и отведен в местен полицейски участък.Според лондонската полиция арестът е \"значим\", но не предоставят повече подробности. Заплахата от тероризъм остава на най-високото критично ниво. 30 души бяха ранени след експлозията в метровлак на метростанцията \"Парсънс Грийн\" в Западен Лондон.Повечето хора са получили леки наранявания, като вече са освободени от болниците. Трима души остават на болнично лечение.Британският вътрешен министър Амбър Руд следобед ще председателства заседание на правителствения комитет за извънредни ситуации \"Кобра\".", "date": "2017.09.16", "title": "Закопчаха 18-годишен заради атентата в Лондон"}
{"url": "https://news.bg/bulgaria/pozhar-zadimi-chast-ot-am-struma.html", "text": "Противопожарни екипи погасиха горящи стърнища край АМ \"Струма\", в района на Дупница.Това съобщиха от МВР.От вътрешното министерство уточняват, че не е имало задимяване на магистралата, движението не е спирано.Вече е възстановено електрозахранването на преминаващата в близост ж.п. линия.", "date": "2017.09.16", "title": "Пожар задими част от АМ Струма"}
{"url": "https://news.bg/world/signali-za-bombi-razbuniha-moskva.html", "text": "Сигнал за бомба е опразнил нощен клуб в Москва, съобщава ТАСС.Евакуирани са около 1000 души посетители и персонал.Районът е отцепен от полицията. Клубът се намира на ул. \"Болотная набережная\".Източник от службите за сигурност заяви пред РИА Новости, че три клуба се проверяват в столицата.Полицейската акция е започнала след анонимен сигнал за поставена бомба.И трите клуба се намират на една и съща улица. \"Бессоница\", Icon и Red.Според Интерфакс в събота около 8 000 души са били евакуирани заради фалшиви бомбени заплахи.Обажданията са започнали около 18 часа местно време и са били близо 40. Те са се отнасяли за търговски центрове, клубове, кинотеатър, дори и за Ярославската гара.Властите се заканват да задържат фалшивите бомбаджии.", "date": "2017.09.16", "title": "Сигнали за бомби разбуниха Москва"}
{"url": "https://news.bg/world/kokteyli-molotov-i-salzotvoren-gaz-v-atina-za-smartta-na-rapar.html", "text": "Коктейли Молотов и сълзотворен газ в Атина отбелязаха петата годишнина от смъртта на рапъра Павлос Фисас, известен като Кила П.Той беше убит от привърженик на ултранационалистическата и ксенофобската партия Златна зора.Полицията използва сълзотворен газ, за да разпръсне привърженици на левицата. Протестиращите отговориха с коктейли Молотов.Очаква се втори протест в понеделник в работническото предградие на Атина - Керацини, където беше убит рапъра.На 18 септември 2013 г. Павлос Фисас беше убит в Атина.", "date": "2017.09.16", "title": "Коктейли Молотов и сълзотворен газ в Атина за смъртта на рапър"}
{"url": "https://news.bg/crime/mlada-zhena-zagina-sled-chelen-udar-na-patya-yablanitsa-tarnovo.html", "text": "Млада жена е загинала след челна катастрофа между два леки автомобила на пътя Ябланица - Велико Търново, съобщават от МВР. Трагедията се е разиграла към 9:30 часа сутринта в участъка от пътя при село Микре. Загиналата 21-годишна жена е шофирала една от колите. Другият водач, който е 37-годишен мъж, е откаран за преглед в болница, без опасност за живота. Според очевидци е с множество наранявания. До приключване на огледа на мястото на инцидента пътни полицаи пренасочват движението през селото.", "date": "2017.09.16", "title": "Млада жена загина след челен удар на пътя Ябланица-Търново"}
{"url": "https://news.bg/politics/vlastta-zadelya-600-mln-lv-za-obrazovatelna-infrastruktura-v-tsyalata-strana.html", "text": "Около 600 млн. лв. са предвидени за образователна инфраструктура в цялата страна. Това обяви премиерът Бойко Борисов в Девин, съобщава БНР.В четвъртък правителството ще изнесе подробна информация колко средства ще бъдат разпределени в училищата и детските градини в страната.\"Събрал съм всички кметове, спортния министър, регионалния министър, министъра на образованието и ще ви кажем, училище по училище, детска градина по детска градина по колко пари отиват за всяко едно - милион и половина, два. Ей тия пари са за цялата страна и голяма част от родопските училища попадат в тях\", посочи министър-председателят.По думите му, били заделени и няколкостотин милиона за благоустройство на множество населени места в страната. По повод полицейските протести, Борисов коментира, че искал на всички да бъдат вдигнати заплатите. \"Но ние в предизборната кампания първо обявихме, че това ще бъдат на учителите, на минималните пенсии, които коалиционният партньор искаше и вече е факт това, което сме обещали. За следващата година ще преглеждаме бюджета и ще търсим възможности. В пъти, пъти се е повишило и заплащането, а да не говорим за обезпечаването на моите колеги. Винаги се намират някои да излязат, които да мрънкат\", изтъкна премиерът. ", "date": "2017.09.16", "title": "Властта заделя 600 млн. лв. за образователна инфраструктура в цялата страна"}
{"url": "https://news.bg/tourism/20-hil-kitaytsi-posetili-balgariya-prez-2016-a-nay-obichat-shkembe-chorba-s-chesan.html", "text": "20 хиляди туристи от Китай са посетили България през миналата година.Вече са водени разговори с българското Министерство на туризма за засилено сътрудничество в сферата на туризма. Това съобщи във Варна китайският посланик у нас Джан Хайджоу, цитиран от БНР.Първият секретар по търговските въпроси към посолството на Китай у нас Ли Джанрен, който е учил у нас, отговори кое от българската кухня му допада най-много. \"Вашата храна много прилича на китайската храна, особено когато е шкембе чорба. На много наши хора много им хареса шкембе чорбата с чесън. На сто процента по вашия начин. Ако няма чесън, аз мисля, че няма да стане чисто българска супа\", коментира Ли Джанрен.", "date": "2017.09.16", "title": "20 хил. китайци посетили България през 2016-а, най-обичат шкембе чорба с чесън"}
{"url": "https://news.bg/press/18-godini-zatvor-za-akusherkata-emiliya-kovacheva-krasimir-valchev-lipsvat-1000-uchiteli-po-matematika-i-fizika.html", "text": "Присъда. \"Сега\":18 години затвор за акушерката Емилия Ковачева18 години затвор за Емилия Ковачева за опит за умишлено убийство на 4-дневната Никол. Софийски градски съд присъди и 400 хиляди обезщетение за малката Никол. Ковачева е подсъдима за това, че по време на дежурство в нощта срещу 18 април е пребила почти до смърт новороденото, съобщава БНТ.Никол беше приета по спешност в болница \"Токуда\" с черепно-мозъчна травма, а без своевременна лекарска намеса, според експертите е имало реална опасност да умре.Съдът измени и мярката й от парична гаранция в домашен арест. Решението на съда не е окончателно и може да се обжалва или протестира пред по-горната инстанция - Софийски апелативен съд.По-рано днес прокуратурата поиска 12 години затвор за акушерката Емилия Ковачева. В досъдебното производство са разпитани 31 свидетели, изготвени са били и експертизи. През юли 2016 г. тя излезе на свобода под парична гаранция от 1500 лв. Първи учебен ден. \"Монитор\":Красимир Вълчев: Липсват 1000 учители по математика и физика Има недостиг в цялата страна от около 1000 преподаватели, главно по математика и физика. Директорите на училища трябва да прекратят практиката да се наемат учителите със сезонни договори. Това обяви министър Красимир Вълчев пред БНТ.Учителят не е сезонен работник, но при сключването на договорите има и две страни, обяви той. \"Призовавам учителите да не се съгласяват на такава практика\", каза още той.Вълчев разкри обаче, че има недостиг на учители. Липсват около 1000 преподаватели, главно по математика и физика. \"Правим всичко възможно да подобрим условията, за да привлечем учители. Може и да нямат опит. Ще търсим и хора, които работят други професии\", каза той. Министърът бе категоричен, че всички ще си получат увеличението от 1 октомври. Вода.\"Сега\":Обявено е бедствено положение в община Панагюрище заради недостиг на питейна водаКметът на Панагюрище Никола Белишки е обявил бедствено положение в средногорската община от днес до 21 септември, съобщават от пресцентъра на администрацията, цитирана от БНТ. Продължителното засушаване и множество аварии на магистралния водопровод са довели до остър недостиг на вода за питейно-битови нужди.Магистралният водопровод е силно амортизиран, с множество течове по трасето и постоянни аварии, поради което по него не достига необходимото количество вода до град Панагюрище и околните села, посочват от пресцентъра. За последните последните 10 дни са станали общо 16 аварии по трасето.С цел недопускане на рискове за здравето и живота на жителите на община Панагюрище и необходимостта от провеждане на неотложни аварийно-възстановителни работи на централния водопровод, е обявено бедствено положение за гр. Панагюрище и селата Бъта, Баня, Оборище, Елшица, Левски, Поибрене и Попинци.За преодоляване на кризисната ситуация е сформиран щаб за координация на извършваните неотложни аварийно-възстановителни работи. Слави. \"24 Часа\":Слави Трифонов: Търся талантливи българи да заместят сегашната политическа класа Водещият Слави трифонов разпрати писмо до медиите, в което обявява, че започва да търси талантливи българи, които да заместят сегашната политическа класа, която е некадърна.Ето и пълния текст на писмото, публикуван без редакторска намеса:\"Уважаеми съотечественици, доказателствата за некадърността и неморалността на сегашната политическа класа са постоянни. За съжаление бих казал - ежедневни.Тъжна, тъжна, тъжна работа.Постоянната демонстрация на некомпетентност и арогантност, от страна на политическата класа са основателен повод, а пък има три милиона и половина основателни причини, да заявя следното:Референдумът продължава и това продължение неминуемо ще доведе до отвоюване от страна на народа на гражданските му права. Ние от инициативния комитет смятаме, че хората, които представляват държавата, родината и нас самите, не притежават нито необходимия капацитет, нито необходимите качества, нито необходимия морал за да бъдат наречени политици и държавници.\" ", "date": "2017.09.16", "title": "18 години затвор за акушерката Емилия Ковачева; Красимир Вълчев: Липсват 1000 учители по математика и физика"}
{"url": "https://news.bg/int-politics/kndr-e-blizo-do-izpalnenie-na-yadrenite-si-tseli-vapreki-sanktsiite.html", "text": "Северна Корея е близо до изпълнение на ядрените си цели, въпреки санкциите, които й налагат. Това обяви вождът Ким чен Ун по време на инспекция преди изстрелването на поредната балистична ракета. Това съобщиха медиите в Пхенян. По думите му, до международната общност е бил изпратен ясен сигнал с всички тези опити. Ние ще изпълним целите си, без значение от санкциите, убеден е Ким. По-рано САЩ осъди демонстрираната от Северна Корея агресия. Въпреки че Русия направи същото, тя, заедно с Франция, се обяви за диалог.На извънредно заседание в петък, Съветът за сигурност на ООН осъди единодушно провокациите на КНДР и призова страната да спре. Срещата бе поискана от САЩ и Япония. Пхенян изстреля поредна балистична ракета към Япония, като тя прелетя над северния остров Хокайдо и падна в Тихия океан. Това стана по-малко от две седмици след шестия ядрен опит на комунистическия режим, предизвиквайки ново напрежение в региона. Южна Корея отговори в рамките на няколко минути, като изстреля две ракети в морето в симулирана атака срещу Северна Корея.", "date": "2017.09.16", "title": "КНДР е близо до изпълнение на ядрените си цели, въпреки санкциите"}
{"url": "https://news.bg/int-politics/osse-privetstva-napredaka-v-donbas.html", "text": "Мисията на Организацията за сигурност и сътрудничество в Европа приветства напредъка на Донбас по отношение на размяната за затворници с Киев, предаде ТАСС. Това е заявил Мартин Сайдик, специален пратеник на ОССЕ.Това е знак, че мирният план върви, както е договорена. В отговор на въпрос на журналисти дали виждам прогрес, той отговаря В същото време обаче, не се уточнява колко са освободените и признава, че няма списък с имената и предстои изготвянето на такъв. Това обаче ще е трудна задача поради редица причини, каза Сайдик. ", "date": "2017.09.16", "title": "ОССЕ приветства напредъка в Донбас "}
{"url": "https://news.bg/world/islandiya-otiva-kam-predsrochni-izbori.html", "text": "Исландският премиер Бярни Бенедиктсон свика предсрочни парламентарни избори, предаде Telegraph.co.uk.Той обяви, че предпочита вотът да се проведе през ноември. По думите му, ситуацията е нежелана, но избори ще има. Нямаме друг избор, освен да оставим гласоподавателите да решат, каза той на пресконференция. До тук се стигна след обявения по-рано разпад на правителството заради напускането на коалиционен партньор.  Партия \"Светло бъдеще\" обяви, че напуска дясноцентристкото правителство, след като стана ясно, че бащата на премиера е изпратил писмо в подкрепа на осъден педофил да бъде оневинен.От \"Светло бъдеще\" отбелязват, че премиерът и Партията на независимостта не са разкрили информацията за писмото, което е \"сериозна злоупотреба с доверието\".Реформаторската партия, която държи 8 места в 63-местния парламент, призова за предсрочни избори заради скандала.Това се случва в страната за втори път през последната година.Правителството беше сформирано през януари след оставката на бившия премиер Зигмундур Гунлаугсон заради \"Панамските документи\".", "date": "2017.09.16", "title": "Исландия отива към предсрочни избори "}
{"url": "https://news.bg/disasters/poveche-ot-50-zaginali-v-nigeriya-pri-preobrashtane-na-lodka.html", "text": "Повече от 50 души загинаха в Нигерия, след като лодката им се преобърна, предаде ДПА. Трагедията се е разиграла в северозападния щат Кебби. Спасени са 47 души. Открити са били телата на някои от жертвите, но повечето все още се издирват. Плавателният съд е превозвал над 100 души и се предполага, че именно претоварването му е довело до инцидента. Лодката е пътувала от съседния Нигер.   ", "date": "2017.09.16", "title": "Повече от 50 загинали в Нигерия при преобръщане на лодка"}
{"url": "https://news.bg/entertainment/pochina-aktyorat-hari-diyn-stantan.html", "text": "Почина американският актьор Хари Дийн Стантън, предадоха световните информационни агенции. Творецът ни напусна на 91-годишна възраст. Съобщава се, че е починал от \"естествена смърт\" в болница в Лос Анджелис.Той е известен с ролите си в \"Кръстникът\", \"Пришълецът\", \"Париж, Тексас\", \"Туин Пийкс\" и други легендарни филми.Кариерата му продължава 60 години. Дейвид Линч, режисьор на \"Туин Пийкс\" заяви, че \"Всички обичаха Хари, велик актьор и човек. Няма друг като него\".Стантън също така е бил и музикант. ", "date": "2017.09.16", "title": "Почина актьорът Хари Дийн Стантън "}
{"url": "https://news.bg/curious/pochina-nay-vazrastniyat-chovek-na-zemyata-1.html", "text": "На 117 години почина най-възрастният човек на земята в момента. Това е Вайълет Мос-Браун.Тя е починала в Ямайка, съобщи премиерът в социалните мрежи. Вайълет е родена през 1900 година, 67 години преди Ямайка да обяви независимост. През април тя бе обявена фициално за най-стария жив човек в света. Тя бе сред последните живи хора, родени през 19-и век. През август на 114 години в Израел почина най-възрастният мъж на земята - евреин, пратен в Аушвиц и оцелял. ", "date": "2017.09.16", "title": "Почина най-възрастният човек на Земята"}
{"url": "https://news.bg/world/ubit-i-raneni-pri-strelba-v-noshten-klub-v-berlin.html", "text": "Един човек е бил убит, а трима други са били ранени при стрелба в нощен луб в Берлин, предадоха световните информационни агенции. Полицията потвърждава лаконично за случилото се тази нощ. Все още информацията по случая е оскъдна. ", "date": "2017.09.16", "title": "Убит и ранени при стрелба в нощен клуб в Берлин "}
{"url": "https://news.bg/regions/zatvaryat-za-dvizhenie-dunav-most-ruse-gyurgevo-zaradi-maraton.html", "text": "Движението през граничните пунктове Русе и Гюргево по Дунав мост ще бъде ограничено за леки и товарни автомобили в двете посоки на 16 септември /събота/ между 11 и 12 часа.Временната мярка се налага заради преминаващия по моста международен маратон \"Пробег на свободния дух Русе-Гюргево\", в който ще се включат 230 лекоатлети от 11 държави.Стартът на спортната инициатива е от 11 часа пред съдебната палата в Русе.По това време ще започне и поетапното спиране на движението по Дунав мост.Пропускането на превозните средства ще бъде възстановено веднага, след преминаването на участниците в пробега от Русе към Гюргево.", "date": "2017.09.16", "title": "Затварят за движение Дунав мост Русе-Гюргево заради маратон"}
{"url": "https://news.bg/energy/spryaha-shesti-blok-na-aets-kozloduy.html", "text": "Тази сутрин в 02:34 ч. шести блок на на АЕЦ \"Козлодуй\" е бил спрян за провеждането на планов годишен ремонт, съобщават от централата.В рамките на престоя ще бъдат изпълнени необходимите ремонтни дейности на 1000-мегаватовия блок, както и надзор и профилактика на оборудването и на системите.Реакторът ще бъде презареден със свежо ядрено гориво за 23-а горивна кампания.В периода на спирането предстои реализация на дейности по проекта за продължаване на срока на експлоатация на шести блок, обхващащи комплексно обследване на оборудване и тръбопроводи.Предвижда се плановият годишен ремонт да приключи в края на октомври.1000-мегаватовият пети блок на АЕЦ \"Козлодуй\" работи с пълно натоварване на мощността.", "date": "2017.09.16", "title": "Спряха шести блок на АЕЦ \"Козлодуй\""}
{"url": "https://news.bg/int-politics/bezreditsi-v-seynt-luis-sled-masovi-protesti-na-chernokozhi.html", "text": "Полицията в американския град Сейнт Луис, щата Мисури, е използвала лютив спрей срещу участници в масови протести, които избухнаха, след като съдът оправда бившия бял полицай Джейсън Стокли, който през 2011 г. застреля чернокож мъж, съобщава АП.13 души са били задържани, след като замеряли полицаите с бутилки и други предмети и хвърляли камъни по патрулките. Четирима полицаи са ранени.Някои от протестиращите са носили оръжия, което е законно в Мисури, но до стрелба не се е стигнало.Като цяло протестите са били мирни, само на моменти се е стигнало до напрежение.Инцидентът, заради който чернокожите в Сейнт Луис протестират, стана през декември 2011 г. Полицаят Стокли и партньорът му заподозрели въпросния чернокож за разпространение на наркотици и се опитали да го задържат. След гонитба с коли Стокли го прострелял пет пъти.Пред съда бившият полицай обясни, че заподозреният е държал пистолет преди гонитбата и той се е почувствал в опасност, поради което е стрелял. Обвинението твърдеше, че полицаят е подхвърлил оръжието в колата на застреляния, но според съдията не са представени убедителни доказателства в подкрепа на това твърдение.", "date": "2017.09.16", "title": "Безредици в Сейнт Луис след масови протести на чернокожи "}
{"url": "https://news.bg/int-politics/severna-koreya-nezabavno-da-spre-sas-skandalnite-deystviya-nastoya-savetat-za-sigurnost.html", "text": "Съветът за сигурност на ООН остро осъди поредното изпитание на балистична ракета от страна на Северна Корея, като го определи като \"крайна провокация\" в декларация, одобрена на извънредно заседание при закрити врата, съобщават световните осведомителни агенции.Съветът за сигурност подчерта, че става дума за \"скандални действия\", като отправи призив към Пхенян веднага да ги преустанови.Северна Корея извърши поредното си изпитание на балистична ракета вчера сутринта, като ракетата прелетя над Япония. Това стана само четири дни след резолюцията на Съвета за сигурност, с която бяха засилени санкциите срещу изолираната комунистическа държава.Междувременно Пхенян обяви, че целта на страната е да установи \"равновесие\" с военните сили на САЩ.От своя страна американският президент Доналд Тръмп отново предупреди, че САЩ разполагат с \"ефективни и съкрушителни\" военни варианти в отговор на заплахата .", "date": "2017.09.16", "title": "Северна Корея незабавно да спре със \"скандалните действия\", настоя Съветът за сигурност"}
{"url": "https://news.bg/politics/lobistite-postignaha-svoeto-po-prizemyavaneto-na-boynata-aviatsiya-kategorichen-radev.html", "text": "Най-логично е новият председател на Върховния административен съд (ВАС) да се избира от новия състав на Висшия съдебен съвет (ВСС). Старият състав на ВСС вече излъчи своя кандидат ( б. р.). Ако му дадем шанс да бъде потвърден от новия състав на ВСС, то неговият авторитет ще бъде още по-голям.Така президентът Румен Радев коментира казуса с назначаването на нов председател на ВАС, докато взимаше участие в акцията \"Да изчистим България заедно\".Освен това държавният глава изказа категоричното си мнение, че лобистите са постигнали своето по отношение на конкурса за изтребителите. По думите му, конкурсът се връща в изходна точка и \"това означава окончателно да приземим 100-годишната си авиация\".Според е Радев е бил задраскан трудът на военните експерти, както и очакванията на военните летци и инженери за навременно решаване на този проблем.Той припомни вече изказана от него позиция, че целта на създадената парламентарна комисия била да бъде използвана за трибунал за политически цели.А относно това, че процедурата за избор на изтребители се е върнала в изходна точка, президентът коментира, че няма никаква яснота кога ще продължи. \"Ако си решил да не инвестираш в сигурност, намираш начин и поводи да протакаш\", изтъкна той.Във връзка с противоречията между БСП и ГЕРБ за антикорупционния закон, Радев настоя, че единственият консенсус е да се отговори на очакванията на българския народ.\"Консенсусът е да има безкромисно отношение към корупцията по най-високите етажи на властта\", отсече държавният глава.", "date": "2017.09.16", "title": "Лобистите постигнаха своето по приземяването на бойната авиация, категоричен Радев"}
{"url": "https://news.bg/society/da-promenim-nastroykata-si-za-da-e-balgariya-chista-zove-rumen-radev.html", "text": "Администрацията на президента и лично държавният глава Румен Радев се включиха в инициативата на БиТиВи \"Да изчистим България заедно\".Преди да се заеме с почистването, президентът коментира, че поне веднъж в годината всеки трябва да чисти със собствените си ръце, за да осъзнае проблема със замърсяването на нашата природа.\"Това, разбира се, е проблем, който сами създаваме благодарение на нашата немарливост. За да го решим, трябва да променим настройката си и да осъзнаем, че нашият дом не е затворен между стените на жилището\", каза още президентът.По думите му, необходима е работа с децата, така че от малки да осъзнават каузата на една чиста природа.Той разкри, че в дома му всеки от семейството си имал своя зона на отговорност и всеки чистел. ", "date": "2017.09.16", "title": "Да променим настройката си, за да е България чиста, зове Румен Радев"}
{"url": "https://news.bg/world/golyama-politseyska-hayka-v-london-po-izdirvaneto-na-teroristite.html", "text": "В Лондон тече голяма операция по издирването на извършителите на вчерашния терористичен акт на метростанция \"Парсънс Грийн\" в западната част на британската столица, при който със самоделно взривно устройство бяха ранени 29 души.Полицията усилено издирва терористите, преглеждайки голям обем от материал, заснет от множеството камери в района на \"Парсънс Грийн\" и по цялата линия на метрото. Метростанцията е била отворена тази сутрин.Равнището на заплаха от терористични атаки снощи беше повишено на \"критично\". Терористичната групировка ДАЕШ (\"Ислямска държава\") пое отговорност за атентата, но от Скотланд ярд коментираха, че \"това е рутинна практика на групировката, независимо дали има връзки с нападателите\".От Скотланд ярд призоваха хората да бъдат бдителни, но да не се поддават на паника.Част от ранените хора, повечето от които с обгаряния, вече са изписани от болниците.", "date": "2017.09.16", "title": "Голяма полицейска хайка в Лондон по издирването на терористите"}
