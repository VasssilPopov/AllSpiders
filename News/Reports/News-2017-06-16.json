{"url": "https://news.bg/int-politics/islyamskite-ekstremisti-barzo-se-uvelichavat-v-shvetsiya.html", "text": "Броят на ислямските екстремисти в Швеция е нараснал до хиляди през последните години, но само неколцина представляват заплаха за сигурността на обществото. Това обяви ръководителят на службите за сигурност на скандинавската страна, цитиран от \"Ройтерс\".Швеция е все още в шок, след като петима души загинаха и 15 бяха ранени, когато откраднат камион беше забит в група хора на оживена търговска улица и впоследствие се разби в търговски център в Стокхолм на 7 април.Полицията държи отговорен за кървавата баня узбек, който е признал, че е управлявал камиона.Андерс Торнберг, шеф на Шведската служба за сигурност, увери, че само шепа екстремисти имали желание и способности да извършат нападения. Той обвини пропагандата на терористичната групировка ДАЕШ (\"Ислямска държава\") за проблема.\"Никога не сме виждали нещо подобно преди\", изтъкна Торнберг пред държавната информационна агенция ТТ.Той допълни, че в бройката на опасните екстремисти са включени онези, които само симпатизират на екстремистите до онези, които разпространяват техните послания, набират и събират средства.\"Нарастването на екстремизма е предизвикателство с исторически пропорции\", отбеляза Торнберг.Най-големите концентрации на екстремисти били в Стокхолм, Гьотеборг, Малмьо и Йоребро.Правителството затегна законите и обеща повече средства за полицията и службите за сигурност. То планира допълнителни мерки, включително засилено видеонаблюдение на обществени места.Ала Андерс Торнберг каза, че службите за сигурност са изправени пред нова среда, в която не е необходимо атаките да бъдат планирани и подготвяни в продължение на месеци.\"Днес, ако решите да действате, може би ще купите два ножа или ще наемете камион и ще го забиете в тълпа\", предупреди шефът на шведската служба за сигурност.", "date": "2017.06.16", "title": "Ислямските екстремисти бързо се увеличават в Швеция"}
{"url": "https://news.bg/crime/sled-pochti-20-g-sad-produtsentat-plamen-mitrev-poluchi-14-g-zatvor.html", "text": "Окръжна прокуратура - София постигна осъдителна присъда за Пламен Митрев. Той получава четиринадесет години затвор по обвинения за отвличания, изнасилвания и предоставяне на жени за развратни действия.Подсъдимият Митрев бил продуцент на телевизионно предаване и като такъв организирал конкурси по красота в страната. През 1997 г. той възложил на Ю.Д. и Ж.Г. да извършат ремонт на вилата му в с. Градец, обл. София, по време на който били свалени дръжките на всички прозорци, а на леглата и дивана в хола били монтирани вериги.В периода октомври - ноември 1997 г. Митрев се свързал с четири жени с предложения за работа - подновяване на договор с френската модна агенция \"Метрополитен\", рекламни снимки на чорапогащници, кожени палта и за календар. Вместо това те против волята им били закарани във вилата му в с. Градец, където били изнасилвани и предоставяни за развратни действия. За сломяване на съпротивата, жените били пребивани, връзвани с вериги, унижавани. С цел постигане на престъпните си цели Митрев ги заплашвал, че ще бъдат инжектирани със свръхдоза наркотик, залети със сярна киселина, а родителите им ще бъдат убити.Едно от отвлечените момичета, преди да тръгне за уговорената среща, споделила на приятелката си, че отива на снимки с Пламен Митрев, като й показала къде в тефтера си била записала телефона му. След изчезването й приятелят на момичето подал сигнал за случилото се и със съдействието на органите на полицията вилата на Митрев била обградена, а пострадалите освободени.Съдът призна подсъдимият Митрев за виновен и му наложи най-тежкото наказание за извършените от него престъпления \"Лишаване от свобода\" за срок от 14 години, което той да изтърпи при \"строг\" режим. Той е осъден да заплати и сумата от по 50 000 лв. за всяка от пострадалите като обезщетение за причинени неимуществени вреди.Съучастникът му Пламен Чубриков е осъден на 3 години \"Лишаване от свобода\", с изпитателен срок от пет години.Присъдата не е окончателна и може да бъде обжалвана пред Софийския апелативен съд.", "date": "2017.06.16", "title": "След почти 20 г. съд продуцентът Пламен Митрев получи 14 г. затвор"}
{"url": "https://news.bg/int-politics/rusiya-uspeshno-testva-raketa-prihvashtach.html", "text": "Русия е провела успешно изпитание на ракета прихващач, чиято цел е да се подобри системата за противоракетна отбрана (ПРО) на страната, съобщава руското военно министерство, цитирано от РИА \"Новости\".Изстрелването е било извършено от полигона Сари-Шаган в присъствието на представители на войските за противовъздушна отбрана и военната промишленост.Отбелязва се, че по време на изпитанието ракетата прихващач успешно е поразила условната цел.Системата за противоракетна отбрана е в арсенала на въздушно-космическите сили и покрива въздушното пространство на Москва и Централния промишлен район срещу удари на балистични ракети. Също така сред нейните задачи е да подпомага системите за предупреждения за ракетни нападения и контрола на космическото пространство.Сега за отбраната на Москва отговаря ПРО системата А-135. Нейната разработка е започнала през 1971 г., а първите изпитания са се състояли през 1979 г.През 2014 г. са започнали изпитанията на новата противоракетна система А-235.", "date": "2017.06.16", "title": "Русия успешно тества ракета прихващач"}
{"url": "https://news.bg/bulgaria/speshno-operiraha-kolyanoto-na-borisov.html", "text": "Министър-председателят Бойко Борисов е бил успешно опериран днес в Университетска болница \"Софиямед\", съобщиха от лечебното заведение. Той претърпял успешна оперативна артроскопска интервенция по спешност на коляно поради увреден менискус.Операцията е извършил началникът на Клиниката по артроскопска травматология в УМБАЛ \"Софиямед\" и един от най-добрите травматолози в страната доц. д-р Антони Георгиев.\"Операцията премина успешно, като очакваме бързо възстановяване\", коментира доц. д-р Георгиев.", "date": "2017.06.16", "title": "Спешно оперираха коляното на Борисов"}
{"url": "https://news.bg/int-politics/sasht-nyamat-informatsiya-rusiya-da-e-likvidirala-glavatarya-na-islyamska-darzhava.html", "text": "Пентагонът обяви, че не разполага с информация, която да подкрепи твърденията на Русия, че нейни сили са ликвидирали главатаря на терористичната групировка ДАЕШ (\"Ислямска държава\") Абу Бакр ал Багдади при въздушен удар близо до сирийския град Ракка през миналия месец, съобщава \"Ройтерс\".\"Ние не разполагаме с информация, която да потвърди тези съобщения\", посочи говорителят на Пентагона Джеф Дейвис.Според руснаците главатарят на терористите може да е бил ликвидиран на 28 май по време на съвещание в южните предградия на Ракка.Жертвите на този удар на руската авиация са били високопоставени терористи, влизащи в състава на \"военния съвет\" на ДАЕШ, както и още 330 терористи.По данни на руското военно министерство, сред ликвидираните терористи са \"емирът\" на Ракка Абу ал Хаджи ал-Мисри, Ибрахим Ан-Наеф ал-Хадж, контролирал района от Ракка до Ес-Сухне, и \"началникът на служба сигурност\" на ДАЕШ Сюлейман Ал-Шауах.", "date": "2017.06.16", "title": "САЩ нямат информация Русия да е ликвидирала главатаря на \"Ислямска държава\""}
{"url": "https://news.bg/int-politics/sanktsiite-na-sauditska-arabiya-i-ko-sreshtu-katar-bili-po-surovi-ot-berlinskata-stena.html", "text": "Катарски официален представител обвини Саудитска Арабия и нейните съюзници в налагането на \"обсада\" на страната му със санкции, които според него имали по-опустошителен ефект от Берлинската стена, съобщава \"Франс прес\".Али бин Шмайх ал Мари, който е председател на Националния комитет по правата на човека на Катар, изтъкна, че мерките представляват колективно наказание и цитира случай на отделяне на майка от бебето ѝ.Неотдавнашното решение на няколко страни да прекратят отношенията си с Катар потъпквало правата на гражданите от целия регион, допълни той.\"Тази обсада и тези мерки доведоха до това, което се нарича колективно наказание\", коментира Мари пред журналисти в Женева, призовавайки международната общност да се намеси.Саудитска Арабия, Обединените арабски емирства, Бахрейн и Египет обявиха по-рано този месец прекъсването на всякакви отношения с Катар. Те го обвиниха в държавна подкрепа за екстремистки групировки и осъдиха неговата политическа близост до шиитски Иран.Катар отрече твърденията.Наред с останалите мерки, четирите държави дадоха на всички катарски граждани 14 дни да напуснат техните страни и разпоредиха на своите граждани, живеещи в Катар, да се завърнат вкъщи.Това доведе до \"груби нарушения на човешки права\", заяви Мари, като посочи, че всяко катарско семейство имало най-малко един член, живеещ в други страни в региона.Тези мерки \"са по-сурови от Берлинската стена, която разделяше семейства\", добави той.Неговият комитет досега е получил 1 064 оплаквания за широк кръг нарушения на права както от страна на катарците, така и от другите замесени страни.", "date": "2017.06.16", "title": "Санкциите на Саудитска Арабия и Ко. срещу Катар били по-сурови от Берлинската стена "}
{"url": "https://news.bg/world/moskovskiyat-sad-nalozhi-domashen-arest-na-uchenik-uchastval-v-protestite.html", "text": "Съдът в Москва наложи домашен арест на 17-годишния ученик Михаил Галяшкин, който беше задържан на антикорупционния протест на 12 юни, предаде Би Би Си.Наложената мярка е за срок от два месеца - до 13 август.Следствието твърди, че момчето е използвало на митинга лютив спрей, при което бил пострадал служител на спецчастите.Разследването по делото е удължено до 12 октомври.Според следствието, ако 17-годишният Галяшкин бъде оставен на свобода, има опасност \"да въздейства\" на другите участници в процеса, а майка му може да го отведе извън московския регион.Случаят се третира като \"нападение с оръжие\" срещу служител на реда.Като утежняващо обстоятелство е посочено това, че ученикът \"нееднократно е участвал в митинги\", включително в антикорупционния протест на 26 март, организиран от Алексей Навални.Адвокатите на момчето настояваха то да бъде освободено срещу подписка, з ада може да продължи да ходи на училище и да кандидатства в университет .", "date": "2017.06.16", "title": "Московският съд наложи домашен арест на ученик, участвал в протестите"}
{"url": "https://news.bg/regions/143-172-imat-pravo-na-glas-za-referenduma-v-stara-zagora.html", "text": "Общият брой на имащите право на глас граждани, които могат да гласуват на предстоящия на 18 юни местен референдум в Стара Загора е 143 172. От тях 127 914 са гласоподавателите в града и 15 224 в селата на територията на общината. Ще се гласува в 203 редовни и една специална избирателна секция - в диспансера.На референдума ще се гласува в обичайните секции и по обичайната процедура, както на всички произвеждани досега избори.С решение на Общински съвет Стара Загора, за 18 юни е насрочен местен референдум с въпрос: \"Да бъде ли извършено отчуждаване на частните незастроени имоти в квартал \"Бедечка\", по реда на Закона за общинската собственост и Закона за устройство на територията, при граници: от изток - бул. \"Хан Тервел\", от запад - ул. \"Ив. Вазов\", от север - алеята към предприятие \"Труд\" и от юг - ул. \"Христина Морфова\"? На територията на отчуждените имоти да се изгради парк, за сметка на бюджета или активи на Община Стара Загора.\"Гласуването ще става в същите секции, където обичайно гласуват гражданите, както и при същите правила. Те ще се легитимират с лична карта пред секционната комисия, която ще установи по списъка дали имат право да гласуват. Гласоподавателите ще получат нужната бюлетина, с която ще влязат в тъмната стаичка, ще отбележат вота си, ще излязат и ще пуснат бюлетината. Всичко това трябва да става при запазване тайната на вота. Следва полагане на подпис и получаване на личната карта.Със заповед на кмета на Община Стара Загора Живко Тодоров са определени избирателните секции, предназначени за гласуване на избиратели с увредено зрение и затруднения в придвижването на територията на общината.Заявки за помощ в изборния ден могат да се правят на телефон: 042 614 614, или в сградата на Община Стара Загора, гише \"Информация\", бул. \"Цар Симеон Велики\" № 107.Цялата необходима информация за референдума, както и Списък на заличените лица от избирателните списъци, е публикувана на официалната страница на Община Стара Загора.", "date": "2017.06.16", "title": "143 172 имат право на глас за референдума в Стара Загора"}
{"url": "https://news.bg/regions/tramvaite-20-i-22-vremenno-spryaha-zaradi-pozhar.html", "text": "Столични пожарникари са гасили пожар, възникнал в тревните площи в района на паметника на Васил Левски в столицата. Пожарът е предизвикан от паднала част от контактната мрежа. Причината е авария в контактно-кабелната мрежа.Временно е спряно движението по трамвайни линии 20 и 22 в участък на паметника \"Васил Левски\", като се удължава маршрутът на автобусна линия 20 ТМ до гара Подуяне. Трамваите от линия 20 се движат до станция \"Гео Милев\", а по линия 22 - станция \"Изток\".Сигналът за възникнал огън в тревните площи около паметника на Васил Левски е постъпил към 17.50 часа днес. Незабавно са изпратени екипи на пожарната и на Пътна полиция.На безопасно място е изтеглена трамвайна мотриса, няма пострадали хора, съобщават от МВР. Пожарът е погасен за минути.Временно е спряно подаването на електричество, екипи работят по възстановяване на контактната мрежа.", "date": "2017.06.16", "title": "Трамваите 20 и 22 временно спряха заради пожар"}
{"url": "https://news.bg/world/pochina-helmut-kol.html", "text": "Хелмут Кол, бивш канцлер на Германия, е почитал тази сутрин, съобщава Bild.На 87-годишна възраст Кол е починал в дома си в Лудвигсхафен, провинция Рейнланд-Пфалц.Германското издание не посочва повече подробности по отношение на причините за смъртта на германския лидер.Хелмут Кол е канцлер на Германия по време на бурните промени в Европа в годините на перестройката в СССР и падането на комунистическите режими. Заема поста канцлер на Западна Германия от 1982 година и остава държавен ръководител до октомври 1998 година, вече след обединението на двете Германии.16-те години на власт като федерален канцлер на Германия са най-продължителните от времето на Ото фон Бисмарк. По негово време Германия се обединява политически, а по-късно Германия под негово ръководство подписва Маастрихтския договор.Управлението му е белязано на силно развитие на икономиката и активна позиция на Германия на международната сцена.През 1988 г. заедно с президента на Франция Франсоа Митеран Хелмут Кол получава международната награда \"Карл Велики\". През 1998 г. Кол е обявен от европейските държавни глави за \"Почетен гражданин на Европа\" за приноса му към обединяването и сътрудничеството между европейските държави. Той е първият човек след Жан Моне, получил това отличие.", "date": "2017.06.16", "title": "Почина Хелмут Кол"}
{"url": "https://news.bg/int-politics/nuzhno-e-transatlantichesko-edinstvo-za-novite-sanktsii-sreshtu-rusiya-obyavi-bryuksel.html", "text": "Европейският съюз подчерта необходимостта от координация с Вашингтон, след като Сенатът на САЩ гласува налагането на нови санкции срещу Русия, които провокираха остра реакция от страна на Германия и Австрия, съобщава \"Ройтерс\".\"Важно е новите мерки да бъдат координирани между международните партньори, за да се гарантира тяхното въздействие в международен план и да се поддържа единство сред партньорите относно санкциите\", подчерта говорителка на Европейската комисия.Сенатът на САЩ в сряда одобри нови санкции срещу Русия заради нейната предполагаема намеса в американските президентски избори през 2016 г., включително срещу някои руски енергийни проекти (\"Северен поток 2\"), което накара Германия да изрази опасенията си, че някои европейски компании биха могли да бъдат глобени.Ходът на Сената на САЩ не беше координиран с европейските партньори.", "date": "2017.06.16", "title": "Нужно е трансатлантическо единство за новите санкции срещу Русия, обяви Брюксел"}
{"url": "https://news.bg/int-politics/gnevni-protestirashti-nahluha-v-kmetstvoto-na-londonskiya-kvartal-kensingtan.html", "text": "Протестиращи граждани, търсещи помощ за потърпевшите на опустошителния пожар в жилищен блок в Лондон, щурмуваха кметството на лондонския квартал Кенсингтън, където се намира изгорялата кула.Хората са недоволни от липсата на информация и от това, че никой от кметството няма смелостта да поеме отговорност за трагедията.Демонстрантите скандираха \"Искаме справедливост\" и \"Срам за вас\" и носеха плакати с надпис \"Справедливост за Grenfell Tower\", съобщава кореспондентът на БНР в Лондон. Има оплаквания, че не всички, останали без покрив над главата си, са били подслонени. От кметството са им отговорили само писменно и отговорът бил назадоволителен и бягали от отговорност.Междувременно, група от около 50-60 души успя да проникне в кметството, където, според някои сведения, е имало сблъсък с полицията.Полицейското присъствие е засилено, без да е натрапчиво. Протестиращите заявиха, че ще останат пред кметството, докато не излезе някой от управата да отговори на техните въпроси. Те изтъкнаха, че това не е природно бедствие, а нещо, което е можело да бъде предотвратено и властите трябва да понесат отговорноста си. Служители на кметството бяха евакуирани от сградата.Официалният брой на жертвите е 30 души, но със сигурност са доста повече.Премиерът Тереза Мей е осигурила фонд от 5 милиона паунда за спешни доставки, храна и дрехи по време на среща с оцелели от пожара в местната църква \"Сейнт Клемънс\". Тя обаче бе вражбедно посрещната на излизане от местните жители.", "date": "2017.06.16", "title": "Гневни протестиращи нахлуха в кметството на лондонския квартал Кенсингтън"}
{"url": "https://news.bg/regions/yunesko-odobri-chetiri-balgarski-biosferni-rezervata.html", "text": "ЮНЕСКО одобри обявяването на \"Централен Балкан\", \"Червената стена\", \"Сребърна\" и \"Узунбуджак\" за биосферни резервати. Това стана на 29-ата сесия на Междуправителствения координационен съвет по Програмата \"Човекът и биосферата\", състояла се в Париж от 12 до 15 юни.С решението си Съветът потвърди, че четирите биосферни резервати отговарят на изискванията и принципите на Севилската стратегия. Номинирането им беше подкрепено от местните общности и отговорните държавни институции.Биосферните резервати са инструмент за устойчиво развитие на регионите, основаващо се на чиста и съхранена природа и на производството и предлагането на сертифицирани местни продукти и регионални марки с висока добавена стойност. Членството към световната мрежа на биосферните резервати е международно признание за това, че съответната територия се управлява по целесъобразен и устойчив начин, съгласно националното законодателство и в съответствие с общоприетите принципи за добро управление.В продължение на почти 40 години 16 български биосферни резервата са изпълнявали ефективно \"консервационна\" и \"логистична\" функция, за опазването на генетичните ресурси, видовете и екосистемите и осигуряването на условия за научни изследвания, мониторинг и образование. През годините концепцията за биосферните резервати се е развивала, съобразно съвременните предизвикателства. Постепенно на преден план е излязъл човекът и взаимодействието му с природата. Първоначалната функция на биосферните резервати се е надградила - от чисто \"опазваща\" и \"научна\", е станала \"функция на развитието\", ориентирана към устойчивото ползване на природните ресурси. Биосферните резервати постепенно са се превърнали в успешни модели за хармонично съжителство между човека и природата.", "date": "2017.06.16", "title": "ЮНЕСКО одобри четири български биосферни резервата"}
{"url": "https://news.bg/int-politics/tramp-otmeni-chast-ot-sporazumenieto-na-obama-s-kuba.html", "text": "Президентът на САЩ Доналд Тръмп обяви, че отменя \"абсолютно едностранната сделка\" с Куба, сключена от администрацията на предшественика му Барак Обама, предадоха информационните агенции.По думите на Тръмп, САЩ няма да отменят санкциите срещу Хавана, докато властите там не освободят политическите затворници и \"не започнат да уважават свободата на изразяване\".\"Америка отхвърли потисниците на кубинския народ. Днес те са отхвърлени официално. Отхвърлени.\" - заяви Тръмп в Маями, където живее многобройна кубинска общност.Тръмп се ангажира да ограничи финансовите потоци от САЩ към Куба, които според него се използват от властите в Хавана за военни цели.Остава забраната за индивидуални туристически пътувания към карибския остров, макар че круизите няма да бъдат забранявани.Не се планира закриване на американското посолство в Хавана и спиране на бизнес полетите.Тръмп заяви готовност в бъдеще да бъде сключено по-полезно споразумение между двете страни - \"най-доброто споразумение за народите на Куба и САЩ\".През 2014 г. администрацията на Барак Обама започна нормализация на отношенията с Хавана - дипломатическите отношения между двете страни бяха скъсани през 1961 г.През януари 2015 г. Обама призова конгреса към пълна отмяна на икономическото ембарго срещу Куба, а през август същата година беше открито посолството на САЩ в страната.През март 2016 г. Барак Обама посети острова, което е първата визита на американски президент от близо 90 години.", "date": "2017.06.16", "title": "Тръмп отмени част от споразумението на Обама с Куба"}
{"url": "https://news.bg/euronews/pitat-biznesa-koi-produkti-da-vklyuchim-v-sporazumenieto-s-kitay.html", "text": "На дискусия с представители на сектор \"спиртни напитки\" в България е обсъдено новото предложение за регламент на Европейската комисия относно определянето, представянето и етикетирането на спиртни напитки и защитата на географските указания за тях.В дискусията участваха представители на Националната лозаро-винарска камара, Националния институт за изследване на вино и спиртни напитки, Българската стопанска камара и Асоциацията на производителите, вносителите и търговците на спиртни напитки. Срещата е по инициатива на евродепутата Момчил Неков. С днешната среща се постави началото на дебат за промяна на европейското законодателство за спиртните напитки, така че да се отразява българският интерес. Като резултат от дискусията ще бъдат оформени предложения за изменения, които Момчил Неков ще предложи в новия регламент.Участниците предложиха на Неков под негова егида да се създаде работна група за национална стратегия за виното и спиртните напитки, която да включва и географските означения при тях.Интерес беше провокиран и от споразумението с Китай за географски означения, което е отворено за изменения и допълнения с хранителни продукти и напитки. България може да се включи само с българското розово масло и горнооряховския суджук от храните и близо 60-те означения при вината и спиртните напитки.Според Неков и за розовото масло и за суджука има място, но трябва да постави въпроса за спиртните напитки, където имаме повече защитени продукти и трябва да подбираме стратегически. В настоящия списък има 4 продукта от Великобритания и според българския евродепутат това положение трябва да се промени.На 2 юни Европейската комисия представи списък с продукти, по който държавите членки имат два месеца да предложат изменения. Момчил отправи допитване до българските министри на икономиката и на земеделието относно стъпките, които те предвиждат. Самият той ще инициира среща с Главна дирекция Земеделие в ЕК да иска български продукти да бъдат включени в споразумението.", "date": "2017.06.16", "title": "Питат бизнеса кои продукти да включим в споразумението с Китай"}
{"url": "https://news.bg/economics/tarsyat-se-vse-poveche-nepalnoletni-rabotnitsi.html", "text": "Драстично скача броят на непълнолетните, наети на работа, предаде bTV. Работодателите искат все повече разрешения от Инспекцията по труда да наемат деца. Започват и проверки.Един от акцентите в проверките по морето е именно наемането на непълнолетни на работа.През миналата година поисканите разрешения за непълнолетни са двойно повече спрямо 2015 г. Тенденцията продължава - за първите 5 месеца на тази година също има двойно нарастване спрямо същия период на миналата година.Непълнолетните работят на намален работен ден от 7 часа. За тях е забранено полагането на нощен и извънреден труд.Социалното министерство предлага облекчаване на процедурата при наемането им.В един от хотелите в Несебър назначават на сезонна работа между 25 и 30 деца, предимно в ресторанта. Но признават, че процедурата е и сложна, и дълга.\"Включва между 12 и 13 различни документа, след което тръгваме към държавните институции и там нещата се забавят. Децата искат да работят, но точно заради тези сложни процедури много от тях за съжаление отиват да работят там, където изобщо няма трудови договори.\" - коментира Любо Липчев, генерален мениджър на хотели в Несебър.С предлаганите промени двойно се съкращава срокът, в който Инспекцията по труда да реши дали непълнолетният да бъде нает на работа. Това ще се случва до 7 дни.\"Без това разрешение от Инспекцията по труда сключването на трудов договор представлява нарушение на законодателството\", обясни Лариса Тодорова от МТСП.През миналата година близо 100 работодатели са дадени на прокурор, защото са наели непълнолетни без разрешение. Това е два пъти повече от 2015 г. С предложените промени се въвеждат и конкретни срокове, в които документацията да се коригира, ако не е изрядна.От днес работодателите в туризма могат да наемат работници от трети страни за сезона по облекчена процедура.Промените са обнародвани. С тях се облекчава получаването на разрешение за достъп на чужденци до българския пазар на труда.", "date": "2017.06.16", "title": "Търсят се все повече непълнолетни работници"}
{"url": "https://news.bg/int-politics/nad-100-hil-dushi-darzhi-islyamska-darzhava-kato-zhivi-shtitove-v-mosul.html", "text": "Повече от 100 хил. цивилни остават хванати в капан от ДАЕШ (\"Ислямска държава\") в град Мосул, като подкрепяната от САЩ офанзива на иракските сили за отвоюването на иракския град от терористите навлиза в деветия си месец. Това обявиха от Върховния комисариат за бежанците на ООН (ВКБООН), цитирани от \"Ройтерс\".\"Тези цивилни са по същество държани като човешки щитове в Стария град (на Мосул)\", подчерта ръководителят на ВКБООН в Ирак Бруно Гедо.В Стария град терористите са обсадени от иракски правителствени сили.\"Няма почти никаква храна, вода, електричество, гориво. Тези цивилни живеят във все по-влошаваща се ситуация на недоимък и паника, защото са заобиколени от боеве\", допълва Бруно Гедо.Офанзивата за отвоюването на Мосул, който се води столица на ДАЕШ в Ирак, започна на 17 октомври миналата година с ключова въздушна и сухопътна подкрепа от оглавяваната от САЩ международна коалиция.Иракските правителствени сили си възвърнаха източните части на Мосул през януари, а месец по-късно започнаха настъпление към западната част на града, в която се намира Стария град.Старият град \"е много гъст лабиринт, лабиринт от улици, където боевете ще трябва да се водят на крак, къща по къща\", отбеляза Гедо. Около 200 хил. души се намираха в капана на ДАЕШ през май, но броят им оттогава се понижи, след като правителствените сили се насочиха към вътрешността на града.Падането на Мосул ще отбележи края на иракската половина на \"халифата\", който главатарят на ДАЕШ Абу Бакр ал Багдади обяви в реч в историческата джамия в Стария град преди три години, обхващащ части от Ирак и Сирия.Около 800 хил. души, повече от една трета от предвоенното население в северния иракски град, вече избягаха, търсейки убежище при роднини и приятели или в лагери.", "date": "2017.06.16", "title": "Над 100 хил. души държи \"Ислямска държава\" като живи щитове в Мосул"}
{"url": "https://news.bg/politics/tomislav-donchev-interesat-na-balgariya-e-da-bade-v-yadroto-na-evropa.html", "text": "Първостепенен интерес на България е да бъдем от ядрото на Европа, въпреки че географски сме в периферията. Това заяви вицепремиерът Томислав Дончев в студиото на \"Панорама\" по БНТ.\"Визитите на премиера във Франция, Германия и Турция в рамките на няколко дни показват важността на премиера Борисов. Страната ни е мост в региона. Знаем как да използваме вниманието, не сме важни само заради предстоящото председателство на Съвета на Европейския съюз.\" - коментира Дончев.По думите му, досега няма провалено председателство, по отношение на инфраструктура трябва да сме добре подготвени. Трябва да се намерят важни теми за България и за целия Европейски съюз. Тече диалог с останалите държави членки. Според него, дефицит има по отношение на това, че процесът е политически, а не обществен.Членството ни в еврозоната е обект на обсъждане от 2 години. Моментът сега да бъде повдигнат въпросът е добре обмислен, това е процес, който е започнал успешно, от политическа гледна точка, посочи вицепремиерът, като допълни, че това ще даде повече шансове за икономиката.Разполагайки с 3-4-5 източника на газ ще бъдем по-гъвкави, убеден съм, че газът този път няма да ни заобиколи, подчерта Томислав Дончев.\"Хъбът е много добра идея, която трябва да извърви пътя до добър технически проект. Всяка съседна държава може да доставя или купува газ. За нас на първо място е енергийната сигурност, което означава да имаме достъп и до азерски газ.\" - поясни той.\"Газовите трасета на България са в много добро състояние. Въпреки тъжната съдба на Южен поток, България има статут на стабилен партньор когато говорим за транзит на газ. Опит и репутация, трупани с десетилетия.\" - каза още той.Дончев коментира и необходимостта от реформа в администрацията.\"Проблем е когато даден човек трябва да виси цял ден на опашка, от това страда икономиката. Всяка администрация трябва да има служебен регистър, който да е достъпен от всички институции. Готови сме с първите 12 регистъра, които са служебно достъпни. Ще забраним на администрацията да иска хартия от гражданите за услуга, която може да бъде заменена от справка по служебен път. Процесът няма да стане с ентусиазъм, той предполага системна съпротива. Удостоверение на хартия осигурява власт, ако това изчезне, означава по-малко гишета, по-малко офиси. Това ще отнеме месеци. Започнахме с КАТ-София, продължаваме с кадастъра, след това и общините. Не са един или двама инвеститорите, които са си заминали от България, заради излишна административна тежест. Следващата година и половина ще направим хартията излишна в общуването между гражданите и администрацията.\" - обеща Томислав Дончев.", "date": "2017.06.16", "title": "Томислав Дончев: Интересът на България е да бъде в ядрото на Европа"}
{"url": "https://news.bg/crime/mashtabna-operatsiya-na-patna-politsiya-v-plovdivska-oblast.html", "text": "Мащабна операция по пътен контрол е проведена днес на територията на Пловдивска област под ръководството на ГДНП. С помощта на техническото оборудване в служебните автомобили пътните полицаи са връчили на място електронни фишове на 27 водачи, като общата стойност на глобите е около 4000 лева. Установен е и нарушител с натрупани и невръчени до момента 12 фиша.Предприетата широкообхватна проверка е за контрол на скоростните режими, за ползване на обезопасителни системи, за шофиране слeд употреба на алкохол и наркотични вещества, за наличие на валидна задължителна застраховка \"Гражданска отговорност\" и други изисквания по Закона за движение по пътищата.В рамките на осъществения пътен контрол днес, само за два часа, на бул. \"Кукленско шосе\" в Пловдив и в района на 155-и километър на АМ \"Тракия\", по посока Стара Загора, служители на ОДМВР - Пловдив са проверили общо 42 моторни превозни средства и 49 души.Установявани са всички явни нарушения, а с помощта на новата система - таблетните устройства, униформените на момента изкарват цялата история на водача - има ли връчени електронни фишове, има ли неплатени глоби и ако да, тогава на място на шофьора бива връчван фиш.В хода на операцията са засечени случаи на шофиране от неправоспособни водачи и такива с неплатени глоби, управление на технически неизправни автомобили, както и моторно превозно средство без регистрационни табели. Униформените са установили и нарушител на пътя, издирван многократно от полицията, за когото при прегледа в системата се оказало, че е натрупал цели 12 фиша за извършени от него нарушения, които днес са му връчени. Издадени са 7 акта за нарушения по Закона за движение по пътищата и един - по Закона за българските лични документи.С помощта на техническото оборудване в служебните автомобили пътните полицаи са връчили на място електронни фишове на 27 водачи, като общата стойност на глобите е около 4000 лева.Проведеният контрол е широкообхватен, защото покрива всички отговорности по Закона за движението по пътищата, проверки се извършват дори на пътниците - включително и за бежанци. Припомняме, че новите патрулни автомобили са оборудвани за видеозаснемане и документиране на проверката, като по този начин се постига и контрол над самите инспектиращи.", "date": "2017.06.16", "title": "Хванаха пловдивчанин с 12 невръчени фиша, написаха му 13-ти"}
{"url": "https://news.bg/int-politics/bryuksel-kam-tereza-mey-plati-si-smetkite-i-se-drazh-dobre-ako-iskash-mek-brekzit.html", "text": "Британският премиер Тереза Мей трябва да се съгласи Великобритания да си изплати задълженията към Европейския съюз и да прекрати заплахите за излизане от Общността без законово споразумение, ако желае преговори за \"по-мек Брекзит\", за какъвто призовават някои от нейните съюзници. Това изтъкват преговарящи от страна на ЕС, цитирани от \"Ройтерс\".Ако Мей и британският министър за Брекзит Дейвид Дейвис предприемат по-мек тон, след като преговорите най-накрая стартират в Брюксел през следващата седмица, те биха могли да спечелят ценни отстъпки, смятат някои.Седмица след като Тереза Мей загуби мнозинството си след изборите на 8 юни, които свика с надеждата да засили позициите си в преговорите, някои от нейните съпартийци искат тя да се съсредоточи повече върху ограничаването на щетите за бизнеса и по-малко върху ограничаването на имиграцията и другите отношения с ЕС, когато Великобритания напусне Общността през март 2019 г.Други правителства от ЕС ще бъдат доволни да позволят на Великобритания да запази търговията отворена, тъй като това ще ограничи удара върху техните собствени икономики, са коментирали официални лица пред \"Ройтерс\", макар че те не са готови да облекчат условията, които Тереза Мей ще се опита да продаде на привържениците на \"твърдия Брекзит\" в нейната партия.Но спекулирането сега върху различни видове търговско споразумение - за \"мек Брекзит\" или \"твърд\" - е поставяне на каруцата пред коня, твърдят те. Лидерите на ЕС не дадоха на главния преговарящ Мишел Барние никаква власт да преговаря за търговията, докато не договори общите контури на приоритетните въпроси за Брюксел, включително какво му дължи Лондон.Барние тази седмица призна \"чувствителността\" в Лондон по темата с предложенията на ЕС, че Великобритания може да му дължи 60 млрд. евро през 2019 г. и каза, че бързото разрешаване на проблема ще помогне на търговското споразумение.\"Ние се нуждаем от доверие, за да изградим бъдещите отношения\", подчерта Барние.Лидерите на ЕС, които ще се срещнат с Тереза Мей следващия четвъртък, бяха раздразнени от многократните ѝ заплахи да излезе от ЕС \"без споразумение\" - дори ако повечето го разглеждат като блъфиране и предизборна стратегия, имайки предвид хаоса, който това би предизвикало. Те са също така притеснени от отказа ѝ да каже, че Великобритания определено ще плати това, което Брюксел нарича \"тежка сметка\" - някои министри дори подчертаха, че ЕС може да дължи пари на Лондон.", "date": "2017.06.16", "title": "Брюксел към Тереза Мей: Плати си сметките и се дръж добре, ако искаш \"мек Брекзит\" "}
{"url": "https://news.bg/crime/samo-s-globa-se-razmina-lekarka-narkomanka.html", "text": "Варненския районен съд е освободил от наказателна отговорност 36-годишната лекарка от Бургас с инициали Ст.П., която работи като лекар в МБАЛ - Бургас.Лекарката е била изправена пред съда заради притежание на наркотици. Предложението за освобождаването от наказателна отговорност е на Районната прокуратура във Варна. Сега лекарката подлежи само на глоба в размер на 1000 лв.Случаят е от следобедните часове на 12 май тази година, когато лекарката е била забелязана в от полицаи в района на ул. \"Пробуда\" във Варна. Във Варна тя била заради участието си в професионален курс.Появата на униформените служители притеснило 36-годишната жена, тъй като в ръката си държала наркотични вещества, разфасовани в три пакетчета. Обвиняемата обяснила, че е закупила от неустановено лице хероин с тегло 1 грам.Назначената по делото съдебнопсихиатрична експертиза показала, че лекарката е зависима към хероина.Като смекчаващи отговорността обстоятелства в постановлението на Районната прокуратура във Варна, с което е направено предложение за освобождаването на лекарката от наказателна отговорност и налагане на административно наказание, са посочени чистото й съдебно минало, направеното самопризнание и изразеното съжаление.Отегчаващите отговорността й обстоятелства са професията й и заеманата от нея длъжност в лечебно заведение.", "date": "2017.06.16", "title": "Само с глоба се размина лекарка наркоманка"}
{"url": "https://news.bg/int-politics/liderat-na-opozitsiyata-v-turtsiya-obvini-erdogan-vav-vtori-prevrat.html", "text": "Основният опозиционен лидер в Турция обвини президента Реджеп Тайип Ердоган в провеждането на \"втори преврат\" с предприетите репресии, последвали неуспешния пуч през миналия юли, докато той продължава протестния си поход към Истанбул от Анкара, съобщава \"Франс прес\".Лидерът на Народнорепубликанската партия Кемал Кълъчдароглу започна похода, след като бившият журналист, превърнал се в депутат от Народнорепубликанската партия Енис Бербероглу беше осъден на 25 години затвор в сряда по обвинение, че е предоставил класифицирана информация на вестник.В своето най-голямо предизвикателство към властите досега, лидерът на втората по големина турска партия се отправя ходом към затвора в истанбулския квартал \"Малтепе\", където Бербероглу е задържан, приканвайки привържениците си да го придружат.Кълъчдароглу изтъкна, че \"вторият преврат\" е станал след неуспешния на 15 юли 2016 г. Ердоган обяви извънредно положение на 20 юли, като оттогава досега бяха арестувани около 50 хил. души и над 100 хил. загубиха работата си.\"Резултатът (от 15 юли) беше използван за осъществяването на втория преврат на 20 юли\", посочил Кълъчдароглу пред \"Франс прес\" на втория ден от 450-километровия му преход към Истанбул, който се очаква да отнеме повече от три седмици.Първоначалното тримесечно извънредно положение вече беше удължавано три пъти, засилвайки опасенията за правата на човека в страната.Лидерът на Народнорепубликанската партия, облечен със синя риза, бейзболна шапка и спортни обувки, коментира, че походът бил предизвикателство към несправедливостта и бил необходим, \"защото няма независима съдебна власт\".\"Съдебната система в голяма степен очаква инструкции от Ердоган и те издават решения въз основа на тези инструкции\", допълни той, докато негови поддръжници са носили плакати с една дума - \"справедливост\".Междувременно турският премиер Бинали Йълдъръм разкритикува действията на Кълъчдароглу, изтъквайки, че справедливостта \"не може да бъде намерена по улиците\" и \"ние трябва да уважаваме решенията на съдилищата, дори ако не ги харесваме\".\"Търсенето на решения на улицата е най-малкото безотговорно\", заяви Йълдъръм, добавяйки, че можело да има \"провокации\".", "date": "2017.06.16", "title": "Лидерът на опозицията в Турция обвини Ердоган във \"втори преврат\" "}
{"url": "https://news.bg/int-politics/edin-istinski-germanets-i-velik-evropeets-helmut-kol.html", "text": "Когато веднъж го попитали как се отнася към възможността бъдещите поколения да откриват паметници в негова чест, Хелмут Кол отговорил доста остроумно: когато гостите си тръгнели след откриването на паметника, първо щели да дойдат гълъбите, а после кучетата. \"Пък кучетата ги знаете какво правят\" - заключил канцлерът.След като падна Берлинската стена, Хелмут Кол без да губи време организира обединението на Германия - и с това окончателно влезе в историята. Тоест, вдигна си паметник още приживе. Този факт е достатъчен, за да го извиси над мнозина други управленци. А всъщност през онази историческа 1989 година неговата политическа кариера изглеждаше приключила. Вътрешнопартийните му опоненти се бяха надигнали срещу канцлера, в ход си беше един истински пуч. Единствено с цената на огромни усилия Кол в последния момент успя да удържи повода на своя ХДС. При това - не за последен път. Дори в периодите с разклатено здраве Хелмут Кол винаги е демонстрирал завидна жизненост и воля за оцеляване. Да не говорим, че беше изключително сръчен политически играч, който умееше да комбинира безпогрешния си политически инстинкт със стратегическа мисъл. Към тези му качества през 1989 се прибави и историческият късмет, щастливата съдба: Стената падна, ГДР колабира. Кол светкавично схвана уникалността на тази възможност и предприе бързи ходове. Правилни ходове.Само три седмици след като гражданите щурмуваха граничните пунктове в Берлин, . Виртуозен ход! В онзи момент идеята да се обедини Германия в чужбина все още будеше противоречиви чувства. Хелмут Кол обаче се представи като истински европеец в диалога си със скептиците. Той много предпазливо мереше думите си, дори когато говореше импровизирано пред масите и непрекъснато мислеше за това как да спечели доверието на света.Държавникът и политикътРедом съд сложната вътрешна организация на обединението, външната политика на Хелмут Кол от онзи период се превърна в един от върховете на неговите управленски години. Приятелството с Франция, помирението с Полша и едно изпълнено с разбиране, деликатно отношение към вече умиращия Съветски Съюз - това бяха все доказателства за внимателно замислена политика на голямо съпричастие към вълненията на съседите.Кол беше отчасти и функция на собствената си биография, а тя пък до голяма степен носеше следите на Втората световна война. Смъртта на брат му Валтер на фронта непрекъснато занимаваше канцлера. Младият Хелмут Кол, който през 1945 година бил едва на 15, се беше формирал като политик и под силното впечатление от разделянето на Европа след войната. Той самият не носеше на плещите си лична вина за престъпленията на нацистите и веднъж го формулира така: \"Това е късметът на родените по-късно.\" Тази реплика му навлече много и дълготрайна критика. Детство в годините на войната, юношество сред развалините - тази биография формира Хелмут Кол като типичен представител на поколението \"Никога повече!\". В резултат: политикът и държавникът Хелмут Кол открай време се стремеше да впише Германия в Европа, особено пък след обединението ѝ.Политикът и човекътТой умееше много естествено да свързва политиката с историческата символика. И не е чудно, че тъкмо той като германски консерватор подаде ръка на френския президент-социалист Франсоа Митеран именно над войнишките гробове от Първата световна война. Кол вярваше, че мисията на Германия е да обединява Европа и с всички сили се бореше за въвеждането на еврото, защото беше убеден, че общата валута ще направи европейското единение необратимо. Пак той най-активно се застъпваше за разширяването на ЕС на изток, поемайки риска, че то ще претовари структурите на Евросъюза.В спомените ни ще остане и човекът Хелмут Кол. За разлика от обаятелния визионер Вили Бранд и от уважавания икономически специалист Хелмут Шмит, Хелмут Кол години наред беше подценяван като човек и политик и дори често си навличаше подигравки. Може да се каже, че голяма част от германското общество не го взимаше насериозно като политическа фигура - най-вече заради провинциалния му произход, който той изобщо не се опитваше да прикрие, и заради често пъти доста непохватното му придвижване в пространството. А нека не забравяме, че тъкмо по онова време под негово ръководство християндемократите постигаха такива изборни резултати, за каквито днес могат само да мечтаят.Всъщност, политическият успех на Хелмут Кол в годините преди  се дължеше именно на това: той изцяло се покриваше с образа на добрия средностатически германец. Той беше типичният германски мъж от втората, по-добрата половина на 20-ти век. И в този смисъл личността на Хелмут Кол може \"да разкаже\" много и за всички германци. \"Хелмут Кол е важна съставна част от днешното ни \"Ние\"\" - така много точно го формулира един негов близък човек. Да, Хелмут Кол просто беше германец. Но освен това и велик европеец. Той почина на 87-годишна възраст.", "date": "2017.06.16", "title": "Един истински германец и велик европеец – Хелмут Кол"}
{"url": "https://news.bg/crime/prokuraturata-razsledva-saniraneto-v-blagoevgrad.html", "text": "Окръжна прокуратура - Благоевград се самосезира за извършвано саниране по Национална програма за енергийна ефективност.На 5 юни Окръжна прокуратура - Благоевград се самосезира във връзка с данни за нарушения при санирането на сгради в града, представени в журналистическото разследване на Мариета Димитрова, публикувано на сайта Blagoevgrad-News, и дискутирано на 4 юни в предаването \"Просто Диков\" на телевизия BIT.Към настоящия момент е възложена проверка на органите на полицията, с оглед изнесената информация и установяване на данни за извършено престъпление от общ характер. По линия на надзора за законност се осъществява проверка относно твърденията за конфликт на интереси.Във връзка с падналото скеле на блок в Благоевград, който се санира по Национална програма за енергийна ефективност, Районна прокуратура - Благоевград е образувала досъдебно производство за нарушаване на правилата за безопасни условия на труд и излагане на опасност живота или здравето на трудещите си.Местопроизшествието е било посетено от прокурор. По този случай Окръжната прокуратура е възложила проверка и по реда на надзора за законност.", "date": "2017.06.16", "title": "Прокуратурата разследва санирането в Благоевград"}
{"url": "https://news.bg/disasters/30-stanaha-zhertvite-na-pozhara-v-london-desetki-se-vodyat-izcheznali.html", "text": "Броят на жертвите от пожара в жилищен блок в Лондон достигна най-малко 30 души, докато десетки продължават да се водят за изчезнали, съобщава \"Ройтерс\" и допълва, че полицията се е съсредоточила върху въпроса дали са извършени престъпления.\"Знаем, че най-малко 30 души са загинали вследствие на този пожар\", посочи полицейският шеф Стюърт Кънди, добавяйки че броят на жертвите ще продължава да расте.Той добави, че 24 души все още са лечение в болници, като 12 от тях са в критично състояние. Смята се, че няма повече оцелели.\"Разследването ще се съсредоточи върху това какви криминални престъпления може да са извършени\", подчерта Стюърт Кънди.Една от жертвите е от приетите в болниците.", "date": "2017.06.16", "title": "30 станаха жертвите на пожара в Лондон, десетки се водят изчезнали"}
{"url": "https://news.bg/crime/do-8-godini-zatvor-mogat-da-poluchat-alo-izmamnitsite-ot-vetovo.html", "text": "Ако бъдат признати за виновни, задържаните \"ало\" измамници от Ветово могат да бъдат изпратени в затвора до 8 години. Това съобщи пред Нова телевизия говорителят на Окръжната прокуратура във Велико Търново Катя Лещакова.\"След повдигането им на обвинения, те са задържани за срок до 72 часа\", уточни Лещакова. Трима организатори на група за телефонни измами бяха задържани в нощта на сряда срещу четвъртък при акция във Ветово. Повдигнати са им обвинения за организиране на телефонни измами.В продължение на няколко часа разследващите правиха обиски. Откриха 9 000 лева в различна валута, златни накити и мобилни телефони.В четвъртък беше задържан друг тартор на телефонните измамници - Люцкан Люцканов, който и сега е в ареста.За миналата година във Ветово са задържани 8 телефонни измамници. Някои от тях вече са с присъди. Други се разследват. За 2016 г. има 78 регистрирани телефонни измами само на територията на Област Русе. Общо нанесените щети са за над 600 000 лева.", "date": "2017.06.16", "title": "До 8 години затвор могат да получат \"ало\"-измамниците от Ветово"}
{"url": "https://news.bg/politics/bsp-vnese-zhalba-v-ks-za-tekstove-ot-zakona-za-publichnite-finansi.html", "text": "\"Внасяме жалба в Конститусионния съд срещу онези текстове от Закона за публичните финанси, които дават възможност на Министерския съвет, със свой акт, да променя бюджетните взаимоотношения държава-общини. Какво означава това - Министерският съвет, със свое постановление, да раздава пари на общини по неясни критерии и безпринципно, и в нарушение на закона, на Конституцията.\" Това завяви народният представител от \"БСП за България\" Георги Търновалийски заедно с депутати от левицата, при внасянето на жалба до Конституционния съд, с която се възразява срещу възможността МС, без решение на парламента, да разпределя средства за общините.Той обясни, че става въпрос за онези средства, които уж от излишъка, се раздават на общините за покриване на техни допълнителни разходи. \"Това обикновено са общини, управлявани от мнозинства в общинските съвети от ГЕРБ и техни кметове\", обясни той.Георги Търновалийски обясни, че текстовете са противоконституционни, защото с гласуваното миналата година, управляващите делигират правомощия на Министерски съвет, които са изключителни права на Народното събрание. \"Отношенията държава-общини трябва да бъдат регулирани само със закон. Това изисква Българската Конституция\", подчерта той.Георги Търновалийски обяни също, че според Конституцията, бюджетите на общините са самостоятелни и не са част от държавния бюджет. \"Става въпрос за публични средства, които са на всички нас, гражданите на страната. Това, че Министерство на финансите има практика да извършва нереално планиране на приходите, в резултат на което да има \"уж\" излишъци, които реално в края на годината ги няма, означава, че тези средства трябва да бъдат похарчени съобразно приоритетите на управляващото мнозинство.Това е в изключителните права на Народното събрание. Да не забравяме, че България е Конституционна република\", каза още Търновалийски.", "date": "2017.06.16", "title": "БСП внесе жалба в КС за текстове от Закона за публичните финанси"}
{"url": "https://news.bg/politics/shengen-i-evrozonata-vazhni-tseli-za-vanshnata-ni-politika.html", "text": "Заместник министър-председателят по правосъдната реформа и министър на външните работи Екатерина Захариева представи приоритетите в областта на външната политика пред дипломатическия корпус.Сред важните цели, които правителството си поставя във външната политика в европейски контекст тя открои присъединяването на страната ни към Шенген и Еврозоната.\"Вярвам, че в интерес на всички нас е да имаме силна и обединена Европа, която единствена може да даде адекватен отговор на многобройните глобални предизвикателства, пред които сме изправени днес. Ключово в тази посока е запазване на единството на Европейския съюз и задълбочаване на интеграцията между държавите членки\", подчерта пред дипломатите вицепремиерът.Страната ни ще положи усилия и в посока намирането на устойчиви общоевропейски решения на проблема с миграцията и осигуряването на пълен контрол върху външните граници на ЕС. България е готова да се включи активно със свой принос в започнатите инициативи и да работи за тяхното разширяване, подчерта тя.В областта на външните отношения фокус в програмата на Българското председателство ще бъде поставен върху Западните Балкани, отбеляза още първият ни дипломат.Ще бъде запазена последователната и активна позиция на България в подкрепа на инициативата \"Източно партньорство\" - за политическото асоцииране, икономическата интеграция и европейската перспектива на Грузия, Република Молдова и Украйна, както и за финализиране на нови споразумения за всеобхватно и задълбочено партньорство с Армения и Азербайджан. Индивидуално решение на всяка страна е как ще продължи напред, ние не трябва да ги притискаме, а да оказваме необходимата им подкрепа, подчерта Екатерина Захариева.Отдаваме приоритетно значение на членството си в НАТО и участието си във форматите за сътрудничество в областта на сигурността, утвърждаване на баланса и стабилността в региона на Черно море. Това е част и от националния интерес на България, изтъкна вицепремиерът Захариева. По думите й има консенсус между институциите страната ни да изпълни поетите в Уелс ангажименти за поетапно увеличаване на разходите за отбрана. За нас е важно също така да работим в посока подобряване на възможностите на българската армия.Пред представителите на дипломатическия корпус, като външнополитически приоритет вицепремиерът открои и присъединяването на страната ни към Организацията за икономическо сътрудничество и развитие. Захариева подчерта, че вече се работи за усъвършенстване и създаване на вътрешен координационен механизъм за реализирането на тази цел.\"Вярвам, че външната политика трябва да бъде по-практически ориентирана и затова ще търсим нови възможности за разширяване на търговските и икономическите връзки. Основен приоритет за българското правителство е създаването на устойчива бизнес среда за родните фирми и чуждестранните инвеститори, както и подкрепа за навлизането и укрепването на позициите на българските дружества, стоки и услуги на международните пазари и външната политика може да допринесе много за това\", изтъкна първият ни дипломат.Като основен приоритет Екатерина Захариева определи и грижата и защитата на правата на българските общности в чужбина, развиването и стимулирането на тяхната култура и национално самосъзнание и благодари на представителите на чуждестранните дипломатически мисии за подкрепата в тази насока.В рамките на работната среща, вицепремиерът Захариева представи и своя екип в МВнР. Тя проведе и дискусия с чуждестранните дипломати по конкретни въпроси както от областта на двустранните отношения, така и от европейския и международен дневен ред.", "date": "2017.06.16", "title": "Шенген и Еврозоната - важни цели за външната ни политика"}
{"url": "https://news.bg/health/345-te-bolnitsi-v-stranata-razpolagat-s-51-816-legla.html", "text": "345-те болници в страната разполагат с 51 816 легла. От тях 321 болници с 49 589 легла, съобщиха от Националния статистически институт (НСИ), позовавайки се на данни, валидни към 31 декември 2016 година.Заведенията за извънболнична помощ са 2 029 с 1 163 легла, а другите лечебни и здравни заведения - 140 с 2 193 легла.Заведенията за болнична помощ включват болници, центрове за кожно-венерически заболявания, центрове за психично здраве и комплексни онкологични центрове. Съгласно Закона за лечебните заведения болниците са многопрофилни и специализирани.Към 31 декември 2016 г. многопрофилните болници са 181 с 36 083 легла, или в 56.4% от тези заведения е съсредоточен 72.8% от легловия фонд на всички болници в страната.Леглата в болниците са с различен брой - от 15 до 1 479. Най-голям е делът на многопрофилните болници, които към края на годината разполагат с от 100 до 299 легла - 40.3%.До 99 легла има в 38.7% от многопрофилните болници. С над 500 легла са 6.6% от този вид лечебни заведения.Към 31 декември 2016 г. специализираните болници са 140 с 13 506 легла. Разпределението им по видове е следното:Според статистиката на НСИ в страната ни има 729.6 на 100 000 души от населението към края на декември м.г.Най-много болнични легла има в Смолян (930.3 на 100 000 души от населението), Пловдив (920.5) и Стара Загора (838.0). Най-малко са болничните легла в Ямбол (355.8) и Перник (385.4).Към 31 декември 2016 г. заведенията за извънболнична помощ в страната са 2 029 с 1 163 легла за краткосрочно наблюдение и престой и в сравнение с 2015 г. нараства както броят, така и легловият фонд на тези заведения - съответно с 5.1 и 11.4%.Към други лечебни и здравни заведения се отнасят центровете за спешна медицинска помощ, регионалните здравни инспекции, домовете за медико-социални грижи за деца, хосписите, националните центрове без легла, диализните центрове, както и центровете за трансфузионна хематология.В края на 2016 г. тези заведения са 140 с 2 193 легла, като най-голям е броят на хосписите - 45 с 1 079 легла.Към края на 2016 г. на основен трудов договор в лечебните и здравните заведения в страната практикуват 29 539 лекари. Зъболекарите са 8 011, като 7 174 от тях работят в практики, които имат сключен договор със Здравната каса (НЗОК). Медицинските специалисти по здравни грижи са 46 930, от които 30 976 медицински сестри и 3 254 акушерки.В структурата на лекарите по специалности най-голям е делът на общопрактикуващите - 4 407, или 14.9% от всички лекари в страната. След тях, според статистиката на НСИ са медиците от  и интензивно лечение - 1 615 (5.5%)Припомняме, от години болничните директори уверяват, че в страната . Лекарите със специалност Хирургия са 1 469 (5.0%), Педиатрия - 1 467 (5.0%), Акушерство и гинекология - 1 453 (4.9%).Осигуреността на различните региони с лекари в края на 2016 г. общо за страната е 41.6 на 10 000 души от населението, а с лекари по дентална медицина - 11.3 на 10 000 души от населението.Осигуреността на населението с лекари по области варира от 26.3 до 56.3 на 10 000 души, като най-висока е тя в областите, в чиито центрове има медицински университети и университетски болници (фиг. 4). Стойности над този за страната има показателят в областите Плевен (56.3 на 10 000 души от населението), София (столица) (50.3), Пловдив (49.6), Варна (48.4) и Стара Загора (42.8).Най-нисък е показателят за областите Разград (26.3 на 10 000 души от населението), Добрич (27.0) и Перник (27.3).Към декември 2016 г. осигуреността с общопрактикуващи лекари за страната е 6.2 на 10 000 души от населението. Най-висок е показателят за областите Плевен (8.2 на 10 000 души), Сливен (8.0), Добрич и Видин (по 7.1), Стара Загора, Ловеч и Перник (по 7.0).Най-ниска е осигуреността на населението с общопрактикуващи лекари в областите Разград и Кърджали (по 4.2 на 10 000 души от населението), и Търговище (4.4).Статистическото изследване на лечебните и здравните заведения осигурява информация за здравната мрежа по видове лечебни и здравни заведения и териториалното им разпределение, както и за медицинския персонал по специалности и категории. Методологията на изследването е в съответствие с методологическите указания на Евростат за практикуващите медицински специалисти.Данните от изследването се отнасят към 31 декември на съответната година.Легловият фонд включва броя на действително разкритите и временно закритите за срок по-малък от шест месеца легла, но не включва временно разкритите легла.При анализ на данните за здравната мрежа трябва да се има предвид, че броят на заведенията и легловият фонд се променят не само в резултат на разкриване и закриване на заведения, но и поради промени, свързани с преобразуване на заведенията от един вид в друг или обединяване на заведения.При анализиране на данните за осигуреност на населението с медицинска помощ по области трябва да се имат предвид специфичните особености на медицинското обслужване.Лечебните заведения не са свързани пряко само с обслужването на населението на едно населено място или община и достъпът до медицинска помощ е свободен, смятат от НСИ.Голяма част от заведенията обслужват населението на една област или група общини, а специализираните заведения обслужват населението на няколко области. Заведенията с национален обхват независимо от тяхното местонамиране обслужват населението на цялата страна.В броя на медицинския персонал (физически лица) се включват практикуващите в лечебните и здравните заведения независимо от ведомствената им подчиненост. Не са включени данни за работещите извън страната медицински специалисти и за тези, които не работят непосредствено в лечебните заведения - например във фармацевтичната промишленост.Разпределението на лекарите по специалности е в съответствие с Наредба № 1 на Министерството на здравеопазването, публикувана в ДВ., бр.7 от 27 януари 2015 г. Тя се отнася до практикуваната специалност.Показателите за осигуреност на населението с болнични легла и с медицински специалисти са изчислени с броя на населението в края на годината.Данните за здравната мрежа са разработени на национално, областно и общинско ниво, а за практикуващите медицински специалисти по специалности - на национално и областно ниво.Данните от изследването \"Лечебни заведения за болнична и извънболнична помощ и здравни заведения\" са достъпни в ИС \"Инфостат\" - https://infostat.nsi.bg/infostat/pages/module.isf7x 2=58  и на сайта на НСИ (www.nsi.bg), раздел \"Здравеопазване\".", "date": "2017.06.16", "title": "345-те болници в страната разполагат с 51 816 легла"}
{"url": "https://news.bg/regions/tsgm-restartira-porachkata-za-tiket-sistemata-na-gradskiya-transport-v-sofiya.html", "text": "Обществената поръчка за тикет-системата на градския транспорт се рестартира след молби и въпроси на кандидати за участници в нея. ЦГМ отвори за посещение метростанциите, депата, гаражите и Центъра за управление, за да могат потенциалните участници от 14 фирми с общо 43 представители да добият директна представа за естеството на работата. 25 от кандидатите се отзоваха на поканата.След като се запознаха на място с работата, някои от компаниите изпратиха уточняващи въпроси и искания за удължаване на срока, за да могат да отговорят на изискванията на поръчката. При изтекли нормативни срокове, Центърът за градска мобилност като възложител не би могъл да отговори на исканията на кандидатите в рамките на съществуващата процедура, без да я рестартира.Ето защо беше взето решение това да се направи, за да могат фирмите да получат отговори и да представят възможно най-добри и с високо качество оферти за реализацията на поръчката. Сред въпросите на участниците има такива, касаещи техническите параметри на системата и реализацията им, легализирането на финансовата отчетност на участник от чужбина през заклет преводач, за документите на самите фирми, свързани със свидетелства за съдимост или приходи и други. На някои от тях вече е отговорено в процеса на формулирането на въпросите, както може да се види от страницата на дружеството в интернет.Днес ЦГМ информира Комисията за защита на конкуренцията за спирането на поръчката. Новата ще бъде обявена след две седмици.", "date": "2017.06.16", "title": "ЦГМ рестартира поръчката за тикет-системата на градския транспорт в София"}
{"url": "https://news.bg/tourism/po-lesno-naemat-chuzhdentsi-za-rabota-v-turizma.html", "text": "Облекчиха процедурата за наемане на работници и служители от трети страни за туризма. Това стана възможно след като в бр. 48 на Държавен вестник бяха обнародвани промените в Правилника за прилагане на Закона за трудовата миграция и трудовата мобилност.Намаляват се изискванията към документите, които работодателите трябва да представят за получаване на разрешение за достъп до българския пазар на труда за тези лица. Законосъобразното наемане, спазването на трудовите правоотношения като цяло, спазване на разпоредбите за работното време, почивките и отпуските и работата на непълнолетни лица са акцентите в контролната дейност на ИА \"Главна инспекция по труда\" в сезонните обекти.През най-активните месеци - юли и август, в проверките на трудовото законодателство се включват и екипи от други области. По данни на Националния статистически институт за 2016 г. заетостта в трите области с курорти - Бургас, Варна и Добрич, през месец юли спрямо март се е увеличила с над 55 000 души. Ръстът в област Бургас е с около 29 000 души, а в област Варна - около 21 000.Условията на наемането и на труд за непълнолетните лица се следят строго от ГИТ. През 2016 г. беше отчетен двоен ръст на поисканите разрешения за непълнолетни спрямо 2015 г. - общо 5283 бр. (при 2700 година по-рано).Дадени са 5009 разрешения, като 90 от тях са за наемане на работа на лица до 16 години.За първите пет месеца на 2017 г. в ИА ГИТ са постъпили 1232 искания за разрешения за работа на непълнолетни лица, дадени са 993 бр., от които 24 за лица, ненавършили 16 г. Отказите са 32 бр., от които 3 бр. за лица, ненавършили 16 г. За сравнение за същия период на 2016 г. исканията са били 734.Процедурата за наемането на лица, ненавършили 18 г. е описана подробно на сайта на ИА ГИТ http://www.gli.government.bg/page.php?c=112&d=313. Когато няма пропуски в подадените документи, дирекциите издават разрешението или отказа за наемането в много кратки срокове - в рамките на 2-3 дни.Непълнолетните работят на намален работен ден от 7 часа. За тях е забранено полагането на нощен и извънреден труд. Ненавършилите 18 г. могат да работят от 6 ч. до 22 часа, а ненавършили 16 г. - от 6 ч. до 20 ч. Те имат право и на удължен годишен отпуск от 26 дни.Данните от контролната дейност през изминалите години показват, че нарушенията по разпределението на работното време като цяло - липса на поименни графици за разпределението му в обектите на контрол, неосигурени задължителни почивки и др. са сред основните в сезонните обекти. Другите чести нарушения са свързани със заплащането на труда, като обикновено става въпрос за неизплащане с увеличение на положения в празнични дни труд, както и на нощния и извънредния труд.Честа практика е работниците и служителите да подават сигнали в Инспекцията по труда след прекратяване на трудовите правоотношения за неизплатени възнаграждения. При проверките обаче се установява, че работодателят е изплатил договорената в трудовия договор сума, но не и тази, уговорена устно. В този случаи контролните органи на Инспекцията не могат да предприемат принудителни административни мерки.Има тенденция трудовите договори да се регистрират в деня на обявяване на кампания. Санкцията за всеки установен случай на работа без трудов договор е минимум 1500 лв. За да бъдат защитени трудовите и осигурителни права на работещите, те трябва да сигнализират в ИА ГИТ, докато още са на работните си места. Контролните органи на Агенцията нямат правомощия да установяват и обявяват наличие на трудови правоотношения със задна дата.Работниците и служителите могат да бъдат допускани до работните места едва след регистриране на трудов договор в НАП.Най-честата причина за липса на трудов договор е, че работодателите твърдят, че искат да проверят уменията на работниците си. За целта законодателят е предвидил трудов договор със срок на изпитване, който може да бъде прекратен по всяко време без предизвестие.Ако не бъде договорено изрично в чия полза е срокът на изпитване, се счита, че той е в полза и на двете страни и може да бъде прекратен без предизвестие както от работодателя, така и от работника.Работниците трябва да следят дали в трудовите им договори са договорени всички задължителни клаузи, разписани в чл. 66 от Кодекса на труда, сред които са място на работа, характер на работата, работно време, основно възнаграждение и допълнителни възнаграждения с постоянен характер и т.н.Редът за наемане на чужденци от трети страни е регламентиран в Закона за трудовата миграция и трудовата мобилност, както и в Правилника за прилагането му. Компетентният орган за осигуряването на достъп до пазара на труда е Агенцията по заетостта.В 7-дневен срок работодателите са длъжни да уведомят Главна инспекция по труда за наемане на работа на чужденец. Целта е да бъде следено полагането на труд от тези лица, условията, при които работят, и да се проследи напускането им след изтичане на срока на разрешението. За уведомяването са разработени специални бланки според броя на започващите работа чужденци, които са публикувани на сайта на ИА ГИТ www.gli.government.bgОт Инспекцията по труда следят за нерегламентирани практики за заобикаляне на законодателството по наемането на чужденци от трети държави, каквито бяха засечени по време на инспекционната кампания в зимните курорти. Тогава граждани най-вече от Украйна и Молдова бяха изпратени \"за практическо обучение\" по силата на договори между обучаващи организации и партньорски предприятия - в случая хотели и ресторанти, без с тях да се сключват трудови договори, в т.ч. за стажуване или обучение. Проверката безспорно доказа, че обучаваните лица полагат труд. Те имаха работно време, съобразено с работното време на обекта, работно място, полагаха нощен труд, включвани бяха в графиците на работните смени и имаха определено възнаграждение.", "date": "2017.06.16", "title": "По-лесно наемат чужденци за работа в туризма"}
{"url": "https://news.bg/int-politics/merkel-sasht-ne-tryabva-da-obvarzvat-sanktsiite-sreshtu-rusiya-s-interesite-si.html", "text": "Говорителят на германския канцлер Ангела Меркел заяви, че тя смята, че би било погрешно САЩ да обвързват санкциите срещу Русия с опитите за насърчаване на американските икономически интереси, съобщава \"Асошиейтед прес\".Сенатът на САЩ реши в сряда да наложи нови санкции срещу Русия заради предполагаемата ѝ намеса в американските президентски избори през 2016 г. и агресията ѝ в Сирия и Украйна. Законодателството сега трябва да бъде прието и от Камарата на представителите, долната камара на Конгреса на САЩ.Германският външен министър Зигмар Габриел вчера остро разкритикува разпоредба от новото законодателство, според която санкциите могат да засегнат европейски компании, участващи във вноса на руски природен газ. В нея изрично се посочва необходимостта от насърчаване на енергийния износ на САЩ.Говорителят на Меркел Щефен Зайберт коментира, че канцлерката споделя опасенията на Габриел и нарече решението на Сената на САЩ \"странно, меко казано\".Меркел е обезпокоена, че новите санкции на САЩ срещу Русия могат да доведат до глоби за европейски компании.\"По принцип отхвърляме санкции с екстериториален ефект, което значи с ефект върху трети страни\", подчерта Зайберт.", "date": "2017.06.16", "title": "Меркел: САЩ не трябва да обвързват санкциите срещу Русия с интересите си"}
{"url": "https://news.bg/crime/stolichni-politsai-izdirvat-dvama-dushi-nanesli-poboy-na-uchenik.html", "text": "Столични полицаи издирват двама души, нанесли побой на ученик. Сигналът за възникнал инцидент в района на бул. \"Ситняково\", в близост до училищна сграда, е постъпил в полицията днес към 13.40 часа.Според информацията, 15-годишно момче, възпитаник на училището, било нападнато от двама непознати, които му нанесли побой и избягали. Оказана му е помощ от медицинската сестра на учебното заведение.Столични полицаи предприемат действия за издирване на извършителите.", "date": "2017.06.16", "title": "Столични полицаи издирват двама души, нанесли побой на ученик"}
{"url": "https://news.bg/world/transportna-stachka-blokira-gradove-v-italiya.html", "text": "Транспортна стачка блокира италиански градове. Навсякъде в страната транспортните съюзи призовават за по-добри работни условия и протестират срещу приватизацията. Метро, влакове, самолети и автобуси са спрели след поредица от стачки в последните 24 часа и започнали вчера вечерта, съобщава Ройтерс.Министърът на транспорта Грасиано Делрио заяви, че се е опитал да преговаря със синдикалните лидери, но \"за съжаление ще бъде черен петък\". Хората, търсещи сянка от лятното слънце на автобусни спирки около железопътната гара Термини в Рим (основният транспортен център на града) заявяват, че е несправедливо мощните профсъюзи на страната да прибягват все още до такива удари.\"Чаках автобуси от три различни линии в продължение на два часа и нито един от тях не е мина\", коментира Франко Марини, жител на Рим. \"Намирам този начин на протест за нецивилизован, в 21-ви век трябва да има други начини за разрешаване на трудовите проблеми\".Италия трябва да отдели част от държавната железопътна компания в рамките на забавен план за приватизация, за да намали огромния ѝ дълг. Също така, се търси купувач за затруднената авиокомпания \"Алиталия\", която бе поставена под държавното управление през май.\"Доктрината за приватизацията постепенно опасно се разпространява в този сектор, създавайки икономическа нестабилност, безработица, по-малко услуги, обезпокоително намаляване на безопасността, заплашвайки заплатите и правата на работниците \", се казва в изявление на профсъюза.Един от специалните представители, изпратен да помогне за спасяването на \"Алиталия\" заявява, че стачките са \"безотговорни\" и \"подарък за конкурентите\" добавяйки, че авиокомпанията ще се опита да отмени не повече от 160 от планираните 620 полета.", "date": "2017.06.16", "title": "Транспортна стачка блокира градове в Италия"}
{"url": "https://news.bg/int-politics/sasht-tryabva-da-rabotyat-s-es-i-g-7-za-sanktsiite-sreshtu-rusiya-nastoya-frantsiya.html", "text": "САЩ трябва да се координират с европейските страни и партньорите от Г-7 преди налагането на нови санкции срещу Русия.Това обявиха от външното министерство на Франция, ден след като американските сенатори одобриха нови мерки срещу Москва, които могат да засегнат фирми от Европейския съюз, съобщава \"Ройтерс\".Сенатът на САЩ подкрепи в сряда нови санкции срещу Русия заради предполагаемата намеса на страната в американските президентски избори, включително срещу някои руски енергийни проекти. Този ход не беше координиран със съюзниците от Европейския съюз.\"В продължение на няколко години ние подчертахме пред САЩ трудностите, които предизвика екстериториалното законодателство\", изтъкна говорителят на френското външно министерство на редовна пресконференция.\"По въпроси, свързани със сигурността и европейската индустриална политика, бихме искали САЩ да зачитат необходимата координация, особено в рамката на Г-7\", допълни говорителят, имайки предвид групата на седемте големи индустриални държави, която включва и Великобритания, Германия, Италия, Япония и Канада.Остава да се разбере дали американският президент Доналд Тръмп ще одобри предложението на сенаторите да се санкционират европейски компании, които участват или финансират енергийни проекти като газопровода \"Северен поток 2\".Сред френските компании, които участват в проекта \"Северен поток 2\", е компанията за комунални услуги Engie.Петролния и газов гигант \"Тотал\" също така е акционер във втория завод за втечнен газ в Русия \"Ямал\".", "date": "2017.06.16", "title": "САЩ трябва да работят с ЕС и Г-7 за санкциите срещу Русия, настоя Франция"}
{"url": "https://news.bg/politics/ninova-obvini-gerb-v-byudzhetni-trikove-za-da-otchitat-izlishatsi.html", "text": "ГЕРБ умишлено занижава приходната част в бюджета, за да отчитат излишъци. За това алармира лидерът на червените Корнелия Нинова.По думите й бюджетът не е само счетоводство на приходи и разходи. Той бил най-важният инструмент на държавна политика, възропта лидерът на червените.Според Нинова не се разпределяли правилно и средствата за общините. Тя обвини ГЕРБ отново, че поощряват удобните и наказват неудобните кметове. Тя е недоволна, че се подпомагали герберски общини. В същото време на общините се прехвърляла тежестта на задълженията. Големите общини ще се справят, смята Нинова.На колко скорости живее България, запита пред журналисти соцлидерът.Според БСП също така министърът на регионалното развитие се е превърнал в министър на магистралите. Тя обвини управляващите в рекет и натиск.Настояваме за актуализация на бюджета, обяви Корнелия Нинова. Освен това левицата внася жалба в Конституционния съд за отмяна на текст в закона за публичните финанси, който позволявал безобразията на държавата спрямо общините.По-рано днес вицепремиерът Томислав Дончев захапа червените за тези им критиките, завявайки, че БСП нямали областни кметове.", "date": "2017.06.16", "title": "Нинова обвини ГЕРБ в бюджетни трикове, за да отчитат излишъци"}
{"url": "https://news.bg/bulgaria/prezidentat-radev-zashtiti-radio-balgariya.html", "text": "Неприемливо е в навечерието на Българското председателство на Съвета на ЕС да се обсъжда идеята за закриването на \"Радио България\". Това е мнението на държавния глава Румен Радев във връзка с бъдещето на програмата. Президентът Радев се срещна с журналисти от \"Радио България\".Журналистите споделиха с държавния глава опасенията си за бъдещето на програмата, която създава предавания за чужбина, включително и за българите зад граница. Те припомниха, че това е една от функциите на БНР, регламентирана от Закона за радиото и телевизията.По думите на държавния глава немислимо е в 21 век, когато информацията и комуникацията са водещи в процесите на приобщаването ни в света, да избираме пътя на самоизолацията.Според президента тази програма на БНР има опит и традиции в създаването на образа ни навън като европейска държава на духа.\"Трудно можем да приемем, че една над 80-годишна институция, която работи за имиджа и външната ни политика ще отстъпи от завоювани позиции, от гласа си в региона и в цяла Европа\", заяви още президентът.", "date": "2017.06.16", "title": "Президентът Радев защити \"Радио България\""}
{"url": "https://news.bg/health/dermatolozi-ot-vma-preglezhdat-bezplatno-za-pigmentni-petna-i-rak-na-kozhata.html", "text": "Медицински специалисти от Клиниката по дерматология и венерология към ВМА ще имат профилактични прегледи за пигментни петна и рак на кожата.Консултациите ще се проведат на 21, 22 и 23 юни, от 10:00 до 13:00 часа, в кабинет 227. Той е на втория етаж в поликлиниката на ВМА.До преглед ще бъдат допуснати само предварително записалите се пациенти на телефони: 02/ 92 25 809; 02/ 92 25 023 и 02/ 92 25 002.Според статистиката, 1/3 от всички видове рак са рак на кожата. Над 200 000 случаи на меланом са диагностицирани всяка година.90% от случаите на кожен рак са лечими, ако бъдат открити навреме. Затова и апелът на специалистите е: \"Проверете се, защитете се и бъдете отговорни, когато сте на слънце!\".", "date": "2017.06.16", "title": "Дерматолози от ВМА преглеждат безплатно за пигментни петна и рак на кожата"}
{"url": "https://news.bg/euronews/poveche-sa-investitsiite-za-kohezionnite-strani-kato-balgariya-po-plana-yunker.html", "text": "Гласуваната резолюция на Европейския парламент по прилагането на плана Юнкер и неговия фонд за стратегически инвестиции (ЕФСИ) е силно послание за повече инвестиции в кохезионните страни като България, защото до момента в тях са финансирани проекти за само 9% от инвестициите по плана Юнкер.Това пояснява българския евродепутат Ева Майдел (ГЕРБ/ЕНП), докладчик за групата на ЕНП в комисията по вътрешен пазар и защита на потребителите.По думите й това е категоричната позиция на Европарламента, която се отстоява и при течащите преговори с държавите-членки и Комисията за увеличаване и удължаване на плана до 2020 г.Според нея освен повече инвестиции в районите, които имат най-голяма нужда от това, се настоява и за фокус върху по-рисковите проекти, които не биха получили достатъчна подкрепа от частни инвестиции. Подкрепата от ЕФСИ чрез пари от бюджета на ЕС може да разсее колебанията на големи инвеститори за страните от Източна Европа и да ги убеди да подкрепят добрите идеи и така да допринесат са икономиките в съответните региони.Българският евродепутат работи пo плана \"Юнкер\" и неговия първи стълб - Европейския фонд за стратегически инвестиции (ЕФСИ) още от момента на създаването му. Тя беше докладчик за групата на ЕНП по доклада за напредъка на ЕФСИ в комисията по вътрешен пазар в Европарламента, чиито текстове в последствие бяха отразени в предложението на Европейската комисия за удължаване на срока на ЕФСИ. Майдел участва в редица информационни срещи и кампании за подобряване на ефективността на Плана и популяризирането му в България.", "date": "2017.06.16", "title": "Повече са инвестициите за кохезионните страни като България по плана Юнкер"}
{"url": "https://news.bg/disasters/15-hil-zhiteli-v-hanover-evakuirani-zaradi-bomba-ot-vtorata-svetovna-voyna.html", "text": "Около 15 хил. жители в северния германски град Хановер е трябвало да напуснат домовете си, след като по време на строителни работи е била открита 250-килограмова бомба от Втората световна война, съобщава \"Асошиейтед прес\".Уточнява се, че бомбата е била намерена по време на изкопни работи в четвъртък следобед, но експертите по обезвреждането не са могли да започнат работа до ранните сутрешни часове в петък, тъй като някои непокорни жители са отказали да напуснат жилищата си.Хеликоптер, изпратен да провери, че няма хора в района, е трябвало да прекъсне търсенето си, след като някой заслепил пилота с лазерен показалец.След като започнали работа в 3:13 часа местно време, е отнело половин час на експертите по обезвреждане да обезопасят и преместят бомбата.Повече от 70 години след края на Втората световна война подобни находки са все още често срещани в Германия.", "date": "2017.06.16", "title": "15 хил. жители в Хановер евакуирани заради бомба от Втората световна война"}
{"url": "https://news.bg/world/nad-60-zhertvi-v-londonskata-kula-grenfel.html", "text": "Полицията в Лондон предупреждава, че никога няма да може да идентифицират всички хора, които загинаха в огъня, който погълна жилищен блок в западен Лондон. Известно е, че са загинали 17 души, но тази цифра се очаква да нарасне. Опасяват се, че смъртността може да надхвърли 60 души.Спешните служби са трети ден в търсене на тела в изгорялата кула Гренфел в Норт Кенсингтън съобщава Би Би Си.Началниците на пожарната служба заявяват, че не очакват да намерят повече оцелели, а премиерът Тереза ​​Мей нареди да се проведе пълно разследване. Полицията заяви в четвъртък, че са започнали наказателно разследване за пожара.Премиерът, която е изправена пред критики, че не се е срещнала с оцелелите от трагедията при посещение си вчера коментира, че жертвите \"заслужават отговори\". Шест жертви на пожара са временно идентифицирани.Шефът на полицията Стюарт Кънди коментира, че има голям \"риск и за съжаление може да не успеем да идентифицираме всички\". Запитан за броя на мъртвите, той допълни, че се надява смъртността да не достигне \"троцифрени стойности\".\"Ние като полиция разследваме криминални престъпления - аз не седя тук да твърдя, че има извършени престъпления, затова се и разследва, за да се установи\", коментира той.", "date": "2017.06.16", "title": "Над 60 жертви в лондонската кула Гренфел"}
{"url": "https://news.bg/regions/do-15-septemvri-ogranichavat-kamionite-nad-12-t-po-am-hemus.html", "text": "През летните месеци до 15 септември в дните петък и неделя ще се ограничава движението на тежкотоварните камиони над 12 т по АМ \"Хемус\" в участъка между София и Ябланица (от км 0+000 до км 78+554). В петък ограничението ще бъде от 17 ч. до 20 ч., а в неделя от 14 ч. до 20 ч.По този начин ще бъде осигурена по-висока безопасност при пътуването към Северна България през активния летен сезон и е превантивна мярка за намаляване броя на пътните инциденти.Забраната не важи за моторни превозни средства, превозващи бързоразвалящи се хранителни продукти на температурен режим, живи животни и опасни товари (ADR).", "date": "2017.06.16", "title": "До 15 септември ограничават камионите над 12 т по АМ \"Хемус\""}
{"url": "https://news.bg/politics/donchev-zahvashta-kariesite-na-administrativnoto-obsluzhvane.html", "text": "\"Ядрото на реформата в административното обслужване се базира на служебен достъп до данните от регистри\", обяви вицепремиерът Томислав Дончев. \"Имаме кариеси, звена, където административното обслужване е безобразно, защото няма компютри, помещенията са неприветливи, има опашки, на които се чака по един ден\", констатира вицепремиерът.Дончев ирази надежда с общините да стартират процедура, свързани с регистрите. Идеята е да се започне с първите 12 регистъра, които са годни за справки по служебен път и така всички да престанат да искат документ от гражданите за услугата.Според него процедурата по редуциране на административната тежест до момента е текла така: \"Идва ново политическо ръководство, адресира проблема с експерти от администрацията. Те му казват, че е много сложно и трябва да се направи анализ\". Дончев поясни, че този анализ се възлага 7 месеца, прави се 1 година и в най-добрия случай на втората година има продукт.Този филм се повтаря непрекъснато, смята вицепремиерът, който даде заявка, че този път нещата няма да се случат по такъв начин.\"Нямаме намерение да се задоволим просто с повишаване на качеството на административното обслужване, боядисване или освежаване на един информационен център\", категоричен бе Дончев. Необходимо било нещата да бъдат поставени на принципна основа.Той допълни, че има информация за многобройни нарушения относно въвеждането на такси.", "date": "2017.06.16", "title": "Дончев захваща \"кариесите\" на административното обслужване"}
{"url": "https://news.bg/politics/balgariya-stava-gazov-apenditsit-na-evropa-pritesnen-tasko-ermenkov.html", "text": "България ще се превърне в газовия апендицит на Европа, който лесно и безболезнено може да бъде и отрязан. За това предупреди социалистът Таско Ерменков по време на парламентарния контрол в енергийна атака към ресорния министър Теменужка Петкова.Според Ерменков сме изправени пред предизвикателството да се гарантира енергийната сигурност на страната.Той е притеснен от решението на Европейската комисия за рязкото ограничаване на парникови газове, емитирани от енергетиката. Тези ограничения на практика означават закриване на ТЕЦ-овете, алармира Ерменков. Щели да пострадат 10 000 работещи в бранша.Енергетиката не е ресторант за бързо хранене, където влизаш импулсивно, поръчваш си нещо и бързо го получаваш, подчерта социалистът.Тъй като темата била изключително важна той внесе предложение за разискване.", "date": "2017.06.16", "title": "България става газов апендицит на Европа, притеснен Таско Ерменков"}
{"url": "https://news.bg/politics/referendumite-vazmozhnost-i-za-demokratsiyata-i-za-populizma.html", "text": "\"Българският проблем не е евроскептицизъм, а демократичен скептицизъм\". Това изтъкна проф. Петър-Емил Митев в доклада си за необходимостта от хармонизиране на социалните и демократичните ценности.Проф. Петър-Емил Митев участва в конференция на тема: \"Обновлението на социалните и демократични ценности като неотменна част от модернизацията на социалдемократическите партии\". Според Митев социалната демокрация може да бъде най-прекият път към човешката кауза.Относно референдумите, проф. Митев посочи, че те разширяват възможностите и за пряка демокрация и популистки въздействия, като решенията следвало да се търсят в максималната информираност на гражданите.Митев отбеляза, че само 19 държави в света отговарят на определението \"пълноценна демокрация\", а България принадлежи към категорията \"дефектни демокрации\".Според него най-големите рискове в информационната епоха носят - политическата дезинформация и идеологическата лъжа.Политологът и социолог обвърза лявата идея с изконно човешките ценности и изтъкна важността на значението на световния мир. Емил Митев отбеляза, че започналата нова Студена война е по-рискова от тази през 20-ти век, а мирът от външнополитически проблем се е превърнал във вътрешен проблем на човечеството.Професорът отбеляза, че светът се динамизира, а времето се глобализира. \"Светът навлезе в зона, в която играта на санкции и контрасанкции - милитаристичната реторика и дрънкането на оръжие трасира пътя към непредвидим сблъсък.Черешка на тортата става международният тероризъм. С една дума глобализацията продължава с икономическия и информационния напредък, с хомогенизацията, която носи и едновременно с това продуцира глобално неравенство, глобална престъпност, глобален тероризъм, глобална лъжа и риск от ядрена катастрофа\", допълни той.Относно националната идентичност Петър-Емил Митев коментира, че тя отново изпъква на преден план. По думите му отново е влязъл в обращение лозунгът: \"Америка над всичко\" - у нас като ехо: \"България над всичко\", но излизането вън от историческата рамка променя смисъла.\"България над всичко\" е провинциален вопъл за повече внимание, коментира проф. Митев. По думите му критичният прочит на лозунга в европейска България звучи като \"Пернишка област над всичко\", изтъкна още той.Петър-Емил Митев коментира, че европейската общност интегрира националните общности, за да ги утвърждава чрез предимствата на икономическите връзки, политическото единодействие и културният обмен.Освен европейската идентичност, разбирана като гражданин проявяващ солидарност, проф. Митев разгледа и евроатлантическите ценности - демокрация, върховенство на закона. Според него натрапчивостта на евроатлантическия акцент за страните извън региона звучи като мантра на превъзходство и напомня класово-партийния подход в социалистическото минало.Проф. Митев посочи, че международният фактор радикален-салафитски ислям оставя на заден план противопоставянето ляво-дясно. Според него лявата алтернатива се размива.Петър-Емил Митев бе категоричен, че дясната политическа игра включва \"глобалистко отваряне на вратите за мигранти и консервативни отстъпки на национал-популизма\".Социалната справедливост, свобода и равенство на възможностите са левите ценности. Те се вграждат в общочовешките, смята Митев.Организатори на събитието са фондация \"Фридрих Еберт\" и фондация \"Солидарно общество\".", "date": "2017.06.16", "title": "Референдумите - възможност и за демокрацията, и за популизма"}
{"url": "https://news.bg/politics/po-lesno-si-vadim-svidetelstvo-za-sadimost-i-kupuvame-kola.html", "text": "По-облекчен режим при регистрация на автомобили и свидетелство за съдимост са част от мерките за облекчаване на административната тежест, които набеляза третият кабинет \"Борисов\".\"Оказа се, че има режими, които фактически могат да отпаднат, но не са отпаднали, защото и дадената администрация губи власт\", посочи вицепремиерът Томислав Дончев след работна среща с представители на местната власт, държавните институции и браншови организации. На нея бяха обсъдени мерките за намаляване на административната тежест и облекчаване на режимите за работа с гражданите.Ако има достъп по електронен път, трябва да бъдат съкратени служители. Съответно и администрацията губи приходи. \"Има консенсусна съпротива\", такъв извод направи вицепремиерът Томислав Дончев след срещата.\"Свидетелството за съдимост може да отпадне след няколко седмици, ако не са нужни промени в нормативната база\", каза Дончев.", "date": "2017.06.16", "title": "По-лесно си вадим свидетелство за съдимост и купуваме кола"}
{"url": "https://news.bg/world/bolen-mazh-vzrivil-samodelna-bomba-pred-detskata-gradina-v-kitay-zaginal-e.html", "text": "Вчерашната експлозия пред входа на детска градина в китайския град Фънсян, при която загинаха 8 души, е от самоделна бомба, направена от 22-годишен мъж, който е загинал при взрива, съобщават световните осведомителни агенции, позовавайки се на местните власти.Мъжът страдал от неврологично заболяване. В апартамента, където е живеел, са били открити материали за направа на бомба. По стените на жилището били издълбани думите \"умирам\" и \"смърт\".Взривът избухна, точно когато родителите са прибирали децата си от градината.Властите разглеждат случая като криминален акт.Атентаторът е напуснал училище заради здравословните си проблеми, но е работел.Повече от 60 души бяха ранени при експлозията, като осем от тях в тежко състояние.Сред жертвите няма деца или учители от детската градина, а основно родители.Това е втората трагедия, разиграла се в китайска детска градина през последните седмици.През миналия месец 11 деца загинаха, след като автобус, пълен с деца от детска градина, избухна в пламъци в тунел в източната провинция Шандун.По-късно стана ясно, че пожарът е бил умишлено предизвикан от шофьора, който също е умрял.Имало е и нападения с ножове в училища през последните години. През януари мъж с кухненски нож рани 11 деца в детска градина в южния град Гуанси.", "date": "2017.06.16", "title": "Болен мъж взривил самоделна бомба пред детската градина в Китай, загинал е"}
{"url": "https://news.bg/int-politics/pregovorite-po-brekzit-startirat-na-19-yuni.html", "text": "Преговорите по Брекзит ще започнат на 19 юни.Това става ясно от изявление на Дейвид Дейвис, министърът, отговарящ за излизането от ЕС, и главният преговарящ от страна на Европейската комисия Мишел Барние.\"Те са се разбрали вчера преговорите да започнат на 19 юни\", съобщава ЕК в съвместно изявление с Отдела за напускане на Европейския съюз.Очаква се Великобритания да напусне ЕС в края на март 2019 г. - две години след като Тереза Мей стартира официално процедурата по излизането на Великобритания от Европейския съюз на 29 март тази година.Припомняме, че само преди два дни председателят на Европейската народна партия , че преговорите по Брекзит вече закъсняват.", "date": "2017.06.16", "title": "Преговорите по Брекзит стартират на 19 юни"}
{"url": "https://news.bg/euronews/horata-iskat-da-zapazyat-sotsialnite-si-pridobivki-kategorichen-pirinski.html", "text": "Огромното мнозинство от хората са заинтересовани да запазят социалните си придобивки и основите на демокрацията и когато им бъде предложена реална програма, те са готови да я припознават. Това каза евродепутатът Георги Пирински от групата на европейските социалисти (PES), който участва в конференция на тема: \"Обновлението на социалните и демократични ценности като неотменна част от модернизацията на социалдемократическите партии\".Според Пирински пример за това са лейбъристите във Великобритания, спечелили 30 места повече на последните избори. Според изследване на избирателите, подкрепата за лейбъристите е резултат от обещанието за скъсване на орязванията на бюджета в сферата на образованието и здравеопазването. Тя е и за обещанието за удвояването на обхвата на кооперативния сектор, предимство на собствените местни фирми за обществени поръчки, възстановяване на обществената собственост във ВиК, жп транспорт, с аргумента, че приватизацията довела до по-високи цени за потребителите.Георги Пирински припомни, че ситуациите днес многократно засилват нуждата от принципи, които да са ясно определени и споделени.\"Проблемът днес е в това, че представите на хората за правилно и погрешно, за добро и зло са силно разклатени именно поради ерозията на самите ценности като морални основи за нормативно закрепени права и отговорности\", посочи Пирински. По думите му това е фундаментален проблем. Именно тази ерозия, отнемала силата на всяко по-решително действие за устойчиво развитие на отделните общности и на съвременния свят като цяло.Обновлението на социалните и демократичните ценности е основополагащо начало на новия европейски ляв проект. Според Пирински непосредствено значение има и анализа до колко и как ценностните постулати от програмите биват реализирани в хода на практическата политическа дейност на партиите.Председателят на 40-то народно събрание Георги Пирински коментира, че обещанията за напредък на обществото са лишени от смисъл заради излезлите на преден план скандални неравенства в доходите и имуществата на хора. \"Ние се превърнахме в общество на изпадналите\", констатира той. Евродепутатът насочи вниманието към ценностните основи на европейския проект и визира необходимостта за формиране на ново прогресивно виждане, което да обуславя нуждата от друг набор на ценности и политики, които да станат притегателен център за нови обществени образования.Относно предсказанията за отмиране на социалдемокрацията като политическа сила и традиция, Пирински коментира, че сякаш се е търсела свръх воля за скъсване с досегашното, за новаторство едва ли не от нов тип. По думите му апелите за този съвършено нов подход звучат пресилено.Въпросът е в това наново да се осмисли самата същност на традиционните ценности на социалдемокрацията като основа на качествена трансформация на демократични, социалистически начала.Пирински отбеляза, че в условията на ХХI-ви век социалният въпрос отново става особено актуален, защото днес и в най-развитите страни, младите все по-ясно осъзнават, че отново са обречени пред перспективата на все по-драстични неравенства.Събитието се организира от фондация \"Фридрих Еберт\" и фондация \"Солидарно общество\".", "date": "2017.06.16", "title": "Хората искат да запазят социалните си придобивки, категоричен Пирински"}
{"url": "https://news.bg/politics/132-trafikanti-osadeni-ot-nachaloto-na-godinata.html", "text": "Червена атака на вътрешния министър Валентин Радев спретна социалистът Красимир Янков. По време на парламентарния контрол той го засипа с въпроси. Червеният депутат поиска отговор за мерките за установяване и задържане на лица, подпомагащи незаконното преминаване през България на граждани от трети страни.Какви са мерките на МВР за установяване и задържане на лица, участващи в мрежа, канал или самостоятелно, подпомагащи незаконното преминаване през България на граждани на трети страни? Колко са задържаните и колко са обвиняеми по материали на МВР от началото на годината\", интересува се социалистът.За първите 5 месеца на годината досъдебните производства по чл. 280 и чл. 281 от НК са 92, отговори вътрешният министър. Иначе ведомството се хвали със 171 обвиняеми трафиканти и 132 осъдени.Известно е, че повечето от пристигналите в Европа мигранти са били подпомагани от така наречените каналджии, призна Радев.Янков захапа министъра и за видеонаблюдението по границата с Турция. Оказва се, както стана ясно от отговора на министъра, че има места, на които интегрираната система за видеонаблюдение е с изтекъл срок на поддръжка. Тече обаче обществена поръчка.Социалистът попита Валентин Радев ще има ли оптимизация на управленската система в силовото ведомство. Според Красимир Янков Валентин Радев управлявал МВР по модела на Румяна Бъчварова.", "date": "2017.06.16", "title": "132 трафиканти осъдени от началото на годината"}
{"url": "https://news.bg/politics/nakazvat-direktorkata-na-38-uchilishte-v-sofiya.html", "text": "Наказват директорката на 38 училище в София с предупреждение за уволнение.Това стана ясно от коментара на просветния министър Красимир Вълчев след парламентарния контрол за появилите се сигнали, че в училището има групичка за побой, в която участвал синът на държавния глава.Дали директорката на 38-мо училище ще бъде освободена, решава работодателят, т.е. началникът на регионалното управление, подчерта Вълчев.Припомняме, че от няколко дни в публичното пространство се твърди, че синът на президента Румен Радев, Георги, е част от група деца, които тормозят свои съученици. Според последните публикации Георги Радев само е наблюдавал отстрани случаите на насилие и не е участвал лично в тях. Самият президент бе лаконичен в отговор на въпрос по темата. По думите му това е \"мерзко сливане на политика с медии\", \"абсолютно недостойно използване на невръстни деца за очерняне\". \"Моят син няма абсолютно нищо общо\", заяви президентът Румен Радев.Иначе министър Вълчев посочи, че са констатирани нарушения при проверката на работата в училище, но за сега наказанието ще бъде предупреждение за уволнение, допълни той. Наказанието е на базата на предходния случай и въз основа на проверка на дейността на училището.Министърът на образованието ще назначи проверка дали в групичката участва и Георги Радев и дали все още охранителните камери на школото не са дадени на МВР, както се твърди. \"Ще помоля началника на регионалното управление да провери това. Скоро ще стане ясно какво има в тези записи и ще бъде направена нова проверка за последния случай\", коментира Красимир Вълчев.", "date": "2017.06.16", "title": "Наказват директорката на 38 училище в София"}
{"url": "https://news.bg/politics/natsionalniyat-praznik-ne-se-deli-gnevni-novi-atlantitsi.html", "text": "За националния празник на България 3 март 2018 година страната ни да покани наследници на руски, украински, финландски, полски воини, които са оставили костите си на българска земя през Руско-турската война (1877-1878 г.).Това предлагат от новосъздадената организация \"Атлантически съвет\", които представиха своите членове и цели на пресконференция в БТА.От новата гражданска организация са категорични, че руският президент Владимир Путин няма нито работа, нито празник в България на 3 март 2018 г. От новосъздадената организация Атлантически съвет очакват президентът Румен Радев да настоява поднасяне на официално извинение за окупацията на страната ни след 1944 година и наложеният престъпен режим. Това гласи декларация, изчетена от члена на организацията Александър Йорданов.Повод за реакцията им е информацията, че от администрацията на президента обмислят покана към президента на Русия Владимир Путин за 140-та годишнина от Освобождението на България от турско робство.На 24 май 2017 г. руският президент съзнателно и тенденциозно провокира и обиди българския народ, пренебрегвайки историческата ни роля за разпространяване на старобългарската писменост и велико дело за християнизация и извън пределите на българските земи, категорични са от Атлантическия съвет. Повод за гнева им са думите на Путин, че азбуката, която използва Русия (кирилицата - б.р.) е .Никоя държава не превръща своя национален празник в междунационален, не дели с друга държава своя ден, припомниха от Атлантическия съвет.Отправянето на покана към Путин за присъствие на 3 март 2018 г. е недалновиден ход със силен антинатовски заряд, неблагодарност към загиналите във военната кампания. От Атлантическия съвет смятат, че поканата към Путин ще демонстрира обвързаността на част от българския елит с Кремъл.Новата гражданска организация е създадена срещу всеки опит за външно влияние върху евроатлантическата ориентация на страната ни. Според членовете на съвета, в страната е налице отказ до адекватни реформи в съдебната система, отказ, довел до увеличаване на корупционните практики в различни сфери.Опасност е страната ни, когато ще председателства ЕС, да е въвлечена в руския сценарий за благодарност към освободителите чрез освобождение от санкции. В Русия расте недоволството от корумпирано управление на страната. Кремъл пренася  и срещу , смятат от Атлантическия съвет.От Атлантическия съвет на България подчертават, че българската благодарност към Русия е изразена многократно, особено след Първата Световна война, когато в страната ни идват над 35 хил. руски граждани, прокудени от режима, наложен в Русия след 1917 г. Между тях са и преки наследници на генералите, воювали за свободата на България, отчетоха от Атлантическия съвет.Целите на организацията са укрепване на ролята на БГ в НАТО и ЕС като достоен партньор, пресичане на чуждо влияние и агресия, информиране и образоване на целите на българското общество. Новите атлантици ще работят и за засилване на самочувствието, солидарността, чувството за чест и достойнство на българския народ.Отхвърляне и нетърпимост към всички незаконни и антиконституционни действия като несъвместими със свободата и демокрация, укрепване на енергийната сигурност и на инструментите за граждански контрол са също сред целите на новата организация.Новите атлантици искат увеличаване на разходите за отбрана, изграждане на образовани млади лидери, демократично възпитани и подготвяне на национална стратегия за развитие на България.В новата гражданска формация са Александър Йорданов - председател на 36-то народно събрание, о.р. ген. Съби Събев, Тодор Тагарев. Съпредседатели са Димитър Вичев и Антоний Гълъбов.", "date": "2017.06.16", "title": "Националният празник не се дели, гневни нови атлантици"}
{"url": "https://news.bg/int-politics/putin-obyavi-chislenostta-na-islyamska-darzhava.html", "text": "Числеността на терористичната групировка \"Ислямска държава\" е около 80 хил. души. От тях 30 хил. са наемници от чужбина. Това заяви руският президент Владимир Путин в третата част на филма-интервю на режисьора Оливър Стоун, показан на телевизионния канал Showtime, цитиран от РТ.\"Примерното число на терористите в рамките на ИДИЛ - 80 хил. души, 30 хил. са чуждестранни наемници от 80 държави, в това число и от Русия\", заяви руският лидер.По-рано Путин заяви, че Русия разбира, че властта в Сирия е допуснала няколко грешки при изграждане на отношенията в собствената си страна.", "date": "2017.06.16", "title": "Путин обяви числеността на \"Ислямска държава\""}
{"url": "https://news.bg/education/s-velochinove-ogranichavat-agresiyata-i-zatlastyavaneto-na-uchenitsite.html", "text": "Уникални велочинове ще има в малкото училище в смолянското село Забърдо. Целта е да се ограничи агресията в училище и да се намали затлъстяването, което все по-често се среща при децата. Идеята е на кмета на Забърдо, съобщи БНТ.Велочинът е изработен специално по кметските изисквания. Седалката е поставена против изкривявавне на гръбнака, механизмът е безшумен, обясни дизайнерът Йорданка Костова.За сега са произведени само две бройки и те бяха демонстрирани в двора на училището. А децата с нетърпение чакаха да завъртят педалите.Учениците в школото в Забърдо не са нито толкова агресивни, нито затлъстели, но директоркът на училището Величка Йорданова приема идеята, за да дадат пример.Валентин Черпоков, кмет на село Забърдо обясни, че така от малко родопско селце искат да дадат нещо на Европа. \"Искаме това да се въведат не само в България, но и в цяла Европа ако може\".Родителите очакват велочиновете да задържат децата в училище.", "date": "2017.06.16", "title": "С велочинове ограничават агресията и затлъстяването на учениците"}
{"url": "https://news.bg/regions/toplofikatsiya-sofiya-puska-toplata-voda-na-kvartalite-kadeto-imashe-profilaktika.html", "text": "В петък следобед всички абонати на \"Топлофикация София\", засегнати от спирането на работата на ТЕЦ \"София\" вече ще имат топла вода два дни преди края на профилактиката, съобщиха от дружеството.Спирaнето, първоначално обявено за 10 дни, засегна част от северните и централни райони на столицата. Тъй като основните дейности по рехабилитацията са извършени, в сряда вечерта е започнало подаването на топла вода към Централна градска част, кв. \"Света Троица\" и \"Фондови жилища\".Все още в някои части на центъра нямат топла вода. Възстановява се топлоподаването към Зона Б-18, Зона Б-5, кв. \"Баношора\", кв. \"Буката\", района на църквата \"Свети Георги\".Част от сградите в \"Младост\" 3, където ремонтите започнаха още през май, ще останат без топла вода до 24 юни, съобщи БНР. Авария, станала в четвъртък сутринта наложи спиране на топлата вода и в някои части на кв. \"Полигона\".Възстановяването на топлоподаването към абонатите се извършва поетапно и е възможно да има временни колебания към посочените райони. Процесът ще продължи в следните квартали, който все още са спрени:Ж.к. \"Зона Б- 5\", ж.к. \"Зона Б-18\",ж.к \"Банишора\" и сградите в района между бул. \"Мария Луиза\", бул. \"Хр. Ботев\", бул. \"Прага\", бул. \"Пенчо Славейков\", бул. \"Е.Тотлебен\", ул. \"Йоаким Кърчовски\", ул. \"Добруджански край\", ул. \"Партений Нишавски\", ул. \"Опълченска\", бул. \"Ал. Стамболийски\", бул. \" Димитър Петков\", бул. \"Ген. Н. Столетов\", уточняват от дружеството.", "date": "2017.06.16", "title": "Топлофикация-София пуска топлата вода на кварталите, където имаше профилактика"}
{"url": "https://news.bg/politics/tomislav-donchev-uskoryava-usvoyavaneto-na-evrosredstva.html", "text": "Темпът на усвояване на средствата от ЕС трябва да е по-бърз. Това стана ясно от отговора на вицепремиера Томислав Дончев по време на парламентарния контрол по темата за усвояването на евросредства за 2014-2020.37,5% е усвояването на средства от ЕС. Над 190 договора са сключени към момента, като те са за над 11 милиарда лева. По оценката на Томислав Дончев темпът на договаряне е добър.Сега, по мнението му, е важно темпът на разплащане да е съразмерен с договарянето.След контрола пред медиите той поясни, че в сравнение с предишния програмен период сега договарянето е да пъти по-високо, а плащанията са с 1/3 повече.Дончев поясни, че сега изпълнението на оперативните програми върви в по-тежка среда. То е обвързано с реформи, които текат по-бавно, обясни вицепремиерът. Отлично вървяло изпълнението на ОП \"Човешки ресурси\" и ОП \"Иновации и конкурентоспособност\". Програмата за транспорта също вървяла добре. По-трудно върви изпълнението на ОП \"Околна среда\", призна той. Затрудненията идват заради водната реформа.ВиК операторите трябвало да се консолидират, за да тръгнат парите. Трудности има и в образователната програма заради структурни проблеми. Дончев очаква до средата на лятото всички спънки да бъдат отстранени.Нямало програми, по които да няма плащане, увери обаче вицепремиерът Томислав Дончев.", "date": "2017.06.16", "title": "Томислав Дончев ускорява усвояването на евросредства"}
{"url": "https://news.bg/crime/priroden-fenomen-prichinil-tragediyata-v-asparuhovo-spored-prokuraturata.html", "text": "Ситуационната експертиза, назначена по разследването на природното бедствие във варненския кв. \"Аспарухово\" на 19 юни 2014 г., при което загинаха 13 души и бяха нанесени значителни материални щети, е изготвена. Наводнението е било причинено от природен феномен, проявил се в резултат на специфичното съчетание на климатични и ландшафтни, от една страна, и антропогенни фактори - от друга, във водосборите на Темелковото (Западното) и Източното дере на юг от квартала.Източникът на наводнението е формиралата се висока вълна вследствие на падналите във водосборите на двете дерета проливни и поройни интензивни валежи и специфичното съчетание на комплекса от природни фактори.Природният феномен се превръща в бедствие и поради влиянието на антропогенни фактори. Заключението на ситуационната експертиза посочва като основен фактор за дадените човешки жертви и сериозни материални щети застрояването на западния охранителен канал.Сравнението на регулационните планове на квартала от 1978 и 1989 г. показва, че застрояването се е осъществявало по посока на дерето и все по-голяма част от коритото му. Всички жилищни постройки на ул. \"Горна Студена\" от №68 до №50 са построени извън границите на имотите, определени в регулацията от 1989 г., и с голяма плътност на застрояването. Подобна е ситуацията и с домовете на ул. \"Гривица\", където строителството е било извършено върху закритата част на западния охранителен канал.Категоричен е изводът на експертите, че жертвите и материалните щети щяха да са значително по-малки, ако тези жилищни сгради не са били изградени в коритото на дерето - на самия път на водата, където ударната сила на високата вълна на кално-каменния поток е била най-голяма. Както е известно, осем души са загинали в една от тези къщи. В същото време обаче тези сгради са поели силата на ударната вълна, като са намалили нейната скорост и височина. По този начин са предотвратили още по-големи материални щети и вероятно много повече човешки жертви.13-те човешки жертви по време на водното бедствие в кв. \"Аспарухово\" се дължат и на недостатъчната осведоменост на жителите на квартала за опасността от наводнение и подготовката им за адекватна реакция за защита.Според заключението на вещите лица кметът на Варна е изпълнил задълженията си по организацията на плана за защита при бедствия, както и по овладяването и преодоляването на последиците от него, временното извеждане и настаняване на пострадалите лица, оценката на състоянието на засегнатите общински имоти, както и при извършването на неотложни възстановителни работи.В експертизата си вещите лица констатират, че централните органи на изпълнителната власт - МРРБ, не изпълняват задълженията си за оценка и картографиране на геоложкия риск на територията на община Варна, включително и на пострадалия от бедствието варненски квартал. Липсата на такава оценка на риска предопределя и липсата на активни действия на всички управленски нива.Въпреки Националната програма за превенция и ограничаване на свлачищата на територията на Република България, ерозията и абразията на Дунавското и Черноморското крайбрежие 2015 - 2020 г. , регистрираните до 2014 г. на територията на Варна и на кв. \"Аспарухово\" свлачища за неотложно укрепване са планирани за изпълнение през 2019 г. , когато ще бъдат отпуснати 2 млн. лева за това.По делото са събрани над 70 тома материали. Разпитани са 95 свидетели и са назначени и изготвени хидротехническа, метеорологична, съдебно-техническа, комплексна организационно-техническа, архитектурно-строителна и ситуационната експертиза, която дава отговори на най-важните въпроси, довели до бедствието от 19 юни 2014 г. с 13 човешки жертви и значителни материални щети.", "date": "2017.06.16", "title": "Природен феномен причинил трагедията в \"Аспарухово\" според прокуратурата"}
{"url": "https://news.bg/education/do-22-yuni-se-podavat-dokumenti-za-priem-v-8-i-klas.html", "text": "Започна подаването на документи за прием в 8-и клас. Тази година заявленията се попълват онлайн или на хартия в училищата- гнезда, гласи информация, публикувана от Министерството на образованието и науката (МОН).Ако един седмокласник е подал заявления и онлайн, и на хартия, за валиден ще се приема хартиеният вариант. Тази година в кандидатстването за профилираните и професионални гимназии в страната ще се включат всички седмокласници, дори да не са се явили на национално външно оценяване (НВО).Документите за участие в първото класиране се попълват онлайн на адрес https://priem.mon.bg или на хартиен носител в училищата-гнезда, определени от началниците на регионалните управления на образованието (РУО).Списъците на училищата за всяка област са достъпни на интернет страниците на РУО. Заявленията се подават еднократно и ако бъдат пуснати на хартия, не могат да бъдат подавани онлайн и обратно.През електронната система кандидатстването ще става чрез входящ номер и уникален за всеки ученик 10-цифрен код за достъп, които са изписани в служебната бележка с резултатите от изпитите.Подаването на документи ще продължи до 22 юни. Първото класиране ще излезе до 27 юни, второто до 4 юли, а третото до 17 юли.Тази година документи се подават онлайн или на хартиен носител в училище. Заявлението се подава еднократно и ако бъде подадено онлайн, не може да се подаде отново на хартия. През електронната система кандидатстването ще става чрез входящ номер и уникален за всеки ученик 10-цифрен код за достъп. Тях бъдещите осмокласници ще намерят в служебните си бележки, с които се явяваха на национално външно оценяване (НВО).Попълването на онлайн заявлението включва данните на ученика, предпочитаните училища с избраните профили или специалности от професии, подредени последователно според желанията. Всяка паралелка е отделно желание.Изборът става от падащо меню, което включва училищата с прием след завършен VII клас с утвърдените им паралелки по профили и специалности от професии, както и кодовете им, за да не се допусне грешка.Ако ученикът кандидатства и за професионални гимназии, задължително прикачва и сканираното копие на медицинско свидетелство, издадено от общопрактикуващия му лекар (след като натисне бутон \"прикачване на медицинско (PDF)). Оригиналът се подава при записването. За да се потвърди електронното подаване на заявлението, се натиска бутон \"потвърди\", след което в отделен прозорец излиза декларация за съгласие на родителя, обясняват от МОН.Балообразуването се формира от резултатите от изпитите по български език и математика и превърнатите в точки оценки от дипломата за завършен VII клас по предмети, определени от педагогическите съвети на училищата. Максималният бал е 500 т.Право на кандидатстване имат и учениците с 0 т. от НВО. Те ще се включат в класирането само с резултатите от двата учебни предмета от свидетелството за основно образование, необходими за кандидатстване в съответното училище.", "date": "2017.06.16", "title": "До 22 юни се подават документи за прием в 8-и клас "}
{"url": "https://news.bg/politics/erdogan-e-opasnost-za-tsyala-evropa-ubeden-angel-dzhambazki.html", "text": "\"От позицията на министър-председател, може би не е излишно Борисов да поддържа дипломатически отношения с Турция\". Това заяви пред Нова телевизия евродепутатът Ангел Джамбазки, който е и зам.-председател на ВМРО.Така той коментира еднодневната визита на премиера Бойко Борисов в Турция, където се срещна с турския премиер Бинали Йълдъръм и с президента Реджеп Ердоган.\"Според мен обаче  и човек, който представлява опасност за България и цяла Европа. Поведението му крие заплахи, той е непредсказуем\", заяви Джамбазки.По думите му България трябва да влага достатъчно средства в обновяването и превъоръжаването на своите сили за сигурност.\"Политиката на  се променя. Паднаха много маски, свършиха много лицемерия. Присъединяването на  и няма как да се случи\", категоричен е евродепутатът.Според него посоката на турската политика предполага нещо съвсем различно. \"А именно - превръщането й в самостоятелен геополитически вектор на Балканите, което означава регионална сила и опит на Турция да се добере до нефтени кладенци в Мосул и да започне да не зависи толкова много от вноса на петрол\", допълни Ангел Джамбазки.", "date": "2017.06.16", "title": "Ердоган е опасност за цяла Европа, убеден Ангел Джамбазки"}
{"url": "https://news.bg/health/v-pirogov-spasiha-dete-na-1-9-g-s-ryadka-malformatsiya.html", "text": "Водещи лицево-челюстен и детски хирурзи от \"Пирогов\" спасиха дете на 1 г. и 9 месеца с рядка малформация на шията, съобщиха от болницата за спешна медицинска помощ \"Николай Пирогов\".Екипът на д-р Константин Димов от \"Пирогов\" отстрани вродена малформация, която обхваща областта на цялата шия при детето. Поради сериозния риск от притискане на хранопровода и трахеята, в сложната интервенция се включи и екипът на доц. Христо Шивачев, координатор на Специализирания комплекс по детски заболявания и шеф на Клиниката по детска хирургия в университетската спешна болница.По време на операцията лекарите отстраниха изцяло образуванието. Интервенцията премина успешно и до дни детето ще бъде изписано от \"Пирогов\", за да продължи да се възстановява в домашни условия.Подобна патология в областта на лицето и шията се среща при около 10% от децата у нас. Д-р Димов обяснява, че има пациенти, при които не се налага оперативен подход, а редовно наблюдение от специалист.", "date": "2017.06.16", "title": "В \"Пирогов\" спасиха дете на 1,9 г. с рядка малформация"}
{"url": "https://news.bg/politics/ot-gerb-iskat-ostavkata-na-plamen-uzunov-zaradi-snimki-s-natsistki-znatsi.html", "text": "ГЕРБ настояха с декларация за отстраняването на Пламен Узунов от поста му на съветник в президентството.Депутатът Тома Биков апелира към депутатите от ДПС да вземат отношение, а тези от БСП също да ги подкрепят, защото в противен случай, се въвежда двоен стандарт.Биков припомни, че на 8-ми юни са били разпространени снимки на президентския съветник Пламен Узунов, дегизиран като Хитлер, за които той няколко дни по-късно, е признал, че са автентични. Снимките са направени по време на новогодишно тържество през 2003 г.Биков припомни и случая с отстранения заместник-министър на регионалното развитие Павел Тенев от три седмици по-рано, който се извини и подаде оставка. Той се бе снимал до восъчни фигури на нацистки войници през 2008 г. докато е бил на екскурзия.Биков припомни, аргументите на БСП за поисканата оставка на Тенев, а именно, че с теми като национал-социализма и фашизма не могат да се правят шеги. Биков припомни и реакцията на президента Румен Радев, че всяка шега с нацисткия режим е недопустима. С казуса се ангажираха европейските социалисти и Алианса на либералите в ЕП.Депутатът от ГЕРБ изтъкна, че Тенев е създал стандарт в това отношение - да не заемат политически позиции или в най-кратък да бъдат освободени. Той изтъкна, че БСП не е реагирало остро и веднага на тези снимки, но за сметка на това реакция е имало от страна на европейските социалисти. Биков заяви, че не се разбира, дали БСП призовават Румен Радев да отстрани Узунов. По думите му президентът е реагирал една седмица по-късно.Биков настоя, че това е двоен стандарт, тъй като Узунов и бившия заместник-министър на регионалното развитие Павел Тенев правят едно и също. По думите му така се налага мнението, че към приближените от БСП ще се проявява разбиране и се връща комунистическия принцип - всички сме равни, но някои сме по-равни.Той настоя БСП да поиска оставката на Узунов и заяви, че в противен случай антифашизмът им би бил фалшив и не е била плод на автентичен граждански рефлекс, а активно мероприятие.Биков настоя БСП да ги подкрепят в искането на ГЕРБ за отстраняването на Пламен Узунов от президентската институция. По думите му, ако това не стане, при следващия такъв случай оставка няма да има.Биков настоя и членовете на Либералния алианс също да реагират. От партия \"Воля\" Пламен Христов се обърна към депутатите с призива: \"Който каквито снимки има вкъщи, да ги покаже, да ги разгледат и да се приключи с подобни истории\".", "date": "2017.06.16", "title": "От ГЕРБ искат оставката на Пламен Узунов заради снимки с нацистки знаци"}
{"url": "https://news.bg/int-politics/al-mayadin-stava-novata-stolitsa-na-islyamska-darzhava.html", "text": "Сирийският град Ал Маядин на провинция Дейр ез-Зор е новата столица на терористичната групировка \"Ислямска държава\", съобщиха Associated Press и РТ.Според източник на агенцията, много от полевите командири на \"Ислямска държава\" от последните месеци са избягали от сирийския град Ракка и иракския Мосул, където има щурм на силите от международната коалиция в Ал Маядин, който се намира в центъра на долината на брега река Ефрат на границата с Ирак.По думите на представители на организацията, която проследява зверските престъпления на \"Ислямска държава\", Саид Мохамед Хидер, .\"Това ще бъде последната крепост на групировката, така че бунтовниците ще го защитават до смърт\", заяви той.По-рано руският президент  на терористичната организация. По думите му, тя е около 80 хил. души, от които 30 хил. са чуждестранни наемници от около 80 страни, включително и от Русия.", "date": "2017.06.16", "title": "Ал Маядин става новата столица на \"Ислямска държава\""}
{"url": "https://news.bg/politics/gerb-predstaviha-predlozheniyata-si-za-novite-chlenove-na-vss.html", "text": "ГЕРБ представиха кандидатите си за членове на ВСС. Четирима са кандидатите им - зам.-председателят на ВАС Боян Магдаличев, съдията от ВКС Вероника Имова, прокурорите Калина Кючукова (тя е работила по атентата на летище Сарафово) и Гергана Мутафова.Две седмици е продължила селекцията. Юристи с безупречна репутация и огромен професионален опит, според Данаил Кирилов, издига партията.Еднолично депутатът от ГЕРБ е внесъл кандидатурата на Мирослав Джеров. Партията обаче също подкрепя тази номинация. Зад тази кандидатура стоели и организациите на репресираните.Постарахме се така да направим нашата номинационна процедура, така че да не е в последния момент, подчерта Данаил Кирилов.Първите две кандидатури за членове на Висшия съдебен съвет от парламентарната квота станаха ясни вчера. Георги Марков от ГЕРБ номинира адвокат Мирослав Джеров за член на Съдийската колегия, а Веселин Марешки издига кандидатурата на обвинителя Владислав Томов за Прокурорската колегия.Срокът за внасяне на предложения на кандидатури за членове на ВСС от парламентарната квота изтича на 20 юни.", "date": "2017.06.16", "title": "ГЕРБ представиха предложенията си за новите членове на ВСС"}
{"url": "https://news.bg/politics/psihichno-bolna-e-zapodozryana-za-ubiystvo-na-zhena-v-sofiya.html", "text": "Психично болна е заподозряна за убийството на жена в София. Тялото на 52-годишна убита жена е открито около 4.00 часа тази сутрин пред блок в столичния квартал \"Хиподрума\", съобщи МВР.Полицията е задържала 32-годишна жена, заподозряна за извършителка. Тя е лежала в писхиатрия, но е била освободена. В Шесто РУ-СДВР са отведени и двама мъже,чиято съпричастност към случилото се предстои да бъде изяснена.Към момента няма яснота дали нападателка се води на психиатричен отчет и се е лекувала.Образувано е досъдебно производство в СДВР.", "date": "2017.06.16", "title": "Психично болна е заподозряна за убийство на жена в София"}
{"url": "https://news.bg/crime/689-osadeni-iskat-predsrochno-osvobozhdavane.html", "text": "Отказано е предсрочното освобождаване на членовете на престъпната група \"Наглите\". Това заяви министърът на правосъдието Цецка Цачева в отговор на въпрос на народния представител Миглена Александрова.Припомняме двама от бандата \"Наглите\" Ивайло Евтимов - Йожи и Любомир Димитров - Гребеца, подадоха молби за предсрочно освобождаване, възползвайки се от промените в закона.Цачева посочи, че към този момент в резултат на протест на прокуратурата, е отказано предсрочното им освобождаване. Двамата са получили наказание \"лишаване от свобода заради\" участието си в организираната престъпна група, известна като \"Наглите\".Цачева посочи, че Институтът за предсрочно освобождаване не е нов в българското законодателство, като условията по закон, за да се стартира подобна процедура по предсрочно освобождаване, е наличието на определен период от време, в което лицето, лишено от свобода, ефективно е изтърпяло наказанието си в предвидените за това места.Тя посочи, че действително с изменения в закона за изтърпяване на наказанията е предвидено предсрочното освобождаване да става не само по предложение на администрацията на местата за лишаване от свобода, а и лично с молба от лицето, което е осъдено, чрез началника на съответния затвор то може да поиска пряко от съда предсрочно освобождаване.Цачева констатира, че наистина по една от преписките има положителен отговор и становище от страна на администрацията на затвора. Тя увери, че ще набележат конкретни законодателни мерки за затягане на контрола.Цачева изтъкна, че има 689 молби за предсрочно освобождаване. Тя обърна внимание, че за същия период миналата година, когато е действал предходния режим, молбите са 873 пред комисията, от тях са уважени 701, а останалите - не.Миглена Александрова от ОП посочи в реплика към Цачева, че се надява да не бъдат освобождавани престъпници като \"Наглите\", защото \"ще взривим обществото\".В дуплика Цачева заяви, че действително е изключително отговорна работата на администрацията на затворите. По думите й трябва да се държи сметка за това дали целта на наказанието е постигната, дали духът на закона е спазен.\"Имам амбицията още по-отговорно да се подхожда при даване на становища\", коментира още тя.Правосъдният министър бе категорична, че ще следи да се спазва точно не само буквата, но и духа на закона.", "date": "2017.06.16", "title": "689 осъдени искат предсрочно освобождаване"}
{"url": "https://news.bg/regions/evrokomisiyata-zapochna-protsedura-zaradi-problemi-s-vets-v-balgariya.html", "text": "Европейската комисия започна пилотна процедура заради нарушения при малките водноелектрически централи (ВЕЦ) по българските реки. Комисията уведоми WWF България, че след жалба, подадена от организацията, е взето решение за започване на пилотна процедура.София има срок от десет седмици да предостави информация на Брюксел, след което отговорите на българската страна ще бъдат анализирани. В случай че те са неудовлетворителни, от Комисията е възможно да открие наказателна процедура срещу страната.Пилотната процедура е задействана след две отделни жалби, които са обединени от Комисията. Първата е внесена от риболовен клуб \"Балканка\", Българско дружество за защита на птиците, Българско каяк общество и др. а втората - от WWF България, Сдружение за дива природа \"Балкани\" и рибарско сдружение \"Балканка\" - Благоевград.Според жалбоподателите липсата на адекватен контрол върху ВЕЦ нарушава три евродирективи - за стратегическата екологична оценка, за хабитатите, както и рамковата директива за водите.Нарушенията са свързани с режима на издаване на разрешителни в противоречие с плановете за управление на речните басейни и екологичните оценки към тях.Според сигналите, липсва контрол от страна на държавата. Еколозите смятат, че не се оценява комулативният ефект - всяка централа се оценява сама за себе си, без да се отчита ефектът, който централите по една река оказват заедно върху екосистемата.Увреждането на реките има изключително негативно въздействие не само върху природата, но и върху местните общности. Засегнати са и хората, чиито занимания или интереси са свързани с водата, например рибари и каякари.Примерите, залегнали в основата на жалбите, са събрани посредством платформата dams.reki.bg. В нея се заснема и описва реалният ефект върху околната среда, оказван от съществуващите водноелектрически централи. Всеки гражданин може да изпрати снимков и видеоматериал, който след преценка бива публикуван.От Българската секция на Световния фонд на дивата природа (WWF България) безусловно вярват, че възобновяемите енергоизточници трябва да бъдат развивани и ползвани. Тяхното изграждане и експлоатиране обаче не бива да става за сметка на биологичното разнообразие или да уврежда по какъвто и да било начин природата. Нуждата ни от чиста енергия не бива да бъде противопоставяно на опазването на природата.", "date": "2017.06.16", "title": "Еврокомисията започна процедура заради проблеми с ВЕЦ в България"}
{"url": "https://news.bg/crime/tsetska-tsacheva-iska-da-bade-chesto-na-parlamentaren-kontrol.html", "text": "По-често ме канете на парламентарен контрол. Това е поискала от депутатите Цецка Цачева, която днес влезе в пленарна зала вече не като шеф на Народното събрание, а като министър на правосъдието.Самата тя коментира, че влязла днес в законодателния орган и погледнала залата от друга точка.Цецка Цачева увери, че съдебната реформа ще продължи, а в личностни конфликти тя страна нямало да взема. Не толкова думи, колкото дела са нужни, според Цецка Цачева.Министърът е убедена, че и в бъдеще нейната оставка ще бъде искана и не се притеснява от това. Министрите, по думите й, винаги били с оставки в джоба.", "date": "2017.06.16", "title": "Цецка Цачева иска да бъде често на парламентарен контрол"}
{"url": "https://news.bg/crime/nad-600-l-alkohol-i-blizo-2-hil-butilki-zadarzhaha-v-perushtitsa.html", "text": "Нелегален алкохол откри митническа мобилна група при повторна проверка в регистриран обект в района на Перущица.На 13 юни при проверка в едно от складовите помещения в данъчния склад митническите служители откриват 45 л етилов алкохол в пластмасови съдове с различна вместимост с мирис на мастика, ракия и водка.Във второто помещение е открит еднотонен пластмасов резервоар, в който се съхранявали 600 литра етилов алкохол. Установено е, че стоките не са били вписани в материалната отчетност на данъчния склад, не са преминали през измервателните уреди, както и не са представени документи, удостоверяващи плащането на дължимия акциз.В близост до регистрирания данъчен склад, собственикът стопанисвал и изоставени производствени помещения, където митническите служители са установили, че се съхраняват 1765 бутилки шампанско, отново без документи за платен акциз.Стоките са задържани в склада на Митница Пловдив.Повторната проверка е извършена с цел изясняване на факти и обстоятелства по образувано досъдебно производство преди два месеца, когато в данъчния склад в района на Перущица са открити 9 600 л етилов алкохол без документи за платен акциз.", "date": "2017.06.16", "title": "Над 600 л алкохол и близо 2 хил. бутилки задържаха в Перущица"}
{"url": "https://news.bg/crime/123-luksozni-kozheni-yaketa-zadarzhaha-na-dunav-most.html", "text": "В Окръжна прокуратура - Русе на 12 юни е образувано досъдебно производство за контрабанда на стоки през ГКПП \"Дунав мост\". При успешна акция на служители на Митница - Русе е установен товарен автомобил, превозващ 123 броя луксозни мъжки и дамски кожени якета от естествена кожа през границата на страната ни.Стоката е укрита в кашони и чували и поставена в средната част на ремаркето на товарния автомобил, натоварен с текстилни изделия и кухненско обзавеждане. Укритата стока не е декларирана по време на осъществяването на митническия контрол. Образувано е незабавно производство под наблюдението на Окръжна прокуратура - Русе.Водачът на товарния автомобил, 42-годишният български гражданин А. М. А. е задържан от прокурора за срок до 72 часа. Задържани са също и превозното средство и контрабандната стока. За престъплението, законът предвижда наказание лишаване от свобода за срок от 3 до 10 години и глоба в размер от 20 хил. до 100 хил. лева. По делото са извършени огледи, разпити на свидетели и справки. Изготвени са три експертизи. Разследването е приключило в предвидения от закона срок от 3 дни и делото е получено в Окръжна прокуратура - Русе за решаване по същество. ", "date": "2017.06.16", "title": "123 луксозни кожени якета задържаха на \"Дунав мост\" "}
{"url": "https://news.bg/press/150-000-detsa-ne-hodyat-na-uchilishte-ochakvano-ns-othvarli-mazhoritarniya-vot.html", "text": "Статистика. \"Дума\":150 000 деца не ходят на училище Около 150 000 деца от уязвимите групи не ходят на училище. Тревожната статистика съобщи Янка Такева, председател на Синдиката на българските учители, по време на дискусия за мерките за обхват на децата и институционалното сътрудничество.Всяка година от училище отпадат 15-16 000 деца. Половината от тях заминават с родителите си в чужбина. Такева настоя общините, МВР и другите институции да затегнат контрола за регистрирането на семействата, които се местят от едно населено място в друго. Според нея голяма част от хората от уязвимите групи идват в София, Варна, Бургас, но не се регистрират.Такева изрази учудване защо, след като МОН от години има стратегия по темата, отново се говори какво трябва да се прави. Гласуване. \"Дума\":Очаквано НС отхвърли мажоритарния вот Очаквано въвеждането на мажоритарната избирателна система, поискана след референдумa, организиран от \"Шоуто на Слави\", бе отхвърлено вчера на първо четене в парламента. Законопроектът получи 98 гласа \"за\", против бяха 121 депутати, а 1 се въздържа. Проектът бе подкрепен само от ГЕРБ и \"Воля\". Срещу текстовете се обявиха коалиционните партньори на Борисов \"Обединените патриоти\", БСП и ДПС. Припомняме, че във вторник на заседанието на правната комисия двамата депутати от движението застанаха зад промените, но по-късно се обявиха против мажоритарния вот.При дебатите срещу обясненията на ГЕРБ, че със законопроекта се отговаря на исканията на суверена, изразени в референдум, социалистите, ДПС и патриотите обясниха, че така ще се стимулира купуването на гласове, в парламента няма да има ясни мнозинства, ще се размие партийната отговорност, а местните феодали ще имат свои представители в НС и повече влияние. Депутатите от трите формации обвиниха ГЕРБ, че внася проекта, знаейки, че никой няма да го подкрепи.\"Всяка избирателна система търпи своята еволюция заради потребностите на обществото да отрази това, което хората мислят. Никъде не функционира абстрактна избирателна системата. Тя отразява класовите и груповите очаквания на гражданите\", посочи от парламентарната трибуна зам.-председателят на НС Валери Жаблянов от БСП. Георги Марков от ГЕРБ изтъкна, че гражданите са имали достатъчно време да ползват пропорционалната система и накрая демократично с гласа си да кажат, че не я харесват. Реакция. \"Сега\":Слави Трифонов към парламента: На зла круша - зъл прътДнес депутатите практически извършиха държавен преврат, заявява телевизионният водещ Слави Трифонов в позиция по повод отхвърлянето на мажоритарното гласуване на първо четене в пленарна зала. \"Днес депутатите в Народното събрание суспендираха българската конституция. В Конституцията пише, че цялата власт произтича от народа и народът упражнява властта си и пряко. На референдума народът пряко упражни властта си. Пряко изрази волята си. Днес депутатите не признаха тази воля и практически извършиха държавен преврат. От днес ние не живеем в демократична държава. От днес ние живеем в някаква уродлива форма на партийна аристокрация. Аристокрация, която живее и управлява с една единствена цел - собственото си благо. Това са фактите. И ние трябва да ги осъзнаем\", това пише водещият Слави Трифонов в позиция, изпратена до медиите. Бюджет. \"Монитор\":Чакаме рекордни 3 млрд.евро от ЕС догодина Рекорден ще бъде бюджетът на ЕС за следващата година, като от него около 3 млрд. евро ще получи България, стана ясно вчера.Бюджетът на съюза за 2018 година ще бъде повече от 160 млрд. евро. След подготвително заседание на бюджетната комисия в ЕП евродепутатът Андрей Новаков обяви, че това означава повече пари за българското земеделие, за социални проекти, за инфраструктура. \"Една от темите, които бяха засегнати по време на пленарното заседание на ЕП в Страсбург, както и в работни групи и комисии, беше обсъждането на Проектобюджет 2018, който беше представен от ЕК. Бюджет 2018 ще бъде най-големият в историята на ЕС. България е в изгодна позиция, тъй като се предвиждат над 22% ръст в плащанията за кохезионна политика\", информира Новаков. Заплати. \"Труд\":Ръководството на МВР и полицейските синдикати се разбраха за по-високи заплатиЗаплатите в МВР трябва да се увеличат през тази година. Около тази позиция се обединиха синдикатите и ръководството на министерството. Това стана ясно,след извънредна среща на съвета за социално партньорство, съобщиха от пресцентъра на МВР.С колко и от кога ще скочат възнагражденията в системата ще стане ясно след разговори с представители на финансовото министерство и с председателя на ресорната комисия в Народното събрание.Според синдикатите заплатите в системата трябва да се увеличат с между 15 и 20%. От профсъюза заявиха, че докато се провежда нормален диалог протести няма да има. Двете страни са се обединили около тезата, че е необходим изцяло нов закон за МВР.", "date": "2017.06.16", "title": "150 000 деца не ходят на училище; Очаквано НС отхвърли мажоритарния вот"}
{"url": "https://news.bg/int-politics/sasht-poddarzhat-sanktsiite-sreshtu-rusiya.html", "text": "Белият дом подкрепя санкциите срещу Русия и ги счита за ефективен инструмент за принуда страната да изпълнява ангажиментите си. Това се казва в изявление на говорител, цитирано от ТАСС. Все още обаче президентската администрация обмисля новите мерки срещу Москва, се казва още в изявлението. То идва часове, след като Сенатът на САЩ постигна споразумение за нов пакет санкции. Предстои Камарата на представителите да го разгледа. Това се случва на фона на бурята заради руската намеса в президентските избори и разследванията за възможно тайно споразумение между Москва и сътрудници на американския президент Доналд Тръмп от предизборния му щаб.Руският президент Владимир Путин обяви, че Русия ще премахне санкциите си срещу други страни, ако те отменят санкциите си, наложени на Москва. Путин също така изтъкна, че новите санкции на САЩ срещу Русия са резултат от вътрешна политическа борба в САЩ.Той допълни, че санкциите са дали на Русия стимул да се освободи от зависимостта си от износа на петрол и газ, карайки руснаците да използват мозъците и талантите си, за да развиват други индустрии.Санкциите срещу Русия са заради нарушаването на териториалната цялост на Украйна, нейните \"нагли кибератаки\" и намесата в изборите, както и продължаващата агресия в Сирия. ", "date": "2017.06.16", "title": "САЩ поддържат санкциите срещу Русия "}
{"url": "https://news.bg/disasters/eksploziyata-v-kitayskata-detska-gradina-e-kriminalen-sluchay.html", "text": "Експлозията в детска градина в източна китайска провинция от вчера е криминален случай. Това е заключението на полицията, предаде АП. Също така стана ясно, че има заподозрян. Не се уточнява обаче дали той е задържан, както и какви са мотивите за ужасяващото престъпление. Не се дават подробности и за самоличността му. Припомняме, че взривът уби най-малко 8 души, а 60 други бяха ранени. За момента не се разкрива колко от тях са деца. Трагедията се е разиграла около 17 часа местно време, когато децата са си тръгвали. Агенциите припомнят, че и преди са били извършвани кървави нападения в детски градини. ", "date": "2017.06.16", "title": "Експлозията в китайската детска градина е криминален случай "}
{"url": "https://news.bg/int-politics/shin-feyn-nedovolni-ot-pregovorite-za-koalitsiya-na-london.html", "text": "Джери Адамс, председател на \"Шин Фейн\", критикува остро опитите за коалиция между консерваторите в Лондон и ирландските юнионисти, предадоха световните информационни агенции. По думите му, това нарушава Белфасткото мирно споразумение или т.нар. \"Споразумение от Разпети петък\" от 1998 г.То трябва да сложи край на 30-годишните кървави борби между католици и протестанти в Северна Ирландия. За това обаче юнионистите винаги трябва да са в коалиция с националистите от \"Шин Фейн\". Това е заявил той директно по време на срещата си с премиера Тереза Мей. Подобни проблеми прогнозира и премиерът Енда Кени и той предупреди британския премиер да не пропуска участие на националистите. Припомняме, че торите на премиера Тереза Мей спечелиха последните парламентарни избори, но няма да имат мнозинство в парламента. Тя започна консултации с юнионистите, които имат 10 места, за да състави правителство на малцинството. Стана ясно, че в състава на новия кабинет влизат ключови министри от досегашния. ", "date": "2017.06.16", "title": "\"Шин Фейн\" недоволни от преговорите за коалиция на Лондон "}
{"url": "https://news.bg/politics/borisov-bori-useshtaneto-za-trevozhnost-i-koruptsiya-v-obshtestvoto.html", "text": "Когато има административна тежест и хората изгубят дни, за да извадят един документ, това създава усещане за тревожност, корупция и напрежение в обществото. Това заяви премиерът Бойко Борисов по време на работна среща с представители на местната власт, държавните институции и браншови организации.Министър-председателят свика срещата, за да бъдат обсъдени мерките за намаляване на административната тежест и облекчаване на режимите за работа с гражданите. В Министерския съвет са и вицепремиерът Томислав Дончев и министърът на правосъдието Цецка Цачева.Борисов посочи още, че идеята е гражданите и бизнесът да не се редят гише след гише. По думите му, едва ли има политик, който да не е поставял това във фокуса на своето предизборно говорене.\"Искам да положим цялата си воля това да се случи\", отсече премиерът. Борисов даде да се разбере - няма няма месеци, нито години, нито време за анализи.\"Прекрасно всички знаят къде са местата, където се формират опашките\", отсече той. Там, където е необходимо, ще се вложат средства, подчерта Борисов. Той изтъкна важността на това държавата и общините да постигнат синхрон.", "date": "2017.06.16", "title": "Борисов бори усещането за тревожност и корупция в обществото"}
{"url": "https://news.bg/int-politics/velikobritaniya-nastoyava-za-reshavane-na-krizata-s-katar.html", "text": "Решаване на кризата с Катар. За това е настоял британският премиер Тереза Мей, съобщават от \"Даунинг стрийт\".Тя е провела телефонни разговори с емира на Катар, краля на Саудитска Арабия и краля на Бахрейн. Мей е призовала към диалог и е предупредила за ескалиране на конфликта. Мей също така е благодарила за изказаните по-рано съболезнования по повод терористичните атаки в Лондон и Манчестър. Премиерът е припомнил, че радикализмът и тероризмът са общи проблеми и предизвикателства. Саудитска Арабия, Обединените арабски емирства, Бахрейн и Египет понижиха дипломатическите и транспортните връзки с Катар преди седмица, като я обвиниха, че подбуждат регионални вълнения, подкрепят тероризма и се приближават твърде близо до Иран. От Доха отхвърлиха обвиненията.Това е най-големият дипломатически разрив от години между богатите държави в Персийския залив. ", "date": "2017.06.16", "title": "Великобритания настоява за решаване на кризата с Катар "}
{"url": "https://news.bg/int-politics/prognozirat-pobeda-za-partiyata-na-makron-i-na-vtoriya-tur.html", "text": "Партията \"Република, напред!\" на новоизбрания президент на Франция Еманюел Макрон ще спечели и втория тур на изборите, предаде \"Ройтерс\".Това показват резултатите от проучванията на Opinionway и Harris Interactive. Те сочат между 440 и 470 места в парламента за партията, което дава мнозинство. Припомняме, че центристите победиха убедително в първия тур миналата неделя. Те получиха 28,2% от гласовете, докато техните съюзници от MoDem получават около 4 на сто. На второ място се нареждат консерваторите с 15,8%, а трети - националистите на Марин льо Пен с 13,2%.Според резултатите, хората на президента ще имат и мнозинство - около 445 депутатски места в 577-местния френски парламент. За управляващите социалисти пък вотът бе разочарование - те се наредиха едва пети. Вотът е важен тест за Макрон, който спечели президентските избори през април. Французите тази неделя ще гласуват за парламент. Първият тур обаче премина при ниска избирателна активност. Тя достигна 50% едва в края на изборния ден, като това бе определено за исторически спад от 1958 година насам. ", "date": "2017.06.16", "title": "Прогнозират победа за партията на Макрон и на втория тур "}
{"url": "https://news.bg/regions/slanchevo-s-kratki-valezhi-v-yugozapadna-balgariya.html", "text": "Предимно слънчево време очакваме в петък с кратко увеличение на облачността. Само на отделни места, главно в Югозападна България, ще превали, съобщиха от НИМХ.Максималните температури ще са между 26° и 31°, в София около 26°.Атмосферното налягане е малко по-високо от средното за месеца. След обяд ще започне да се понижава.В планините ще духа умерен западен вятър, в масивите от Източна България - от югозапад. Ще се развива купеста и купесто-дъждовна облачност и на места ще превали и прегърми. Максималната температура на височина 1200 метра ще е около 20°, на 2000 метра - около 13°.Над Черноморието също ще бъде предимно слънчево. По северното крайбрежие е възможно да превали слаб дъжд. Ще духа слаб до умерен югоизточен вятър. Максималните температури ще са между 23° и 27°. Температурата на морската вода е 19-22°.", "date": "2017.06.16", "title": "Слънчево с кратки валежи в Югозападна България"}
{"url": "https://news.bg/int-politics/vitseprezidentat-na-sasht-skochi-na-venetsuela.html", "text": "Вицепрезидентът на САЩ Майк Пенс остро критикува властите във Венецуела. Повод за критиките му станаха продължаващите месеци наред протести в страната и реакцията на управляващите, предаде \"Ройтерс\".Това, подчерта той, се случва в държави, където демокрацията е потъпквана. Авторитарният режим доведе до бедност страната и от това страдат венецуелците, каза Пенс на събиране на лидерите в Маями. Той призова лидерите на страните от региона да не подкрепят правителството в Каракас. Венецуелският президент Николас Мадуро отговори в типичния си стил на Пенс. Той му \"препоръча\" да не се бърка във вътрешните работи на страната, след като дори не може да посочи къде се намира тя на картата. Припомняме, че най-малко 70 души загинаха по време на демонстрациите. Опозицията се противопостави на свикването на Народно събрание, което да прави промени по конституцията.Президентът Николас Мадуро обвини политическите си противници за насилията и жертвите в демонстрациите. Той твърди също така, че чужди сили стоят зад протестите.", "date": "2017.06.16", "title": "Вицепрезидентът на САЩ \"скочи\" на Венецуела "}
{"url": "https://news.bg/politics/volya-preduprezhdava-che-tovaryat-s-novi-taksi-malkite-i-sredni-predpriyatiya.html", "text": "В ПП \"Воля\" са притеснени от промени в Данъчно-осигурителния процесуален кодекс (ДОПК). Това стана ясно от тезите на новата политическа формация, изложени на трибунка в Народното събрание. С промените се поставяли допълнителни тежести върху малките и средни предприятия. За част от промените не е проведено и обществено обсъждане. Въвежда се минимален праг за плащане в брой от 1000 лева. Уж целта била да се изсветли сивия сектор - този ефект обаче от \"Воля\" поставят под съмнение.Според \"Воля\" обаче това ще утежни плащанията с такси и единственият печеливш бранш ще е банковият.Също така данъчните администрация по неясни критерии щели да определят кои фирми са рискови.Има редица текстове, които искаме да прецизираме, подчерта Кристина Такова.Имало редица притеснителни текстове и за пазара на горива, което също смущава хората на Веселин Марешки.", "date": "2017.06.16", "title": "\"Воля\" предупреждава, че товарят с нови такси малките и средни предприятия"}
{"url": "https://news.bg/politics/vatreshniyat-ministar-ne-znae-politseyskite-zaplati-da-se-uvelichavat.html", "text": "Увеличение на полицейските заплати не било договорено. Това стана ясно от коментара на вътрешния министър Валентин Радев за вчерашната среща със синдикатите.Днес министърът изрази учудване от въпроса за договорения ръст на полицейските заплати. Самият Радев не е разговарял с финансовия си колега. Ако все пак Горанов го е казал, много хубаво, според вътрешния министър. Радев обясни, че синдикатите вчера са имали второ заседание, на което е присъствал заместник-министърът Стефан Балабанов, който ще се занимава с партньорството със синдикатите. Валентин Радев е бил информиран за какво е говорено на срещата и не е останал доволен от развоя на темите.Моята молба към синдикатите беше - дайте ми аргументи, посочи вътрешният министър. Той е искал да бъде убеден от синдикатите с аргументи. Припомняме и че преди няколко дни самият министър заяви, че  на служителите на МВР.Самите синдикати са настоявали да дойде на срещата и финансовият министър, зам.- финансовият министър, дори шефката на бюджетната комисия Менда Стоянова.Полицаите са оборудвани с всичко, е мнението на Радев. Складът в Симеоново е пълен за една година, дрехи обувки и каквото трябва, подчерта той.", "date": "2017.06.16", "title": "Вътрешният министър не знае полицейските заплати да се увеличават"}
{"url": "https://news.bg/crime/chetirima-sa-zadarzhani-za-ubiystvoto-v-stolichniya-kvartal-hipodruma.html", "text": "Четирима са задържани за убийството на жената в \"Хиподрума\". Шефът на СДВР старши комисар Ивайло Иванов съобщи подробности по случая.В 04:10 часа в петък сутринта на спешния тел. 112 е получен сигнал за лице, което е в безпомощно състояние в столичния квартал \"Лагера\" - на кръстовището на ул. \"Мъглен\" и \"Цар Борис\".На мястото веднага са изпратени полицейски екипи и Спешна помощ. Нямало признаци за живот на жената, която била паднала на улицата. В близост до нея бил мъж, който е подал сигнала, и жена във видимо неадекватно състояние.\"Евентуалният извършител е жена на 32 години\", каза Иванов. Задържаната е с психични отклонения- страда от шизофрения и е поставена под пълно запрещение от миналата година. Последно е била в психиатрията на Александровска болница през месец март.\"Жената не дава смислени обяснения\", каза Иванов. По думите му, все още не може да се каже категорично, че тя е извършителят. Задържан е и съпругът на предполагаемата извършителка, с когото имат сключен граждански брак.Не са ясни още и причините за убийството. То не е извършено на мястото, където е намерена жертвата, която е имала прободно-прорезни рани. Извършва се аутопсия.Задържани са четирима души - лицето, което е подало сигнала, предполагаемата убийца, съпругът й и техен наемател, поясни Иванов.", "date": "2017.06.16", "title": "Четирима са задържани за убийството в столичния квартал \"Хиподрума\""}
{"url": "https://news.bg/politics/simeonov-otvori-goresht-telefon-za-obezpokoeni-turisti.html", "text": "Заместник министър-председателят по икономическата и демографската политика Валери Симеонов откри горещата телефонна линия за подаване на сигнали и жалби в областта на туризма и шума в заведенията.Телефонната линия работи от днес, съобщават от МС.Желаещите да подават сигнали и жалби могат да го направят на телефонен номер 02/940 3003 или на електронна поща signalitourism@government.bg.Проверките с цел установяване на нарушения ще бъдат провеждани от институциите и по график под координацията на вицепремиера Симеонов.Целта е летният туристически сезон 2017 да протече в спокойна обстановка, предлагаща на българските и чуждестранните туристи очаквания от тях комфорт.", "date": "2017.06.16", "title": "Симеонов отвори \"горещ\" телефон за обезпокоени туристи"}
{"url": "https://news.bg/crime/asotsiatsiyata-na-prokurorite-myastoto-ni-e-v-sadebnata-vlast.html", "text": "Мястото на прокуратурата е в съдебната власт и тази позиция е принципна. Това заявяват от Асоциацията на прокурорите в становище, разпространено и до медиите.В него се заявява: \"Считаме, че лансираната теза за изваждане на Прокуратурата на Република България от съдебната власт не почива на принципна основа, не е съпроводена с обективен анализ и не посочва какви евентуални негативи за българските граждани и общество биха произлезли от подобна промяна.\"Според Управителният съвет на Асоциацията на прокурорите в България в последните дни отново се провокира обществена и политическа нагласа, която е насочена срещу Прокуратурата на Република България и се внушава неправилно нейната невъзможност да изпълнява конституционните си права, като се инициира дебат за нейното извеждане от съдебната власт. Прокурорите са категорично несъгласни с тази действия, тъй като те ще разрушат \"едно от най-добрите достижения на най-новото ни държавно устройство, възведено, за да се гарантира най-пълно разделението на властите\".Според Асоциацията изказаните призиви за промени носят риска прокуратурата да бъде поставена в зависимост от конюнктурни фактори, доминирани от моментни обществено политически влияния.\"Подкрепяме принципната позиция на ръководството на прокуратурата и изразените аргументи на Главния прокурор, че мястото на Прокуратурата на Република България е в съдебната власт\", посочват от съсловната организация и декларират, че се противопоставят на усилията на определени среди да внесат раздор, конфронтация и разцепление между магистратите.Управителния съвет на Асоциацията на прокурорите в България стои категорично зад усилията на всички прокурори, и адмирира волята им да утвърждават Прокуратурата като независим блюстител на законността в държавата.Изказваме нашата твърда увереност, че българските Съд и Прокуратура трябва като част от съдебната власт да работят в дух на взаимно зачитане и уважение, при съблюдаване на техните конституционни и законови правомощия и функции и ще продължим да отстояваме тази позиция.", "date": "2017.06.16", "title": "Асоциацията на прокурорите: Мястото ни е в съдебната власт"}
{"url": "https://news.bg/entertainment/planirani-428-yazovira-uvrezhdat-trayno-baseyna-na-amazonka.html", "text": "Амазонският басейн може да претърпи значителни и необратими щети, ако се извърши обширна програма за изграждане на язовири, твърдят учени. В момента са планирани 428 хидроелектрически язовира, като 140 вече са изградени или са в процес на изграждане. Изследването е публикувано в .Изследователите предупреждават, че това може да повлияе на динамиката на сложната речна система и да изложи на риск хиляди уникални видове. \"Светът ще загуби най-разнообразната зона на планетата\", заявява водещият автор на изследването, проф. Едгардо Латрубес.Амазонският басейн обхваща повече от 6,1 милиона квадратни километра и е най-голямата и сложна речна система на планетата. Сега, тя се превръща в ключова зона за изграждане на водноелектрическа язовира. Проучване показва, че натискът за възобновяема енергия по водните пътища на Амазонка може да доведе до сериозни проблеми.Международният екип от изследователи, извършили изследването, е особено загрижен за всякакво прекъсване на естественото движение на седименти в реките. Тези седименти осигуряват жизненоважен източник на хранителни вещества за дивата природа във влажните зони на Амазонка. Също така се отразява на начина, по който водните пътища текат и образуването на меандри.\"Седиментите - това е начина, по който реките работят, как се движат, как регенерира, създават нова земя и как поддържат и възобновяват екосистемите\", коментира проф. Латрубес. Изследователят допълва, че понастоящем се извършват екологични оценки на всеки изолиран язовир, като се разглежда въздействието им върху заобикалящия район.Според него е необходим по-широк подход към басейна на Амазонка.\"Проблемът е, че никой не оценява цялата картина: множеството ефекти, които язовирите създават върху цялата система\".Изследователите посочват реките Мадейра, Маранон и Укаяли (всички са притоци на река Амазонка), като области, които предизвикват сериозно безпокойство. Тези реки са дом на много уникални видове, а учените коментират, че всичко ще бъде застрашено, ако дори и част от планираните язовири бъдат изградени.\"Всички тези реки притежават огромно разнообразие, с много видове, които са ендемични за районите. Хиляди видове могат да бъдат засегнати, може би дори ще изчезнат\", коментира професорът.Изследователите предупреждават, че всички нанесени щети могат да бъдат необратими и трябва да бъдат взети предвид всички рискове, преди да се продължи с изграждането на язовирите.", "date": "2017.06.16", "title": "Планирани 428 язовира увреждат трайно басейна на Амазонка"}
{"url": "https://news.bg/society/poshtenska-marka-za-yubileya-na-sakskoburggotski.html", "text": "Пуснаха в употреба пощенско-филателно издание на тема \"Известни българи-филателисти. Н.В. Цар Симеон II - почетен председател на Съюза на българските филателисти\". Събитието се проведе в Регионалния исторически музей в София, съобщиха от транспортното ведомство.На валидирането присъстваха заместник-министърът на транспорта, информационните технологии и съобщенията Ангел Попов, Симеон Сакскобургготски, главният изпълнителен директор на Български пощи Деян Дънешки, председателят на УС на Съюза на българските филателисти Спас Панчев.Там бяха и членовете на семейството на бившия премиер на България Симеон Сакскобургготски - дъщеря му Калина Сакскобургготска, Борис Сакскобургготски (син на починалия първороден син Кардам Сакскобургготски - б.р.) и Симеон-Хасан Сакскобургготски.По време на церемонията заместник-министър Ангел Попов заяви, че продължаваме една традиция в издаването на пощенски марки, която беше създадена през 2006 година, когато е пусната новата филателна серия \"Известни българи-филателисти\". Днешното издание е второ от серията и е посветено на един от най-известните потомствени колекционери в България - Симеон Сакскобургготски, каза още той.Заместник-министърът допълни, че художникът Людмил Методиев е използвал за марката портрет на Симеон Сакскобургготски, като на неговия фон е изобразена пощенска марка от 1938 година с локомотива, управляван от Цар Борис Трети.Пощенското издание е в тираж 10 500 броя и включва една пощенска марка с винетка и специален пощенски печат. Валидацията му съвпада с 80-ия рожден ден на бившия премиер Симеон Сакскобургготски.По-рано сутринта в храм-паметника \"Св. Александър Невски\" патриарх Неофит отслужи Благодарствен молебен за юбилея на Симеон Сакскобургготски.", "date": "2017.06.16", "title": "Пощенска марка за юбилея на Сакскобургготски"}
{"url": "https://news.bg/int-politics/zasilvat-se-kritikite-kam-tereza-mey-zaradi-pozhara-v-london.html", "text": "Британският премиер Тереза Мей е изправена пред все повече критики заради това, че не се е срещнала с оцелелите от пожара в жилищния блок в Лондон, засилвайки натиска върху нея, след като тя се опитва да сключи споразумение, за да остане на власт, отбелязва \"Ройтерс\".Мей обеща да се проведе открито за обществото разследване на пожара в 24-етажната сграда за социално слаби, при който загинаха най-малко 17 души в западната част на Лондон, изразявайки скръбта си в телевизионно обръщение, след като се срещна със службите за спешна помощ.Но за разлика от лидера на опозицията Джереми Корбин и кмета на Лондон Садик Хан, който беше попитан от младо момче \"Колко деца умряха?\", Тереза Мей не се срещна с живеещи в изгорелия блок, което предизвика критики от местни жители, от медиите и в редиците на Консервативната партия.\"Тя искаше изцяло контролирана ситуация, в която тя не използва своето милосърдие\", изтъкна бившият правителствен служител Майкъл Портило пред БиБиСи.\"Тя трябваше да бъде там с живущите. Трябва да бъдеш подготвен да приемеш емоциите на хората и да не си толкова уплашен от хората\", допълни Портило.Запитана вчера защо не се е срещнала с живеещи в сградата или не е посетила център на местната общност, Тереза Мей заяви, че искала да посети мястото на инцидента, за да бъде информирана от службите за аварийно и спешно реагиране.Местни медии съобщават, че броят на загиналите или изчезналите при пожара е достигнал 65 души. Лондонската полиция очаква броят на жертвите да нарасне още, като предупреди, че може да отнеме месеци претърсването на изгорялата сграда и идентифицирането на жертвите.Британските вестници днес засилиха критиките си към правителството, посочвайки, че са налице редица въпроси, които се нуждаят от отговор, включително за това дали облицовката, използвана в сградата, е спомогнала за бързото разпространение на огнената стихия.", "date": "2017.06.16", "title": "Засилват се критиките към Тереза Мей заради пожара в Лондон"}
{"url": "https://news.bg/world/rusiya-likvidirala-glavatarya-na-islyamska-darzhava.html", "text": "От руското военно министерство обявиха, че при руски въздушни удари е бил ликвидиран главатаря на ДАЕШ (\"Ислямска държава\") Ибрахим Абу-Бакр ал-Багдади, съобщиха от ведомството.Отбелязва се, че главатарят на терористите може да е бил ликвидиран на 28 май по време на съвещание в южните предградия на Ракка.Жертвите на този удар от руската авиация са високопоставени бунтовници, влизащи в състава на \"военния съвет\" на \"Ислямска държава\" и около 330 терористи. По данни на руското военно министерство, сред ликвидираните терористи са \"емирът\" на Ракка Абу ал Хаджи ал-Мисри, Ибрахим Ан-Наеф ал-Хадж, контролирал района от Ракка до Ес-Сухне, и \"началникът на служба сигурност\" на \"Ислямска държава\" Сюлейман Ал-Шауах.Информацията за съвещанието на бунтовническите лидери е получена във военното ведомство в края на месец май. По време на проверката са успели да изяснят, че целта на срещата е планиране на маршрутите за изход на бойците от Ракка чрез т.нар. \"южен коридор\".Припомняме, по информация на АП сирийският град Ал Маядин на провинция Дейр ез-Зор е новата столица на терористичната групировка \"Ислямска държава\".Бомбардировката е била в нощта на 28 май от 00:35 до 00:45 московско време, след като данните за мястото и времето на срещата са били потвърдени от безпилотен самолет. По-рано от руското военно министерство са предупредили за авиоудара американската страна.Ал-Багдади, чието истинско име е Ибрахам Авад Ибрахим ал-Бадри, се появи за пръв път пред публика през юли 2014 г., когато от джамията, превзета от \"Ислямска държава\" в град Мосул. До сега имаше многократни публикации за неговото ликвидиране, които не се потвърждаваха.Американските и иракските разузнавателни служби предполагат, че главатарят на \"Ислямска държава\" може да се укрива в района на населения пункт Ел-Баад, недалеч от сирийската граница.На 11 юни Daily Mail съобщи, позовавайки се на сирийската телевизия, че ал-Багдади може да е ликвидиран в резултат на авиоударите по Ракка. До този момент свързаният с ислямистите сайт Amaq не е публикувал никакво потвърждение на това съобщение.", "date": "2017.06.16", "title": "Русия ликвидирала главатаря на \"Ислямска държава\""}
{"url": "https://news.bg/int-politics/germaniya-otvarya-parvata-si-liberalna-dzhamiya-v-berlin.html", "text": "Визията на Сейран Атеш за либерална джамия, където всички мюсюлмани могат да се молят заедно - жени и мъже, сунити и шиити, хетеросексуални и хомосексуални - е почти реалност, а 54-годишната дъщеря на турски гастарбайтери в Германия е в еуфория, разказва в свой репортаж \"Асошиейтед прес\".\"Не бих могла да съм по-еуфорична, това е сбъдната мечта\", посочва Атеш с усмивка, докато докосва белия килим, който трима турски работници постилат в прясно боядисаната стая.Атеш, известен активист за правата на жените и адвокат, се е борила 8 години за създаването на място за молитва за прогресивните мюсюлмани в Германия, където те могат да изоставят религиозните си конфликти и да се съсредоточат върху своите споделени ислямски ценности. Джамията, която отваря днес, ще бъде първата по рода си за либералните мюсюлмани в Германия, отбелязва Атеш.\"Този проект е много закъснял\", изтъква тя в интервю за \"Асошиейтед прес\", допълвайки: \"Има толкова много ислямски терор и толкова много зло, което се случва в името на моята религия ... важно е, че ние, модерните и либерални мюсюлмани, също показваме лицата си на обществено място.\"Джамията е наречена Ибн-Рушд-Гьоте, съчетавайки имената на средновековния андалусийски философ Ибн Рушд и германския писател Йохан Волфганг Гьоте. Тя се намира на оживена търговска улица в имигрантския квартал \"Моабит\", която е осеяна с индийски и виетнамски ресторанти и близкоизточни кафенета.Посетителите, които търсят минаре или се опитват да се ориентират по призива на мюезина, ще търсят напразно. Джамията заема голяма стая на третия етаж на стара лутеранска църква.\"За да започнем, ние наехме тази стая за една година\", уточнява Атеш.Повече от 4 млн. мюсюлмани живеят в Германия, мнозинството от Турция, но също и от Балканите, Близкия изток и Северна Африка.", "date": "2017.06.16", "title": "Германия отваря първата си либерална джамия в Берлин"}
{"url": "https://news.bg/bulgaria/nay-evtinite-v-es-alkohol-i-tsigari-sa-u-nas.html", "text": "Равнищата на цените варират до три пъти в държавите от Европейския съюз. Това показва изследване на Евростат, на което се позовава и Националния статистически институт. Най-голяма е разликата при групите \"Ресторанти и хотели\" и при алкохолните напитки и тютюневите изделия.През 2016 г. равнищата на цени за потребителски стоки и услуги се различават значително между страните от ЕС. Дания (139% от средното за ЕС) има най-високо равнище на цени, следвана от Ирландия (125%), Люксембург и Швеция (по 124%), Финландия и Обединеното кралство (по 121%). Най-ниско е равнището на цените в България (48%), докато в Полша (53%) и Румъния (52%) е около половината от средното за ЕС.С други думи, равнищата на цени за потребителски стоки и услуги в ЕС варират почти три пъти между държавите с най-ниски и най-високи равнища на цени.Най-високи са цените на храните и безалкохолните напитки в Дания, а най-ниски са в Полша и Румъния. През 2016 г. ценовото равнище на сравнима кошница от стоки в група \"Храни и безалкохолни напитки\" в ЕС е повече от два пъти по-високо в най-скъпата страна в ЕС по отношение на най-евтината. Ценовите равнища са в диапазон от 62% от средното за ЕС равнище в Полша и Румъния до почти 150% от средното в Дания (148%), следвана от Швеция (126%), Австрия (123%), Люксембург (121%), Ирландия и Финландия (по 120%).Стоките от група \"Алкохолни напитки и тютюневи изделия\" са най-скъпи в Ирландия и Обединеното кралство. Най-евтини са у нас, в България.Именно в тази група ценовите равнища показват значителни разлики в страните - до три пъти. Най-ниските ценови равнища са регистрирани в България (56% от средното), следвана от Унгария (67%), Полша (68%) и Румъния (69%). Най-високите цени са наблюдавани в Ирландия (175%) и Обединеното кралство (162%), следвани на разстояние от трите северни членки на ЕС - Финландия, (135%), Швеция (128%) и Дания (122%). Трябва да се отбележи, че тези големи ценови различия се дължат основно на различното данъчно третиране на тези продукти в държавите от ЕС.И цените на услугите в група \"Ресторанти и хотели\" са повече от три пъти по-високи в Дания в сравнение с тези в България. Равнищата в целия ЕС са в границите от около 60% от средното за ЕС в България (44%), Румъния (53%) и Чешката република (56%) до 150% в Дания и 144% в Швеция.По-малки са различията при цените за потребителската електроника, автомобилите и облеклата. При потребителската електроника цените варират от 86% от средното в Полша до 115% в Дания. Облеклата са друга група от продукти, показваща по-малки различия в цените между страните от ЕС, като най-ниски са в България (81% от средното) и най-високи - в Швеция (136%). В групата на транспортните превозни средства за лично ползване разликите между страните са от 78% в Чешката република до 119% в Нидерландия с изключение на Дания, която е със 146% от средното за ЕС ниво.", "date": "2017.06.16", "title": "Най-евтините в ЕС алкохол и цигари са у нас"}
{"url": "https://news.bg/crime/politseyskite-sindikati-vtreshteni-ot-dumite-na-ministara.html", "text": "Синдикатите в МВР - (СФСМВР) посрещат с огромно недоумение изявленията на министър Радев и то броени часове след заседание на Съвета за социално партньорство в МВР.Това се посочва в кратка позиция, разпратена и од медиите от СФСМВР. Припомняме, че по-рано през деня в Народното събрание , че не знае да се предвижда увеличение на заплатите в МВР тази година. Той повтори и мнението си, че иска аргументи за едно такова увеличение, тъй като самият той няма такива. Вчера пък след Съвета за социално партньорство в МВР от синдикатите обявиха, че ако не се постигне договореност, то те и В изявлението си от днес федерацията заявава, че ще предприеме всички законови действия за защита на социалните права и интереси на служителите в МВР.Синдикатите предупреждават и че започват подготовка за протестни действия.Оставаме отворени за предложения, кореспондиращи с духа на проведените консултации.От СФСМВР заявяват, че официалното им становище ще бъде готово в понеделник.", "date": "2017.06.16", "title": "Полицейските синдикати втрещени от думите на министъра"}
{"url": "https://news.bg/finance/48-visshi-darzhavni-sluzhiteli-bez-imushtestveni-deklaratsii-v-srok.html", "text": "Сметната палата публикува ежегодните имуществени декларации и уведомления по чл. 4, ал. 4 от ЗПИЛЗВДДД, подадени до 30 април, както и встъпителните и финалните декларации, подадени до 15 юни от лица, заемащи висши държавни и други длъжности.Общо 48 са лицата, неподали или подали извън законоустановения срок имуществени декларации или уведомления, от които 19 са лица, членове на ръководни и контролни органи на политически партии, 5 са народни представители, 10 са кметове, заместник - кметове и председатели на общински съвети и 14 са от други категории задължени лица.Сред неподалите своите декларации се открояват имената на депутатите Ана Баракова, Дора Янкова, Красимир Петров, Росен Иванов, Станислав Иванов, областният управител на Варна Кристиян Богоев, зам.-директорът на агенция \"Митници\" Мартина Попова.Най-емблематично е обаче името на председателя на ВКС Лозан Панов.Малко след съобщението на Сметната палата обаче от пресцентъра на съда разпространиха позиция, в която припомнят, че от 2017 година съдиите, прокурорите и следователите, включително председателите на ВКС и ВАС и главният прокурор, не подават декларации пред Сметната палата, а в Инспектората към ВСС. От пресцентъра на ВКС посочват с линк и прессъобщението на Сметната палата, публикувано на 12 януари тази година. \"По повод на публикацията в страницата в Интернет на Сметната палата от 16.06.2017 г., според която председателят на Върховния касационен съд (ВКС) попада в списъка на лицата, неподали в срок декларация или уведомление по реда на Закона за публичност на имуществото на лица, заемащи висши държавни и други длъжности, е необходимо да се уточни, че председателят на ВКС няма такова задължение\", заявяват от пресцентъра на ВКС. Те подават декларации пред Инспектората към Висшия съдебен съвет.За лице, задължено по закона, което не подаде декларация в законоустановения срок, глобата е в размер от 1000 до 1500 лв. При повторно нарушение глобата е в размер от 2500 до 5000 лв, припомниха от Сметната палата.Достъпът до имуществените декларации на лицата по чл. 2, ал. 1 от Закона за публичност на имуществото на лица, заемащи висши държавни и други длъжности, подадени пред Публичния регистър през 2017 г., е осигурен чрез \"Регистър на лица, заемащи висши държавни длъжности\", на интернет страницата на Сметната палата, в съответствие с изискванията на Закона за защита на личните данни.Публикацията съдържа ежегодните имуществени декларации на лицата по чл. 2, ал. 1 от закона. Финалните декларации на народните представители от 43-то Народно събрание. Встъпителните декларации на народните представители от 44-то Народно събрание. Финалните и встъпителните декларации на Министерски съвет. Финалните и встъпителните декларации на служебното правителство. Финалните и встъпителните декларации на членовете на политическите кабинети, областните управители и на други категории задължени лица по закона.В случаите на неподаване на декларация от лицата, попадащи в обхвата на закона, Сметната палата уведомява изпълнителния директор на Националната агенция за приходите за предприемане на действия по реда на глава четиринадесета или петнадесета от Данъчно-осигурителния процесуален кодекс и председателя на Държавна агенция \"Национална сигурност\".Резултатите от извършените последващи ревизии от Националната агенция за приходите се публикуват в раздел \"Публичност на имуществото\" - \"Резултати от НАП\", на интернет страницата на Сметната палата.", "date": "2017.06.16", "title": "48 висши държавни служители без имуществени декларации в срок"}
{"url": "https://news.bg/int-politics/tramp-ubezhdava-che-nyama-dokazatelstva-za-negov-taen-sgovor-s-rusnatsite.html", "text": "Американският президент Доналд Тръмп обяви по обичайния за него начин в профила си в \"Туитър\", че след месеци на разследвания за възможен таен сговор между неговия предизборен щаб и Русия по време на предизборната кампания преди президентските избори през 2016 г., \"никой не е успял да покаже каквото и да е доказателство\".Буквално Тръмп написа: \"След 7 месеца разследвания и изслушвания на разследващата комисия относно мой \"таен сговор с руснаците\", никой не успя да покаже каквото и да е доказателство. Тъжно!\"По-късно той допълни, че бил разследван за уволнението на директора на ФБР от човека, който му бил казал да уволни директора на ФБР.\"Аз съм разследван за уволнението на директора на ФБР от човека, който ми каза да уволня директора на ФБР! Лов на вещици\", написа още американският държавен глава.Той също така се похвали, че състоянието на икономиката било страхотно, като заетостта постоянно се увеличавала.\"Въпреки фалшивия лов на вещици, който се случва в Америка, икономиката и работните места са страхотни. Регулациите спадат, работните места и ентусиазмът нарастват!\", настоя с апломб Тръмп.", "date": "2017.06.16", "title": "Тръмп убеждава, че няма доказателства за негов таен сговор с руснаците"}
