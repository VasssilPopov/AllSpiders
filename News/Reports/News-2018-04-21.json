{"url": "https://news.bg/world/britanskite-spetssluzhbi-sa-identifitsirali-otrovitelite-na-skripal.html", "text": "Британските власти са идентифицирали основните заподозрени за покушението срещу бившия агент Сергей Скрипал и дъщеря му Юлия, съобщават британски медии.Според информация на \"The Sunday People\", заподозрените са шестима, а основният извършител е 54-годишен бивш служител на руската служба за сигурност ФСБ, с агентурно име \"Гордън\". Той вероятно си е служил с три псевдонима, сред които Михаилс Савикис.\"The Telegraph\" посочва, с позоваване на собствени източници, че заподозрените сега се намират в Русия.Сега усилията на антитерористичния отдел на британската полиция са насочени към започване на дело срещу идентифицираните лица. Техните имена не се уточняват, но се казва, че според данни на британските спецслужби, извършителите на покушението са свързани с Кремъл.От ключово значение за идентифицирането на заподозрените е направеният анализ на списъците с пътниците от полетите, пристигащи във Великобритания и на заминаващите от страната.Освен това полицията е анализирала записи от камери за видеонаблюдение в Солсбъри и номера на автомобили.Агентурното име \"Гордън\" е станало известно на лондонската полиция след 5-часов разпит на бившия агент на КГБ Борис Капричков, който живее във Великобритания. Самият Капричков заявява пред \"The Sunday People\", че се е срещал с \"Гордън\" в началото на 90-те години.Британските спецслужби смятат, че ще едва ли ще могат да задържат потенциалните убийци, тъй като те вече са в Русия.На 4 март Сергей Скрипал и дъщеря му Юлия бяха намерени в безсъзнание в британския град Солсбъри.Експерти на ОЗХО установиха, че двамата са били отровени с нервнопаралитичното вещество \"новичок\", разработено в бившия Съветски съюз и произвеждано в руски секретни звена. Те не уточниха къде е произведена отровната субстанция.Според един от създателите на \"новичок\" - Вил Мирзаянов, веществото може да е било произведено единствено в Русия.", "date": "2018.04.21", "title": "Британските спецслужби са идентифицирали отровителите на Скрипал"}
{"url": "https://news.bg/politics/nankov-inspektira-otsechkite-sofiya-petrohan-lom-i-kazichene-am-trakiya.html", "text": " Министърът на регионалното развитие и благоустройството Николай Нанков инспектира ремонта на участък от източната дъга на дясното платно на Софийския околовръстен път от Казичене до АМ \"Тракия\", който започна вчера. Очаква се за Гергьовден да бъде пуснато движението в платното, което беше изцяло ограничено заради извършваните дейности. Трафикът се пренасочва двупосочно в платното в посока АМ \"Хемус\".Ремонтните дейности включват студено фрезоване на асфалтобенната настилка, полагане на геомрежа, на нова асфалтова настилка, пътната сигнализация и ограничителните системи. Скоро ще започне ремонтът на втория участък от пътното съоръжение над \"Цариградско шосе\" до разклона за село Лозен. До края на юни се очаква дейностите да приключат.Нанков инспектира и рехабилитацията на второкласния път София - Петрохан - Лом в района на Петрохан. Пътят е изграден през 1970 г. и на участъка Бучин проход - Петрохан през годините е правен само превантивен ремонт.С над 22 млн. лв. от Оперативна програма \"Региони в растеж\" ще бъдат рехабилитирани 43 км от второкласния път Костинброд - Бучин проход - София - Берковица. Те са включени в лот 2 Костинброд - Бучин проход с дължина малко над 22 км и лот 3 Бучин проход - Берковица с дължина близо 20,8 км. Със завършването на двата лота и с изпълнената рехабилитация на участък с дължина 33 км от прохода \"Петрохан\" до Боровци в област Монтана по програма \"Транзитни пътища V\" целият проход ще бъде основно ремонтиран.", "date": "2018.04.21", "title": "Нанков инспектира отсечките София-Петрохан-Лом и Казичене-АМ \"Тракия\""}
{"url": "https://news.bg/int-politics/nato-nyama-da-izolira-rusiya.html", "text": "Генералният секретар на НАТО Йенс Столтенберг обяви, че западният военен алианс няма намерение да изолира Русия.В интервю за германския в. \"Велт ам зонтаг\" той отбеляза обаче, че НАТО изисква от Русия да \"зачита международното право и закони\", за да бъдат подобрени отношенията между двете страни.\"НАТО не иска да изолира Русия. Русия е наш съсед\", посочва Столтенберг, подчертавайки, че \"преговорите с Руската федерация са трудни, но необходими\".Изявлението на генералния секретар на НАТО беше направено няколко дни след като Бундестагът (германският парламент) публикува документ, изготвен от неговите юристи, в който се посочва, че неотдавнашната атака срещу Сирия от страна на САЩ, Великобритания и Франция е в противоречие с международното право.\"Използването на военна сила срещу държава, за да я накаже за нарушаване на международна конвенция, е нарушение на международното право, забраняващо насилието\", се подчертава в доклада на юристите на Бундестага.", "date": "2018.04.21", "title": "НАТО няма да изолира Русия"}
{"url": "https://news.bg/society/lipsvat-avtoriteti-dostoyni-hora-kauza-i-v-desnitsata-i-v-politicheskiya-zhivot-u-nas.html", "text": "\"Десницата и въобще политическият живот у нас имат три основни дефицита - липса на авторитети и достойни хора, липсата на кауза и средата-поведението на политическия елит, който би трябвало да е за пример\", коментира пред БТВ Евгений Бакърджиев, вицепремиер в първия период на кабинета \"Костов\". Според него това, което се случва днес в синята партия, е достигане на \"едно тежко дъно\". За събарянето на мавзолея на Георги Димитров той не съжалява, защото според него той е бил символ на тоталитаризма и болшевизма.Бакърджиев коментира, че Иван Костов сигурно е единственият човек в България, с когото не би поддържал отношения. Според Бакърджиев именно през 1999 г. е започнало разбиването на СДС. Той беше сменен с още много министри в края на 1999 г.С подмяната на състава на правителството Костов си е направил подарък за 50-ия рожден ден (Иван Костов е роден на 23 декември 1949 г.), допълни Бакърджиев. ", "date": "2018.04.21", "title": "Липсват авторитети, достойни хора, кауза и в десницата, и в политическия живот у нас"}
{"url": "https://news.bg/int-politics/evropeyskiyat-sayuz-privetstva-polozhitelnata-stapka-na-severna-koreya.html", "text": "Ръководителката на европейската дипломация Федерика Могерини приветства решението на Северна Корея да прекрати ядрените си опити и изстрелването на междуконтинентални балистични ракети, съобщава \"Франс прес\".Според изявлението на Могерини ЕС смята този ход за \"положителна стъпка\" към нормализиране на геополитическите и международните отношения с комунистическия режим.Коментирайки обявлението на Северна Корея, шефката на европейската дипломация изтъква, че \"това е положителна, дългоочаквана стъпка по пътя, който сега трябва да доведе до пълното, проверимо и необратимо премахване на ядрените оръжия\".Могерини отбелязва, че Общността с радост ще сподели своя опит \"по всякакъв възможен начин, включително споделяне на нашия собствен опит в преговори за премахване на ядрени оръжия\".От своя страна американският президент Доналд Тръмп по-рано приветства \"големия напредък\" в премахването на ядрените оръжия от Корейския полуостров, като нарече решението на Северна Корея \"много добра новина\". Решението беше обявено преди срещата на върха между вожда Ким Чен-ун и южнокорейския президент Мун Дже-ин през следващата седмица и преди срещата на Ким с Тръмп, която се очаква да се състои в края на май или в началото на юни.От британското външно министерство смятат, че решението на Северна Корея е положителна крачка към нормализирането на отношенията между комунистическия режим и международната общност.", "date": "2018.04.21", "title": "Европейският съюз приветства \"положителната стъпка\" на Северна Корея"}
{"url": "https://news.bg/regions/vodata-v-selo-kazanka-vse-oshte-negodna-za-piene-i-gotvene.html", "text": "Остава в сила забраната за ползването на водата в с. Казанка за пиене и готвене.Съгласно протоколите от проведен радиологичен контрол на проба вода от крана на потребителя в с. Казанка, общ. Стара Загора, получени в РЗИ - Стара Загора на 20 април, стойността на естествения уран е 0,0290 mg/l при норма 0,03 mg/l, а стойността на показателя обща алфа-активност е 0,912 Bq/l при контролно ниво 0,1 Bq/l, съгласно Наредба № 9 за качеството на водата, предназначена за питейн-битови цели. Изследванията са проведени в Национален център по радиобиология и радиационна защита - София.РЗИ - Стара Загора издаде предписание на \"ВиК\" ЕООД - Стара Загора да извърши допълнителен анализ за определяне на конкретни радионуклиди, с цел определяне на индикативната доза и здравния риск за населението, както и за провеждане на завишен мониторинг на водата, предназначена за питейно-битови цели в населеното място, при крана на потребителя.Мониторингът ще се извършва четири пъти сезонно в годината, като се изследват контролното ниво на обща алфа активност, обща бета активност и естествен уран.На 24 април експерти от РЗИ ще вземат проба вода от крана на потребителя в с. Казанка за изследване на показателите на обща алфа активност, обща бета активност и естествен уран в РЗИ - Пловдив.Мерките за забрана ползването на питейна вода за пиене и приготвяне на храна остават в сила до потвърждаване на резултатите за стойностите на естествен уран в границите на нормата.\"ВиК\" - Стара Загора ще продължи да осигурява с водоноска питейна вода за населението, отговаряща на изискванията.", "date": "2018.04.21", "title": "Водата в село Казанка все още негодна за пиене и готвене"}
{"url": "https://news.bg/int-politics/provalat-na-sasht-obshtoto-mezhdu-irak-libiya-i-siriya.html", "text": "Ударите срещу Сирия показват, че Западът няма да допусне безнаказана употреба на химически оръжия, но за него всички останали възможности за избиване на хора, които не са свързани с използване на средства за масово унищожение, остават приемливи.Това коментира пред БНР д-р Боян Хаджиев, който е преподавател по международни отношения в Университета за национално и световно стопанство (УНСС).Според него в близкото минало САЩ са се сблъскали със сходни ситуации в Ирак и в Либия, но прилагат различни подходи. \"В Ирак окупираха и потънаха, в Либия помогнаха с логистика. В Сирия в началото нищо не направиха. И в крайна сметка общото между тези три подхода беше, че американците се провалиха\", подчерта Хаджиев.По думите му, американците на моменти изглеждат хаотични и припомни за наличието на сблъсък в елита на САЩ \"за\" и \"против\" ангажирането на страната в конфликти отвъд океана.", "date": "2018.04.21", "title": "Провалът на САЩ - общото между Ирак, Либия и Сирия"}
{"url": "https://news.bg/int-economics/rusiya-e-obrechena-da-nyama-pazar-za-ogromnite-si-zalezhi-na-gaz.html", "text": "Русия е обречена да има много природен газ, но възможностите за продажбата му са изчерпани. Това обяви руският експерт по геополитика и енергетика Михаил Крутихин в интервю за БНР.По думите му, вътрешният пазар в Русия няма накъде да се разширява, а на международната сцена търсенето на синьо гориво няма да се увеличава значително.\"Китай не би купувал много природен газ. Там количествата са ограничени. Европа не е разширяващ се пазар. Тя би могла да увеличи още малко потреблението на руски газ, но руското синьо гориво ще трябва да се състезава с източници от други държави. Обобщено казано - Русия е обречена да стои със своите огромни залежи на природен газ, без да има пазар за тях\", изтъкна руският експерт.", "date": "2018.04.21", "title": "Русия е обречена да няма пазар за огромните си залежи на газ"}
{"url": "https://news.bg/tourism/v-slanchev-bryag-razrushiha-nezakonni-restoranti-i-premestvaemi-obekti.html", "text": "Наемателят на морски плаж Слънчев бряг-север доброволно разчисти още незаконни преместваеми обекти, които не отговарят на одобрената от Министерството на туризма схема за разполагането им, съобщават от ведомството.Разрушен е ресторант Stela di marre, който е с площ 400 кв. метра и се намира в пространството пред хотел \"Белвю\".В края на миналата седмица на същата ивица бяха разчистени още преместваеми обекти, които са в нарушение - Bubles бар&ресторант, заемащ около 400 кв. метра пред хотел \"Гларус\" и в близост до хотел \"Чайка\".Министърът на туризма Николина Ангелкова прекрати концесията на плаж Слънчев бряг-север, защото имаше над 8000 кв. метра обекти, които надхвърляха одобрената от нея схема.", "date": "2018.04.21", "title": "В Слънчев бряг разрушиха незаконни ресторанти и преместваеми обекти"}
{"url": "https://news.bg/energy/rabotodatelite-vav-varnensko-negoduvat-sreshtu-tsenata-na-toka-ot-tets-varna.html", "text": "Работодателите във Варненско отново са в готовност за протести, съобщава БНР.Причината за недоволството е цената на електроенергията, която ще произвежда ТЕЦ-Варна. От ТЕЦ-а са изпратили предложение до КЕВР за цена от 195 лева за мегават час.Цената, предложена от ТЕЦ-Варна е в пъти по-висока от нормалната на пазара, коментира Теодор Дечев от Асоциацията на индустриалния капитал (АИКБ). Според него собственикът на ТЕЦ-а ще получава от държавата около 17 милиона лв. на година, за да поддържа студен резерв, без всъщност централата да работи.\"Претенциите ни са, че включването в схемата за студения резерв, както и желанието за включване, евентуално, на регулирания пазар на електроенергия на тази цена е появата на поредния привилегирован производител на електроенергия, който иска да продава ток без да прави каквото и да е, просто чрез няколко документални хватки да си осигурят един хубав приход\", изтъква Дечев.ТЕЦ-Варна е собственост на Даниел Папазов, който е управител на фирмата, закупила централата. Папазов е син на Данаил Папазов, който беше транспортен министър в правителството на Пламен Орешарски. ", "date": "2018.04.21", "title": "Работодателите във Варненско негодуват срещу цената на тока от ТЕЦ-Варна"}
{"url": "https://news.bg/int-politics/kitay-zasilva-kontrola-varhu-onlayn-sadarzhanieto.html", "text": "Китайският президент Си Цзинпин обяви, че Пекин трябва да засили контрола си върху онлайн съдържанието, за да изпълни социалните и икономически цели, поставени от правителството, съобщава китайската официална агенция \"Синхуа\".Обявлението е в синхрон с продължаващото затягане на интернет регулациите от страна на Си Цзинпин в страната и желанието да упражнява по-голям контрол върху поколението на т. нар. милениали (родените между 1980 и края на 1990-те години) и по-младите китайци, които водят активен живот в социалните мрежи.\"Не можем да позволим интернет да се превърне в платформа за разпространение на вредна информация и да поражда неприятности чрез слухове\", подчертава държавният глава на Китай.Той също така изтъква, че \"без интернет сигурност няма национална сигурност, няма икономическа и социална стабилност и е трудно да се гарантират интересите на по-широките народни маси\".През миналата седмица китайските власти започнаха да ограничават местни социални мрежи, които са собственост на технологичната компания Bytendance. Междувременно други платформи обявиха свои собствени мерки за контрол на съдържанието, за да избегнат цензурата на правителството.", "date": "2018.04.21", "title": "Китай засилва контрола върху онлайн съдържанието"}
{"url": "https://news.bg/int-politics/vazhen-chlen-na-hamas-zastrelyan-v-malayziya-obvinyavat-mosad.html", "text": "Свързан с палестинската радикална ислямистка групировка \"Хамас\" инженер от Ивицата Газа е бил застрелян близо до малайзийската столица Куала Лумпур, като роднини на жертвата хвърлиха вината върху израелската тайна служба \"Мосад\".Палестински медии уточняват, че 35-годишният д-р Фади Мохамед ал Баташ е излизал от джамия след сутрешните молитви в град Гомбак, когато е бил покосен от близо 20 куршума, изстреляни от двама души на мотоциклет.В изявление, публикувано на сайта на \"Хамас\", се посочва, че Баташ \"работеше за палестинската кауза\", като според тях убитият е бил важен член на палестинската групировка.\"Ислямското съпротивително движение скърби за сина на синовете си, праведния, и рицар на рицарите си, учен от младите палестински учени и пазител на Книгата на Аллах\", се изтъква в изявлението на \"Хамас\".Един от главатарите на \"Ислямски джихад\" Халед ал Баташ обвини израелската тайна служба \"Мосад\", че е отговорна за убийството и призова малайзийските власти да извършат \"цялостно и бързо разследване\" преди убийците да избягат.\"Ние, като семейство, обвиняваме \"Мосад\", че стои зад убийството на д-р Фади Мохамед ал Баташ, изследовател в областта на енергийните науки\", изтъкна той.Семейството на убития също обвини \"Мосад\", че са извършили покушението срещу инженера, който живее в Малайзия от 2011 г. Баташ е бил женен и е имал три деца.Според информациите в Малайзия полицията смята, че Баташ е бил убит от двама души, които са карали мотор BMW и са го чакали да излезе от джамията.Малайзийските власти обявиха, че \"чужди агенти\" може да са замесени в убийството.", "date": "2018.04.21", "title": "Важен член на \"Хамас\" застрелян в Малайзия, обвиняват \"Мосад\""}
{"url": "https://news.bg/int-politics/neonatsisti-otbelyazvat-rozhdeniya-den-na-hitler-na-rok-festival-v-germaniya.html", "text": "Няколкостотин неонацисти са се събрали в Източна Германия за крайнодесен рок фестивал, който е започнал вчера (петък, 20 април), на която дата е рожденият ден на Адолф Хитлер, въпреки че много местни жители са им се противопоставили, като са присъствали на фестивал, призоваващ за мир, съобщава \"Ройтерс\".Крайнодесният фестивал под наслов \"Щит и меч\" се провежда в град Остриц вчера и днес. Градът се намира до границата с Полша. Хитлер е роден в Австрия на 20 април 1889 г.Крайнодесни артикули, включително тениски с лозунга \"Аз (сърце) ХТЛР\" (аз обичам Хитлер), са се продавали на мероприятието, а също и танкове играчки.На една от табелите е пишело \"Арийско братство\", а плакат на крайнодясната Националдемократическа партия (NPD) протестира срещу притока на повече от 1 млн. мигранти в Германия от средата на 2015 г. насам с лозунга: \"Детски градини вместо бежански лагери\".Имало е масирани полицейски проверки по пътищата близо до фестивала и гарата. От полицията уточниха, че са арестували 31-годишен мъж, който бил направил незаконния поздрав \"Хайл Хитлер\".Германия има строги закони за речта на омразата и символите, свързани с Хитлер и нацистите, които бяха на власт в Германия между 1933 и 1945 г.", "date": "2018.04.21", "title": "Неонацисти отбелязват рождения ден на Хитлер на рок фестивал в Германия"}
{"url": "https://news.bg/int-politics/inspektori-na-ozho-posetiha-duma-vzeha-probi.html", "text": "Организацията за забрана на химическите оръжия (ОЗХО) потвърди, че неин екип от инспектори е посетил град Дума в Сирия като част от тяхното разследване за предполагаемото използване на химически оръжия в района на 7 април.\"ОЗХО посети едно от местата в Дума, Сирийската арабска република, днес, за да събере проби за анализ във връзка с твърденията за използване на химически оръжия на 7 април 2018 г. ОЗХО ще оцени положението и ще обмисли бъдещи стъпки, включително още едно евентуално посещение в Дума\", се изтъква в прессъобщението на организацията.В изявлението се допълва, че \"събраните проби ще бъдат транспортирани в лабораторията на ОЗХО и след това ще бъдат изпратени за анализ в посочените от ОЗХО лаборатории\".След като пробите бъдат проучени, ще бъде съставен подробен доклад от организацията, който ще бъде изпратен на страните, подписали Конвенцията за химическите оръжия.Екипът на ОЗХО пристигна в Сирия още на 14 април. Началото на проверката се забави много заради съображения за сигурност. Градът е изцяло под контрола на сирийската армия, но въпреки това екип от охранители на ООН беше обстрелян при посещението му. САЩ обвиниха сирийското правителство и техните съюзници от Русия за забавянето с цел \"да се прочистят доказателствата, преди разследващият екип да получи достъп\".", "date": "2018.04.21", "title": "Инспектори на ОЗХО посетиха Дума, взеха проби"}
{"url": "https://news.bg/int-politics/zaharova-iskat-na-demokratite-sreshtu-rusiya-izvinenie-za-zagubata-ot-tramp.html", "text": "Говорителката на руското външно министерство Мария Захарова коментира решението на Демократическата партия в САЩ да съди руското правителство за заговор за подриване на американските президентски избори през 2016 г., като го определи като начин за демократите да оправдаят поражението си от Доналд Тръмп в изборите.\"Министерството на външните работи на Русия не е получавало официално уведомление по този въпрос, поради което е твърде рано да се говори за естеството на нашите действия. Ако информация обаче е вярна, тогава изглежда това е опит на демократите да намерят извинение за тяхната загуба\", коментира Захарова и добави, че Москва е разбрала за съдебния иск само и единствено от информациите в медиите.Вчера Демократическата партия обяви, че е завела дело срещу предизборния щаб на американския президент Доналд Тръмп, руското правителство и Wikileaks за заговор, с който да се подкопае гласуването на американските избиратели.", "date": "2018.04.21", "title": "Захарова: Искът на демократите срещу Русия - извинение за загубата от Тръмп"}
{"url": "https://news.bg/int-politics/sasht-stroyat-vizova-stena-skochi-rusiya.html", "text": "Русия обяви, че САЩ се опитвали да спрат руснаците с \"визова стена\", след като на двама балетни танцьори от Болшой театър са им били отказани визи за представление в Ню Йорк, съобщава \"Ройтерс\".Руското външно министерство изрази съжаление заради решението на САЩ да откажат визи на руската прима балерината Олга Смирнова и соло танцьора Джакопо Тиси, които е трябвало да участват в гала в центъра \"Линкълн\" в Ню Йорк.\"Това не се е случвало дори по времето на Студената война\", подчертават от руското външно ведомство в изявление на сайта си.\"Но днес, влиятелни сили в САЩ, заети с опити да оказват силен натиск върху Русия, не се спират пред нищо... Те се опитват да разделят американците от руснаците с визова стена, както сме казвали преди, правейки пътуванията на нашите граждани в САЩ практически невъзможни\", допълват от Министерството на външните работи на Русия.От Болшой театър в Москва са посочили, че не биха могли да коментират темата, защото не са организирали посещението и нямат никаква информация относно заявленията за визи.\"След като работна виза не беше издадена навреме също и на Джакопо Тиси, който е италиански гражданин, бихме искали да смятаме, че това е свързано с процедурни формалности, а не с настоящите политически напрежения\", заявяват от Болшой театър.", "date": "2018.04.21", "title": "САЩ строят \"визова стена\", скочи Русия "}
{"url": "https://news.bg/int-politics/krepostta-rusiya-na-voyna-kato-na-voyna.html", "text": "Контейнери с хлор от Германия и димки от Солсбъри ... Ако се вярва на официалната представителка на руското Външно министерство Мария Захарова, излиза, че сирийски правителствени сили са открили подобни неща в завладяното от тях предградие на Дамаск - Източна Гута. На телевизионните екрани се появи и едно сирийско момче, за да разкаже как някакви чичковци платили на хора от град Дума, за да инсценират кадри, показващи последствията от химическа атака. В същото време международните инспектори, които трябва да установят дали в Дума е използвано химическо оръжие, все още не могат да пристъпят към работа. Съществуват подозрения, че сирийските съюзници на Кремъл са заети с това да унищожават следите от химическата атака и сега инспекторите няма да открият нищо, колкото и усилия да полагат. Дамаск явно иска докаже, че химическата атака е дело на опозицията, но той същевременно е длъжен да подкрепя и инспекторите от Организацията за забрана на химическите оръжия.Имаше ли \"Новичок\"? Да, имашеНяколко дни преди изявлението на Мария Захарова, нейният началник Сергей Лавров заяви, че швейцарски специалисти са опровергали изводите на британските химици за използването на нервнопаралитичната субстанция \"Новичок\" при покушението срещу Сергей Скрипал и дъщеря му. По думите на външния министър, сътрудниците в лабораторията в Шпиц, която влиза в състава на акредитираните изследователски центрове на Организацията за забрана на химическото оръжие (ОЗХО), са открили в пробите веществото BZ. Това нервнопаралитично средство не се произвежда в Русия, затова пък - на Запад. С други думи: Скрипал е бил отровен от западните тайни служби. Лабораторията в Шпиц незабавно отговори на Лавров в Туитър. Швейцарците обясниха, че напълно подкрепят изводите на британските си колеги от Портън Даун.По-късно на заседание на ОЗХО в Хага се изясни, че BZ действително е било използвано - но само за сравняване на пробите с цел по-прецизната идентификация на веществото, използвано в атентата срещу Скрипал. Оказа се обаче, че споменавайки лабораторията в Шпиц, Сергей Лавров е нарушил правилата на ОЗХО, под които се е подписала и . Тези правила предполагат анонимност на лабораториите, за да не им бъде оказвано влияние.Фалшиви новини на конвейрРуското външно министерство, депутати и телевизионни пропагандатори продължават всеки ден да измислят нови и нови версии за случилото се в Източна Гута и Солзбъри. Също както в историята със сваления малайзийски самолет през юли 2014 година, главната задача е всяко рационално обсъждане на въпроса да бъде потопено в море от лъжи и конспиративни теории.Основната аудитория на тези пропагандни упражнения живее в Русия. Тя прекалено лесно повярва, че покушението в Солсбъри и химическата атака в Източна Гута са брънка от гигантската провокация на Запада срещу Русия.Ако беше жив Умберто Еко, авторът на \"Махалото на Фуко\", сигурно щеше да се кандидатира за стаж в Отдела за информация и печат към руското Външно министерство или в телевизионния канал \"Россия\". Той навярно би позеленял от яд, че не е успял да измисли толкова \"майсторски\" сюжет като онзи, който се роди в Москва. А именно: че правителствата на Великобритания и САЩ организират убийства и бомбардировки като фалшифицират всичко възможно с помощта на контролираните от тях медии, полицаи, разузнавачи, дипломати, министри и военни.Това, което от гледна точка на западните граждани е напълно нереалистично, в Русия се възприема като нещо, което се разбира от само себе си. Там така или иначе са убедени, че целият свят се управлява от Ротшилдовци, световното правителство на масоните, Федералния резерв на САЩ и ЦРУ.Работата не е в това, че руснаците са бедни, пътуват малко и страдат от постсъветския комплекс за загубеното величие. Дори заможните и добре информираните руснаци от Москва и Санкт Петебург са готови да повярват и в най-фантастичните версии за злокобната роля на Запада.В състояние на война с целия святМного хора подозират, че както и в случая с \"Боинга\", Русия и този път е замесена по някакъв начин в историите с употреба на бойни отровни вещества, но се страхува да си признае, защото иначе изводите на останалия свят за нея биха били страшни. Затова е по-добре да се вярва на теорията за световен заговор. \"Крепостта Русия\" се намира в състояние на война с целия свят и се придържа към принципа, че на война са позволени всички средства, а жертвите са неизбежни. Главната жертва обаче е авторитетът на Русия в международните организации. Съветът за сигурност на ООН на практика е парализиран от руското вето по въпросите на химическите оръжия. Организацията за забрана на химическото оръжие (ОЗХО) почти единодушно се противопостави на руската позиция.Изолацията на Русия все пак няма да е тотална. Та нали Западът се опасява от непредвидимостта на Кремъл, която всъщност е основното му оръжие. Но на Русия ще ѝ бъде трудно да излезе от задънената улица, в която се намира - твърде голямо е недоверието на САЩ, ЕС и на целия Запад към Москва. Трета световна война, разбира се, няма да избухне, но ситуацията явно може да бъде спасена само с помощта на инвазия на някакви злонамерени извънземни, както в стария филм \"Денят на независимостта\".", "date": "2018.04.21", "title": "\"Крепостта Русия“ - на война като на война"}
{"url": "https://news.bg/disasters/silni-trusove-lyulyaha-halkidiki.html", "text": "Силни земетресения разлюляха Гърция, съобщава Европейският средиземномореки сеизмологичен център.Първият трус е бил малко след 3 часа. Той е бил със сила 4,7 по Рихтер. Около 4,34 часа е регистриран втори трус с 4,3 по Рихтер.Епицентърът е бил в Егейско море, на 110 километра югоизточно от Солун в района на Пелене.Няма данни за пострадали.Трусовете са усетени още в Южна България, както и в Турция.", "date": "2018.04.21", "title": "Силни трусове люляха Халкидики"}
{"url": "https://news.bg/world/tramp-vse-pak-shte-leti-do-london.html", "text": "Президентът на САЩ Доналд Тръмп все пак е решил да посети Великобритания, разкрива в. \"Дейли мейл\".Според изданието визитата на Доналд Тръмп в Лондон ще е работна.Президентът на САЩ възнамерява да пристигне в средата на юли и да прекара няколко дни във Великобритания. Очаква се той да се срещне с премиера Тереза ​​Май, както и с кралица Елизабет II или друг член на кралското семейство.Точната дата на посещението все още не е избрана, но на 11 и 12 юли Тръмп ще бъде в Брюксел на срещата на върха на НАТО, след което вероятно ще отиде в Лондон.Президентът на САЩ неколкократно променя гледната си точка за пътуването до Великобритания. През януари той отмени посещението си на Острова, планирано преди това за февруари.", "date": "2018.04.21", "title": "Тръмп все пак ще лети до Лондон"}
{"url": "https://news.bg/world/sauditska-arabiya-udari-jemen.html", "text": "Водената от Саудитска Арабия коалиция е нанесла удар по цели в Йемен, съобщава АП.Най-малко 20 души са били убити.Атаката на саудитските изтребители е била извършена в югозападната част на Йемен в петък южно от град Таиз.Поразен бил автомобил, превозвал 20 пътници.В момента не се разкриват повече подробности.", "date": "2018.04.21", "title": "Саудитска Арабия удари Йемен"}
{"url": "https://news.bg/world/rumaniya-iska-poveche-amerikanski-voyski.html", "text": "Румъния насърчава увеличаването на американското военно присъствие в страната, заяви президентът Клаус Йоханис на семинар в Букурещ.По-рано тази година министърът на отбраната Михай Фифор поиска постоянно военно присъствие на САЩ във военната база Михай Когалничану в Източна Румъния.Йоханис очерта три насоки на действие, които трябва да бъдат взети предвид. Първата се отнася до \"укрепването на солидарността в НАТО, включително чрез консолидиране на трансатлантическите отношения\", каза президентът. В този контекст страната подкрепя дейността на американските войски на нейна територия.На второ място, Румъния подкрепя развитието на партньорството между НАТО и Европейския съюз. На трето място е \"единството, съгласуваността и консолидирането на съюзни мерки на източния фланг на Алианса\", каза Клаус Йоханис.Президентът заяви, че основна заплаха за европейската сигурност е \"враждебното поведение, което идва от изток\".", "date": "2018.04.21", "title": "Румъния иска повече американски войски"}
{"url": "https://news.bg/entertainment/nasa-shte-ima-orbitalna-stantsiya-okolo-lunata.html", "text": "До 2025 г. НАСА планира да има орбитална станция около Луната. Нейният строеж трябва да започне през 2022 г., разкрива АП.Проектът на американската космическа агенция има за цел да подготви човечеството за колонизиране на Марс.Изграждането на станцията на НАСА около Луната ще се осъществява с ракети \"Орион\". Те имат възможност да извеждат в космоса до 4 астронавти.Русия, Китай и Индия също имат намерение да изградят свои станции около Луната.", "date": "2018.04.21", "title": "НАСА ще има орбитална станция около Луната"}
{"url": "https://news.bg/weather/slancheva-sabota.html", "text": "Атмосферното налягане е по-високо от средното за април. През деня слабо ще се понижи.Днес ще бъде предимно слънчево, с временни увеличения на облачността, главно над източните райони. Ще духа слаб до умерен северен вятър. Сутринта ще е сравнително хладно, но през деня бързо ще се затопли и максималните ще са между 18° и 23°, по Черноморието 15° и 17°.В планините ще е предимно слънчево. Ще духа слаб до умерен вятър от север-североизток. Максималната температура на височина 1200 метра ще е около 13°, на 2000 метра - около 6°.По Черноморието ще преобладава слънчево време. Ще духа слаб североизточен вятър. Максималните температури ще са 15-17°. Температурата на морската вода е 12-14°. Вълнението на морето ще е 2-3 бала.", "date": "2018.04.21", "title": "Слънчева събота"}
{"url": "https://news.bg/politics/tatyana-doncheva-izborite-ne-sa-resurs-za-promyana.html", "text": "Г-жа Нинова има определени политически особености. Заради тях ГЕРБ я нарича г-жа Лъжа. Аз към това нямам какво да добавя.Така лидерът на Движение 21 Татяна Дончева коментира изказването на Корнелия Нинова за предстоящо вливане в структурите на БСП на активисти на АБВ. Припомняме на последните парламентарни избори Д21 се яви в коалиция с АБВ.Заявеното вливане в левицата на цяла структура на АБВ от Благоевград в лицето на Митко Атанасов, бивш ръководител на организацията на АБВ в Петрич и приятелката му, стана причина за нарочна позиция на ръководството на АБВ. Не липсваха и гневни постове в социалната мрежа.Оценката на Татяна Дончева за ситуацията в България е:  . Тя не вижда опозиция - каквато и да е тя - парламентарна, извънпарламентарна, мнима, реална. Такъв процес обаче лидерът на Д21 вижда да тече и в много европейски страни. \"Добрата стара Европа няма фантазии, няма идеи, не желае да се задълбава в чужди проблеми.Допълнително обаче на родна почва съотношението на силите между добрите и лошите е в полза на лошите и дори и изборите не са ресурс за промяна, защото - \"когато на състезание единият се явява допингиран и свръхекипиран, а другият се явява бос - босият няма никакви шансове.\"Татяна Дончева посочва, че ние трябва да търсим международна подкрепа, а тя минава през гласност.Още в интервюто на Татяна Дончева за News.bg.", "date": "2018.04.21", "title": "Татяна Дончева: Изборите не са ресурс за промяна"}
{"url": "https://news.bg/society/dni-na-otvorenite-vrati-v-astronomicheskata-observatoriya-na-alma-mater.html", "text": "На 21 и 28 април от 16.00 до 22.00 ч. Астрономическата обсерватория на Софийския университет \"Св. Климент Охридски\" (в Борисовата градина) ще бъде отворена с вход свободен и с разнообразна програма от кратки лекции на достъпен език и възможност за наблюдения на Слънцето и Луната при ясно небе. Посетителите и на двете събития ще имат възможност да разгледат обсерваторията и да поговорят с професионални астрономи.Първото събитие е по случай пролетния Световен ден на астрономията. Програмата на 21 април включва кратки лекции на астрономическа тематика, представени от студенти и докторанти в Катедра \"Астрономия\".Ганчо Ганчев, докторант в Катедра \"Астрономия\", ще изнесе лекция на тема \"Слънчеви и Лунни затъмнения\", а Иван Радев, студент-магистър по \"Астрономия и популяризация на астрономията\" - на тема \"Датиране на Земята\".За екзопланетите ще говори Християн Михайлов, студент-бакалавър по \"Астрофизика, метеорология и геофизика\", а отговор на въпроса \"Какво може да научим от звездните купове?\" ще даде Калина Стоименова, студент-бакалавър по \"Астрофизика, метеорология и геофизика\".Любителска астроспектроскопия ще представи Венцислав Крумов, студент-магистър по \"Астрономия и популяризация на астрономията\", а Пламена Петрова, студент-магистър по \"Астрономия и популяризация на астрономията\", ще говори за пулсари. Загадките на високите енергии във Вселената ще се опита да разкрие Милен Минев, докторант в Катедра \"Астрономия\".На 28 април е Денят на отворените врати на Физическия факултет на Софийския университет \"Св. Климент Охридски\". Лекционната програма в обсерваторията ще се реализира от екипите на Катедра \"Астрономия\" и Катедра \"Метеорология и геофизика\".Част от темите, които ще бъдат представени от студенти и преподаватели от двете катедри, са: История на морската навигация; Планетата Юпитер; Активни галактични ядра; Геофизика на Марс - дни преди старта на мисията InSight; Как изучаваме океана от Космоса?; Земетресения и цунами; Фини прахови частици в Земната атмосфера. Предвидена е и демонстрация на метеорологични уреди.", "date": "2018.04.21", "title": "Дни на отворените врати в Астрономическата обсерватория на Алма матер"}
{"url": "https://news.bg/society/bdzh-s-predvaritelna-prodazhba-na-bileti-za-praznichnite-mayski-dni.html", "text": "От понеделник, 23-и април, \"БДЖ-Пътнически превози\" ЕООД въвежда предварителна продажба на билети за всички бързи влакове през периода на почивните дни по повод Деня на храбростта (Гергьовден). С цел осигуряване на комфортно пътуване за пътниците през празничните дни, ще бъде въведена организация за повече влакове по основните направления в страната да се извършва задължително закупуване на запазено място.Обичайният срок за предварителната продажба на билети и седящи места за бързите влакове е 5 дни, но националният железопътен превозвач има практиката да удължава този срок, в случаите когато предстоят по-дълги празнични периоди. По този начин се дава възможност на клиентите да планират предварително своите пътувания, както и своевременно да закупят билет и резервация за седящо място за предпочитания от тях влак в срок от 15 дни преди самото пътуване.Предварителната продажба на билети, която железопътният превозвач стартира, ще се извършва във всички гари и железопътни бюра в страната през периода от 23-и април до 7-и май.Информация за изчерпаните места във влаковете ще се подава постоянно на място на билетните каси и по високоговорителната уредба в гарите, както и на официалната интернет страница на БДЖ (www.bdz.bg).Пътниците ще бъдат информирани на билетните каси в случаите, когато са изчерпани седящите места и ще им бъде издаван билет за правостоящ само след изричното им съгласие. В обявените влакове със задължителна резервация на седящи места ще се продават билети за правостоящи до 20 пътника в купейните вагони и до 10 пътника в безкупейните вагони. При изчерпване на допустимите правостоящи места, на клиентите ще бъде предложен вариант за пътуване с влак в друг час.Бързите влакове, за които задължително ще се закупува запазено място за определени дати през празничните дни са:За 4-и май:За 5-и май:За 7-и май:БДЖ напомня на своите клиенти, че за определени влакове могат да закупят онлайн билет за своето пътуване. Системата за онлайн резервации и продажба на билети предлага бърз, лесен и модерен начин за закупуване на железопътни билети, независимо от местонахождението на клиента, като позволява и възможност за визуален избор на спални и седящи места, съгласно композицията на всеки влак.Разплащането се осъществява по електронен път с най-масово разпространените кредитни и дебитни карти. Билетът се получава на електронната поща на регистрирания клиент, след което се разпечатва на хартиен носител. Особено удобна за клиентите е възможността да се закупуват билети от таблети и смартфони. По този начин не е задължително билетът да се разпечатва на принтер, тъй като той се валидира от кондуктора във влака директно от мобилното устройство", "date": "2018.04.21", "title": "БДЖ с предварителна продажба на билети за празничните майски дни"}
{"url": "https://news.bg/interviews/statukvoto-vladee-vsichki-lostove.html", "text": "За заседанието на GUE/NGL в София, за предстоящите европейски избори лидерът на Д21 Татяна Дончева пред репортера на News.bg Десислава Антова.Г-жо Дончева отправихте тежки критики относно върховенството на закона пред обединената левица от GUE/NGL в Евроепейския парламент. Защо?Какво нови ви казах? Това, което казах, е ново за гостите в ЕП, защото те са чужденци и не знаят нашите национални проблеми. Това, което говорих е известно.Какво очаквате от тях?Ситуацията в България е такава - статуквото владее всички лостове. Аз не виждам опозицията - каквато и да е тя - парламентарна, извънпарламентарна, мнима, реална да разполага с каквито и да било лостове за противодействие. Не мисля, че този процес е само тук - изолиран. Той тече в много от европейските страни. Добрата стара Европа няма фантазии, няма идеи, не желае да се задълбава в чужди проблеми. Счита, че тя няма такива проблеми. Ние трябва да решаваме проблемите си сами. Обаче на местна почва съотношението на добрите с лошите е прекалено голямо в полза на лошите, за да има ресурс за промяна. Аз смятам, че даже изборите не са такъв ресурс, защото когато на състезание единият се явява допингиран и свръхекипиран, а другият се явява бос - босият няма никакви шансове. Ние трябва да търсим международна подкрепа. Тази международна подкрепа минава през гласност. Групата на обединените леви в ЕП е по-малка от другите две традиционни семейства, но не толкова увъртолена в схемите на европарите. Това е реален път.Казахте, че корупцията идва от Европа?Да корупцията идва от Европа, корупцията идва с парите си и схемите идват с тях. Те трябва да са наясно, че ние сме наясно с тяхното лицемерие. Това, че ни приписват непрекъснато 25 пъти в мониторингови доклади, как много държат ние да се борим с корупцията , а същевременно Европейската народна партия винаги е спирала правителство, което не произхожда от нея, а пък е пускала на своето, същевременно ни е ясно при какви условия ги е пускала. Когато е ясно при какви условия трябва да правят поръчките с какви пари и на кого да се върнат. Тогава тя не се интересува тук в България кой пък си дели остатъкът. Тогава те са изключително толерантни - те се се целуват. Умишлено не влязох в темата с безпомощността на европейските лидери пред Ердоган. Тя ми приличаше на безпомощността на европейските лидери преди Втората световна война и това за мен е изключително обезпокояващо, защото те не са в състояние да му кажат копче. Ако те не са в състояние да му кажат копче, ние на границата на двата свята какво ще му кажем?В този контекст как ви звучат нападките от страна на президента, свързани със светлината и тъмнината?Не смятам, че всяко несъгласие или критика към позицията на другата институция трябва да се схваща по хиперболизиран начин. Що за твърдения, че това са нападки. Първо не се използва ругателен език. Президентската институция е в правото си да има критики към правителството и това не бива да се схваща като проява на враждебност. Това, което се изтъква като факти, същевременно не се оспорва. Може да имаме много възражения към президента, много съмнения дали той е подготвен, дали премиерът е по-подготвен в третия си мандат?Мисля, че обстоятелството в момента в света, че имаме военен проблем и ние имаме военен за президент може да ни даде и предимства. Не считам, че проявата на критика между институциите трябва до такава степен да се хиперболизира, да се ангажират медии и сайтове с позиции кой от кой отбор. Напротив - трябва да се гледа на този спор нормално. Както на този спор между Екатерина Захариева и Цацаров по повод ареста на кметицата на Младост. Екатерина Захариева контактува с дипломати. Те не са навикнали на такива сцени, съвсем нормално е да бъдат смутени. Може би това, което тя казва има резон и без да се противопоставяме на акциите на прокуратурата - те няма с нищо да пострадат, ако ги направят по-дискретно, по-уважително и пак да си свършат работата.Това, че GUE/NGL ви припознава, заявка за какво е предвид предстоящите европейски избори?Д21 възникна като извънсистемна партия. Това създава преимущества, но и неудобства. Преимуществата са, че можеш да търсиш решения, без да си ограничен от псевдоаксиоми, които са пропогандирани от големите европейски семейства. Ние очевидно нямаме какво да правим нито в ЕНП, нито в ПЕС. Георги Първанов опита да влезе в Партията на европейските социалисти, използвайки връзките на Ивайло Калфин и се оказа, че Сергей Станишев го поряза още на първата права. Не мисля, че двете големи европейски семейства, са много различни като практики и по отношение усвояването и раздаването на европарите също. Ние сме отворени да търсим и други възможности. Ние бяхме поканени още миналата пролет в Атина, заедно с по-голяма група от български политически формации, между които и АБВ. Обстоятелството, че тук в този не толкова голям формат има двама докладчици от Д21 говори, че сме направили впечатление на хора, които мислят по проблемите. Ние също ще търсим възможности, но не сме привърженици на политическия фанатизъм - да се закачим за едно европейско семейство и да повтаряме като папагали някакви постулати. Сега резюмето накрая стигна до това как да подпомогнем ратифицирането на Истанбулската конвенция, което не бе смисъла на участието на нито един български участник. Аз мисля, че ако нашите гости са запознати със ситуацията, без да приемат враждебно, че българското общество, се съпротивлява биха оставили този проблем за по-нататък.Г-жа Нинова коментира, че има ваши активисти, които са се присъединили към БСП?Г-жа Нинова има определени политически особености. Заради тях, ГЕРБ я нарича г-жа Лъжа. Аз към това нямам какво да добавя.", "date": "2018.04.21", "title": "Статуквото владее всички лостове"}
{"url": "https://news.bg/society/zapochva-planoviyat-godishen-remont-na-5-ti-blok-na-aets-kozloduy.html", "text": "Пети блок на АЕЦ \"Козлодуй\" е спрян за планов годишен ремонт в 2 ч. и 11 мин. на 21 април 2018 г. Дейностите, планирани за периода на спирането, имат за цел да осигурят безопасна, надеждна и ефективна експлоатация на 1000-мегаватовата ядрена мощност през следващата горивна кампания.В рамките на плановия престой на блока ще бъдат извършени превантивно техническо обслужване и ремонт на оборудването, функционални изпитания, както и презареждане на реактора със свежо ядрено гориво.Плановият годишен ремонт се предвижда да завърши в края на месец май.Шести блок на АЕЦ \"Козлодуй\" работи с натоварване от 104%, след успешното приключване на проекта за повишаване на мощността.За първото тримесечие на 2018 г. двата блока на атомната централа са произвели 4 543 511 мегаватчаса електроенергия, при спазване на всички изисквания за безопасност.", "date": "2018.04.21", "title": "Започва плановият годишен ремонт на 5-ти блок на АЕЦ \"Козлодуй\""}
{"url": "https://news.bg/crime/aktsiyata-s-ivancheva-e-kakto-zakonat-zadalzhava.html", "text": "\"Всичко беше свършено така, както законът ни задължава. По този начин всички видяха, че автомобилът не е местен никъде, а той беше претърсен пред нея\", коментира пред БТВ Пламен Георгиев, председател на Комисията за незаконно придобито имущество (КОНПИ) по повод  и нейната заместничка Биляна Петрова за подкуп.\"До тук каквото било - било, вече ще се действа само по този начин\", закани се шефът на КОНПИ и сподели, че се надява да бъдат разкрити още много такива случаи. Той изрази възмущението си как може да има хора, които да защитават обвиняемите, които са искали подкуп в размер на 500 000 евро, но са хванати на местопрестъплението със 70 000 евро в колата.\"На Десислава Иванчева със сигурност не й е било комфортно да стои с белезници по време на ареста, но по този начин ни задължава законът\", каза още той и допълни, че няма как да кажат на някой адвокат \"ела, защото ние задържаме кмета на квартал \"Младост\" за подкуп\".На въпрос, ако тя имаше здрав политически гръб, дали щеше да се действа по този начин, той отговори, че няма да се направи компромис с никого и от тук нататък ще се действа само по този начин.\"Не се чувствам нито герой, нито антигерой, а просто си свършихме работата\", отговори Георгиев. Той бе категоричен, че доказателствата, които са направени от прокуратурата срещу кмета на квартал \"Младост\" са основателни и трябва да се приемат от съда за една осъдителна присъда.Ирен Савова, адвокат на Биляна Петрова обясни, че не е присъствала на самото задържане, а е получила обаждане от съпруга на зам.-кмета на \"Младост\". \"Когато пристигнах на мястото на задържането на Десислава Иванчева и Биляна Петрова, те бяха с белезници и не им беше дадено да пият вода и да отидат до тоалетната\", каза още тя и допълни, че нито един гражданин не трябва да бъде поставен в такова унизително положение.Савова попита риторично какъв е бил проблемът органите на реда да ги попитат учтиво да карат след тях до най-близкото районно управление, а не да ги държат на центъра на София пред погледна на всички. \"Това е грозно, пошло и в никакъв случай не трябва да се повтаря повече\", категорична отговори Савова.Тя посочи, че и ако на нея са й били взети проби на мястото на задържането, тя също е щяла да светне като коледна елха.Савова коментира и думите на строителния предприемач Александър Ваклин. \"Парите, които са предадени от Ваклин на следователите на въпросния подкуп се е случило на 2 април, а в постановлението за привличане като обвиняема нашата подзащитна, подкупът е поискан на 13 април\", отсече адвокатът и обясни, че няма как да се повярва на това нещо.Тя отбеляза, че с наличните доказателства, които е събрала прокуратурата, ще й е изключително трудно да докаже това престъпление.\"Някой е направил този сценарий, това не може да се случи просто ей така\", допълни адвокатът и отсече, че прокуратурата не разполага с доказателства, че обвиняемите са взели подкуп.Адвокат Славкова изрази съжаление, че здравословното състояние на Десислава Иванчева не е добро и няма как да е добро.\"Ако отсега нататък при арест се процедира по този начин както се изрази шефът на КОНПИ, при този позор, какво ще си помислят децата на обвиняемите, как ще излязат навън, как ще отидат на училище\", попита Славкова.Тя отправи призив към органите на реда, че ако заловят тези хора, които наистина се занимават с корупция, то те трябва да бъдат наказани сурово от закона.Иван Иванов, защитник на Биляна Петрова от своя страна заяви, че доказателствата за оневиняването на кмета на квартал \"Младост\" Десислава Иванчева и нейната заместничка Биляна Петрова са крехки, но и тези на прокуратурата са спорни.Припомняме, специализираната за кмета на столичния района \"Младост\" Десислава Иванчева и заместничката й Биляна Петрова.  в центъра на столицата, точно пред Спортната палата. Обвинени са за искане на подкуп от предприемач строител в \"Младост\". Според обявеното Иванчева и Петрова са заловени със 70 000 евро в кашон, който бил в колата, с която те са пътували. Подкупът е взет от посредника Петко Дюлгеров малко преди това.Шефът на Спецпрокуратурата  заяви, че Десислава Иванчева е изнудвала \"в житейски смисъл\" и други хора.Междувременно от  и дали при ареста на кметицата е имало нередности. Малко по-късно обаче от пресцентъра на прокуратурата съобщиха, че  на действията на наблюдаващите прокурори и разследващите органи по досъдебното производство, по което обвиняема е кметът Десислава Иванчева.", "date": "2018.04.21", "title": "Акцията с Иванчева е както законът задължава"}
{"url": "https://news.bg/society/nyama-zagovor-sreshtu-ivancheva-tvardi-biznesmenat-vaklin.html", "text": "Няма заговор срещу Иванчева, твърди бизнесменът Алексанъдр Ваклин. \"Трябва да се прекрати една порочна практика. За съжаление Десислава Иванчева наистина си поиска парите и сама определи мястото и времето, по което да й бъдат дадени. Няма заговор\", коментира пред НоваТВ Ваклин.\"Никой не е искал да стане такъв цирк. Показността е по вина на г-жа Иванчева. Тя си избра времето и мястото, а то не беше подходящо. \", обясни Ваклин.\"Направих четири опита да си запиша час за среща с кметицата на район \"Младост\" и да обсъдя с нея в официалното й приемно врем ситуацията. На нито една от тези срещи тя не дойде, а присъстваше някой неин заместник\", добави той.", "date": "2018.04.21", "title": "Няма заговор срещу Иванчева, твърди бизнесменът Ваклин"}
{"url": "https://news.bg/politics/prezidentat-ne-e-evroskeptik-a-e-zagrizhen-obyasnyava-ermenkov.html", "text": "\"Позицията на президента Румен Радев е, че европейското бъдеще на България е безалтернативно. В последно време, в света има много обезпокоителни тенденции. Ако е изразил притеснение от това, не значи, че е евроскептик. Това че той обърна внимание на тези проблеми, показва загрижеността му за България, Европа и света\", коментира пред БНТ Таско Ерменков от БСП.\"Разбира се, техниката е важна, но да поставим човека във фокуса\", обясни Ерменков и добави, че БСП е на позиция за ръст на възнагражденията на военнослужещите. Според него , въпреки увеличението на заплатите, се засилва и това застрашава самата ни армия. \"Ние не можем да кажем, че Русия ни е враг. Можем да кажем, че имаме различия, но трябва търсим не онова, което ни различава, а нещата, които ни обединяват, за да можем да се възползваме от стратегическото си положение на мост\", коментира Ерменков. Той добави, че политиката- да сме или с едните, или с другите, имайки предвид Запада и Русия, не е вариант в един сложен свят, в който трябва да се търси обединение.Ерменков изрази мнение, че, той разбира- да се покажат онези ракови процеси от паралелната държава, които могат да убият истинската държава. \"Но се притеснявам, че с мерките, които взимат за осветяването, понякога прожекторите греят много силно и започват да ни ослепяват. . Не коментирам нейните действия, дали е получила, или не - подкуп\", коментира той.\"Но начина, по който беше направено, унищожаването на човешко достойнство е с презумпция за виновност. Тя може да е всякаква, но пет часа да я оставят с белезници на улицата и да я снимат? Човешкото достойнство не бива да бъде мачкано\", обясни Ерменков. Той добави, че в една правова държава, редът трябва да се спазва и човек е невинен, докато вината му бъде доказана.Таско Ерменков обясни защо временната парламентарна комисия за ЧЕЗ е продължила работа. По думите му, депутатите са поискали от прокуратурата информация за фирми, свързани с Гинка Върбакова.\"Най-интересният извод, който направихме е, че България е всичко друго, но не и парламентарна република. Защото цялата информация, която искаме, или не е за парламента, или е тайна - банкова, или професионална. Когато не получаваш информация от държавните институции и когато те кажат, че парламентът няма право да получава тази информация, аз питам: Кой има тогава право\", коментира Ерменков.", "date": "2018.04.21", "title": "Президентът не е евроскептик, а е загрижен, обяснява Ерменков"}
{"url": "https://news.bg/crime/zhandarmerist-prizova-za-poveche-vnimanie-i-kontrol.html", "text": "\"Овладяването на подобни случаи на агресия е нужно много търпение\", коментира пред БНР инспектор Петър Иванов от жандармерията, който също пострада при  на Националния стадион \"Васил Левски\".Той допълни, че е имал и други случаи в кариерата си, когато е бил замерян с предмети и обиждан по време на футболни мачове и протести. Инспекор Иванов отказа да определи кое е по-трудно - да охраняваш футболни агитки или протестиращи хора.\"При самия инцидент чух само взрив. Нямах видимост, да видя, че идва нещо към нас, нито откъде идва. Аз пострадах от стъклата. Пораженията върху мен са по лицето и по роговицата на дясното око. Откъде е хвърлена бомбичката, нямам обяснение. Бяхме в сектор А, вход 1, в тунела. В този момент започнахме да оказваме първа помощ първо на колежката, после аз установих рани върху себе си\", разказа Иванов.По време на инцидента служителят на МВР е получил рани по лицето от хвърлената бомба от феновете, но въпреки това вече е на работа.Когато има такава група хора, винаги може да се случи нещо и хората, които правят тези неща, да се замислят, че в публиката може да е и техен роднина или приятел, коментира Иванов, който 16 години работи в МВР.", "date": "2018.04.21", "title": "Жандармерист призова за повече внимание и контрол "}
{"url": "https://news.bg/int-politics/kitayskite-vms-s-poredno-uchenie-kray-tayvan-i-filipinite.html", "text": "Китайските военноморски сили са преминали на юг от Тайван и са извършили поредните военни учения, които Тайван определя като \"сплашване\", съобщава \"Ройтерс\".Изтребители са излетели от единствения китайски самолетоносач Ляонин в района на изток от канала Баши, който минава между Тайван и Филипините.Китайските разрушители извършват офанзивни и отбранителни тренировки. В сряда флота извърши учения в Тайванския проток, а държавни медии коментира, че това е пряк отговор на \"провокациите\" на Тайван. Тайван от своя страна проведе учения във вторник на два тайвански острова близо до Китай.В четвъртък китайски бомбардировачи летяха около Тайван, а тайванският политически съвет по въпросите на континенталната консервационна политика на Китай твърди, че ученията на Китай, включително прелитането на бомбардировачите, са \"военни сплашвания\".Тайван е един от най-чувствителните въпроси в Китай, като се засилват и военни учения около острова през изминалата година. Китайските маневри с в момент на напрежение между Пекин и Тайпе и следват предупрежденията на китайския президент Си Дзинпин срещу тайванския сепаратизъм.Си Дзинпин присъства на най-голямото военно учение на флота в Южнокитайско море, в което участват 76 бойни самолета и 48 бойни кораба и подводници. Военните учения на Китай и засилената им активност са притеснителни както за съседите им, така и за САЩ.", "date": "2018.04.21", "title": "Китайските ВМС с поредно учение край Тайван и Филипините"}
{"url": "https://news.bg/press/aleksandar-vaklin-e-iznudvaniyat-ot-kmetitsata-kak-tehnologichnite-giganti-zagubiha-oreola-si.html", "text": "Александър Ваклин е изнудваният от кметицатаПредприемачът, подал сигнал за подкуп срещу кметицата на столичния район \"Младост\" Десислава Иванчева, е Александър Ваклин. От него чрез посредник кметицата е прибрала 70 хил. евро, за да му издаде съобщение за уведомление за строеж, стана ясно в спецсъда.В 13 ч в петък кметицата Десислава Иванчева и заместничката ѝ Биляна Петрова бяха доведени под конвой в зала №5 на спецсъда. Двете обаче останаха за минути в стъклената клетка за опасни арестанти, преди заседанието да започне. Третият обвиняем Петко Дюлгеров бе доведен в залата непосредствено преди заседанието. Двама прокурори поискаха те да останат в ареста, а съдия Пламен Панайотов след неколкочасово дело уважи искането им.Три нарушения - пак на изпит за книжкаШофьор, който извърши три тежки нарушения за 2 години, губи правоспособност и отива пак на изпит за книжка. Преди това обаче трябва да премине на курсове, организирани от структурите на МВР. На същите курсове ще ходят и водачите, които са изчерпали контролните си точки. Нарушителите няма да имат право да се явят на изпит още 2 години от датата, на която е взето свидетелството.Това е записано в бъдещия Закон за движение по пътищата (ЗДвП). Проектът му, заедно с проектите на Закон за обучението на водачите и Закон за превозните средства бяха публикувани вчера за обсъждане в сайтовете на МВР и Министерството на транспорта. Те са резултат от разделянето на сегашния ЗДвП на три части.Майки алармират за жена, крадяла деца в парковете \"Тази жена, обикаля парковете и се опитва да краде деца. Ако някъде я видите пазете децата си\". Това гласи пост под снимка на предполагаемата жена във Фейсбук, който обикаля групите на майките. Според една от споделящите в групата посочената жена е опитала да отвлече детето й и само това че майката била нащрек го спасило. Обвинена в посегателството непознатата отвърнала, че е помислила детето за загубено и искала да му помогне.АПИ повишава на мерките за пътна безопасност с 3 млрд. лв.Подготвяме специална програма за повишаване на мерките за пътна безопасност за около 3 млрд. лв. през новия програмен период 2020 - 2027 г. Това каза инж. Дончо Атанасов, председател на Управителния съвет на Агенция \"Пътна инфраструктура\" при откриването на конференцията IV-тата годишна конференция \"Безопасна пътна инфраструктура\", на която участва и инж. Светослав Глосов, член на УС на АПИ, съобщиха от пресцентъра на Агенция \"Пътна инфраструктура\".Кметът Иванчева и помагачите й остават в ареста Специализираният наказателен съд с председател съдия Пламен Панайотов остави в ареста кмета на район \"Младост\" Десислава Иванчева, нейният заместник Биляна Петрова и соченият за посредник Петко Дюлгеров. Последните двама се явяват помагачи на Иванчева. Съдията Панайотов е бивш прокурор и колега на новия хипер антикорупционен орган КНКОНПИ - Пламен Георгиев. По адрес на Георгиев Панайотов казва, че е голям професионалист и има лични впечатления от перфектната му работа.Как технологичните гиганти загубиха ореола сиТази новина няма да излезе във фийда ви. Бизнесът на големите технологични гиганти сте вие. И това всъщност не е новина.Технологичните компании поддържат от поне 10 години бизнеса си чрез данни от своите потребители, с които да захранват своите алгоритми, да предсказват тяхното поведение онлайн и да продължат да разработват платформите си така, че те да бъдат възможно най-удобни и ефективни. Скандалът Cambridge Analytica, при който стана ясно, че фирмата за политически анализи е достигнала до личната информация на 87 млн. Facebook потребители чрез външно приложение, обаче преля чашата на общественото търпение.", "date": "2018.04.21", "title": "Александър Ваклин е изнудваният от кметицата, Как технологичните гиганти загубиха ореола си"}
{"url": "https://news.bg/world/chetirima-zaginaha-pri-protest-v-izrael.html", "text": "Четирима палестинци бяха убити от израелските сили за сигурност при нови протести в ивицата Газа край границата с Израел, предаде АП.Това бе четвъртият пореден петък на масова демонстрация на населението в тази палестинска територия.15-годишен тийнейджър и двама млади мъже, съответно на 24 и на 25 години, са били застреляни от израелски войници в Северна Газа. 29-годишен палестинец пък е бил убит в южната част на анклава. ", "date": "2018.04.21", "title": "Четирима загинаха при протест в Израел"}
{"url": "https://news.bg/world/severna-koreya-se-otkazva-ot-yadrenite-opiti.html", "text": "Северна Корея вече няма нужда от ядрени и ракетни опити, обяви Си Ен Ен.Телевизията се позовава на държавният ръководител Ким Чен-ун.Севернокорейският лидер каза, че страната му ще затвори своя полигон за ядрени изпитания и ще прекрати изстрелването на ракети.Съобщението на Ким Чен-ун идва на фона на сближаване със САЩ.Президентът на САЩ Доналд Тръмп приветства изявлението на севернокорейския лидер Ким Чен-ун, че страната му ще прекрати незабавно своите ядрени и ракетни опити, и каза, че очаква с нетърпение да се срещне с него.Северна Корея няма да използва ядреното си оръжие, ако срещу нея не се отправят ядрени заплахи и провокации и при никакви случаи няма да предава на други оръжия или технологии.Пхенян ще затвори и ядрения полигон в северната част на страната като доказателство за намеренията си.Стъпката на Северна Корея идва по-малко от седмица преди срещата на Ким Чен-ун с южнокорейския президент Мун Дже-ин в демилитаризираната зона между двете държави и очакваните разговори с Доналд Тръмп.Междувременно обаче японският министър на отбраната заяви, че сега не е времето да бъде отслабван натискът върху Северна Корея.", "date": "2018.04.21", "title": "Северна Корея се отказва от ядрените опити"}
{"url": "https://news.bg/world/sasht-proveryavat-dvigateli-na-boing-737.html", "text": "Федералната авиационна администрация на САЩ е поръчала спешна проверка на авиационните двигатели на Boeing 737, съобщава АП.Решението на агенцията е предизивикано от неотдавнашен инцидент с един от самолетите на компанията, един от чиито двигатели избухнаха в полет.Като цяло инспекцията ще засегне 680 двигатели CFM56-7B, от които 352 са поставени на американски самолети.Европейската агенция за авиационна безопасност също разпореди проверка, предаде Ройтерс.На 17 април, самолет на Southwest Airlines претърпя авария на височина от 10 000 метра. Избухна двигател. Парче счупи илюминатор и уби пътник.", "date": "2018.04.21", "title": "САЩ проверяват двигатели на \"Боинг 737\""}
{"url": "https://news.bg/world/v-meksiko-zabraniha-barbi-kato-frida-kalo.html", "text": "Мексикански съд забрани в четвъртък продажбата на кукли Барби в страната в образа на мексиканската художничка Фрида Кало. Американският производител на играчки \"Мател\" вече няма право да използва изображението и работата на художничката в своите продукти. Това съобщи teleSUR.Решението ще влезе в сила в цяло Мексико, но \"Мател\" може да обжалва.Куклата беше представена от \"Мател\" в навечерието на Международния ден на жената. Поредицата \"Вдъхновяващи жени\", включваше кукли, чиито прототипи бяха пилотът Амелия Ърхарт и математичката Катрин Джонсън. Уникалната серия от играчки имаше за цел да отпразнува съвременните ролеви модели на жените в обществото.В ОАЕ компанията пусна специална поредица.", "date": "2018.04.21", "title": "В Мексико забраниха Барби като Фрида Кало"}
{"url": "https://news.bg/world/othvarliha-zhalba-na-alfi-evans.html", "text": "Британският върховен съд също подкрепи решението да се изключат системите на неизлечимо болното момченце Алфи Еванс, предаде АП.Европейският съд по правата на човека също отхвърли иска на родителите.Роденият на 9 май 2016 г. Алфи е в болница в Ливърпул от декември 2016 г.На 15 април по време на неделната молитва \"Царице Небесна\" папа Франциск насочи своите мисли към \"хората, като Винсент Ламбер във Франция, и малкия Алфи Еванс във Великобритания, които живеят в тежка форма на физическо увреждане, подпомагани от медицински персонал за своите първични нужди. Като увери в своите молитви, папата призова тези хора да бъдат третирани \"с голяма почит към живота\".В края на генералната аудиенция на 18 април, папата отново привлече вниманието към случая с Винсент Лабмер и малкия Алфи Еванс, като подчерта, че \"единствения господар на живота, от началото до края, е единствено Бог\".", "date": "2018.04.21", "title": "Отхвърлиха жалба на Алфи Еванс"}
{"url": "https://news.bg/world/v-oslo-zadarzhaha-chechenets.html", "text": "Норвежката полиция задържа в Осло 30-годишен руски гражданин, роден в Чечения, заподозрян в незаконно притежание на експлозиви. Това съобщава местни медии.Инцидентът е станал на 19 април. Задържаният ще бъде изправен пред съдия.В края на февруари в град Александрия, Вирджиния, бяха арестувани хора от Чечения, 28-годишните Тегиз Сидиков и Елдар Резванов, обвинени в контрабанда на оръжие и пране на пари. Според местната прокуратура те купуват повече от 100 оръжия и са предназначени да го изпратят в Чечения под формата на кухненски прибори.", "date": "2018.04.21", "title": "В Осло задържаха чеченец"}
{"url": "https://news.bg/int-politics/iran-obeshta-ochakvani-i-neochakvani-deystviya-ako-sasht-se-izteglyat-ot-yadrenata-sdelka.html", "text": "Иранският президент Хасан Рохани заяви, че атомната агенция на Иран е готова с \"очаквани и неочаквани\" действия, ако Съединените щати се оттеглят от ядрената сделка, съобщава \"Ройтерс\".\"Нашата организация за атомна енергия е напълно подготвена ... за действия, които те очакват и действия, които те не очакват\", обясни Рохани, позовавайки се на евентуално решение на Тръмп да напусне споразумението следващия месец.Тръмп нарече споразумението една от най-лошите сделки, договорени някога. През януари той изпрати ултиматум до Великобритания, Франция и Германия, заявявайки, че трябва да се съгласят да уточнят това, което САЩ виждат като недостатъци на сделката.Американският посланик по въпросите на разоръжаването Робърт Ууд заяви в четвъртък, че Вашингтон е имал \"интензивни\" дискусии с европейските съюзници преди крайния срок 12 май, когато санкциите на САЩ срещу Иран ще се възобновят, освен ако Тръмп не реши друго.Иран заяви, че ще се придържа към споразумението, докато другите страни го уважават, но ще \"разрушат\" сделката, ако Вашингтон излезе.\"Иран има няколко възможности, ако САЩ напуснат ядрената сделка. Реакцията на Техеран спрямо американското оттегляне от сделката ще бъде неприятна\", заяви иранският външен министър Мохамед Джавад Зариф в Ню Йорк.Рохани обясни, че правителството възнамерява да предотврати нестабилността на валутния пазар след евентуално излизане на САЩ от ядреното споразумение, а централната банка този месец опитва да консолидира иранската валута. \"Това беше превантивен удар срещу всяко американско решение на 12 май. Те се надяваха ... да причинят хаос на (валутния) пазар. Обещавам на хората, че заговорът на врага е предотвратен и дали ядрената сделка ще остане в сила, за нас няма да имам проблем\", допълни Рохани.На 9 април Иран забрани обмяната на пари извън банките, след като валутата й - риалът, се срина в очакване на връщането на санкциите.", "date": "2018.04.21", "title": "Иран обеща очаквани и неочаквани действия, ако САЩ се изтеглят от ядрената сделка "}
{"url": "https://news.bg/politics/tsvetanov-se-obyavyava-protiv-vnusheniyata-kato-elementaren-podhod.html", "text": "\"Много е лесно да се държиш безотговорно и да разделяш. Когато един политик не може да предложи алтернатива, залита в полето на личните нападки. Да правиш внушения е много елементарен подход. Отговорният политик си служи с факти\", заяви Цветан Цветанов пред над 140 жени ГЕРБ.\" не успя да даде разумно обяснение защо назначеният от него служебен кабинет побърза да завърши процедурата по избор на нови бойни самолети. Попитах и защо е допуснал служебното правителство да подпише толкова неизгодни за нас дългосрочни договори в сферата на отбраната, а той прехвърли отговорността на тогавашния министър. Този министър сега е негов съветник\", коментира Цветанов.Той обясни, че в становището, с което КСНС е трябвало да излезе след края на заседанието, никъде не е фигурирала позицията на страните-членки на ЕС за химическите атаки в Сирия, Резолюцията на ООН от 2013 г., позицията на Могерини за тези атаки, позицията на НАТО, която гласеше, че информацията на САЩ, Великобритания и Франция е напълно достатъчна, за да се направи прецизно унищожаване на точки, в които се изработват химически оръжия. \"В това становище по-скоро имаше припокриване с позицията на Русия\", добави Цветанов.Според Цветанов БСП са изкривили дебата по много теми, като за пореден път са се заиграли със страховете на хората. \"Примерите са много - провалът на европредседателството, рухналата ограда по границата с Турция, отделянето на Кърджали от България, злоупотребите в санирането и Истанбулската конвенция\", допълни той \"Икономическият растеж и рекордният БВП ни дава възможност да отделяме повече средства за различните сфери - отбрана, образование, пътна инфраструктура и др. Това е нашата философия, това е философията на десните системни партии - да се харчи толкова, колко си изкарал. Всеки друг подход носи рискове от кризи\"\", подчерта Цветанов и допълни, че е изключително радостен, че в момента се работи активно по реализирането на ключовите за региона АМ \"Хемус\" и пътят Ботевград-Видин.Припомняме, напрежението между Радев и Цветанов отново започна да се покачва след вчерашния Консултативен съвет за национална сигурност. Според Цветан Цветанов в предложената от президентската институция позиция на заседанието на КСНС е имало  Тази сутрин размяната на реплики продължи, като от  думите на Цветанов като манипулативни.Явно г-н Цветанов по-трудно осмисля това, което чете. Такава констатация направи държавният глава Румен Радев в коментара си след поредния скандал и размяна на реплики със зам.-председателя на ГЕРБ Цветан Цветанов.Държавният глава посочи, че неслучайно настоява за по-добро образование.", "date": "2018.04.21", "title": "Цветанов се обявява против внушенията като елементарен подход"}
{"url": "https://news.bg/society/zhiteli-na-gorublyane-protestirat-zaradi-konfiskuvani-imoti-v-mladost.html", "text": "Жители от столичните \"Горубляне\", \"Панчарево\", \"Симеоново\" и \"Драгалевци\" протестират заради конфискувани без обезщетения имоти в \"Младост\". Твърдят, че имат данни за искани подкупи от , но не коментират подробности, съобщава БТВ.Те се обявяват срещу изграждането на парк \"Изток\" в район \"Младост\". Според протестиращите, паркът ще бъде изграден върху частни имоти, за които трябва да се изплатят около 1 млрд. лв. в обезщетения.Жителите твърдят, че на 200 метра от техните имоти има такива с общинска и държавна собственост, които могат да се използват за изграждането на парк.", "date": "2018.04.21", "title": "Жители на \"Горубляне\" протестират заради конфискувани имоти в \"Младост\""}
{"url": "https://news.bg/int-politics/v-indiya-vavezhdat-smartna-prisada-za-iznasilvachi-na-detsa.html", "text": "Правителството на Индия одобри смъртното наказание за онези, които са осъдени за изнасилване на момичета под 12-годишна възраст, на фона на масовото възмущение в страната след множеството ужасяващи случаи на сексуално насилие, съобщава \"Ройтерс\".На извънредно заседание, свикано от премиера Нарендра Моди, правителството прие указ или наредба за изменение на наказателния кодекс, така че в него да се предвижда по-драстично наказание за осъдени изнасилвачи на момичета на възраст под 16 години.Сексуалното насилие срещу жени е много щекотлив политически въпрос в Индия, където редовно избухват протести относно утвърденото насилие срещу жените и провала да бъдат защитени.Мнозина разкритикуваха правителството на Моди, че не е сторило достатъчно, за да защити жените в страната, оказвайки натиск върху неговата индуистка националистическа партия BJP, докато Индия се отправя към парламентарните избори, които трябва да се проведат през следващата година.", "date": "2018.04.21", "title": "В Индия въвеждат смъртна присъда за изнасилвачи на деца"}
{"url": "https://news.bg/int-politics/v-yuzhna-koreya-sa-skeptichni-kam-obeshtaniyata-na-severna-koreya.html", "text": "Обявлението на Северна Корея, че прекратява ядрените и ракетните си изпитания, беше посрещнато със скептицизъм от мнозина южнокорейци, което подчертава политическия риск за президента на Южна Корея, след като той се впуска в поредния опит за постигане на мир на Корейския полуостров, отбелязва \"Ройтерс\".Северна Корея незабавно ще замрази ядрените и ракетните тестове и ще закрие ядрения си полигон, като вместо това ще се стреми към икономически растеж и мир, обявиха севернокорейските официозни медии, цитирайки комунистическия вожд Ким Чен-ун.Ала в Южна Корея, която технически все още е в състояние на война с непредсказуемия си, изолиран съсед, много обикновени хора изразиха скептицизъм относно искреността на обявлението на Пхенян, като подчертаха необходимостта от предпазливост.\"Декларацията е просто и само декларация\", изтъква 23-годишният студент Ким Хан-нури.\"Освен ако няма промяна в нейната диктаторска система, не смятам, че можем напълно да вярваме на каквото и да е, което казва Северна Корея, тъй като тя не е нормална страна... Не вярвам, че можем да изградим нормални дипломатически отношения, а нашата сигурност не може да бъде гарантирана\", допълва студентът.Южнокорейците живеят в продължение на десетилетия под заплахата от война с техния враждебен и понастоящем вече и въоръжен с ядрени оръжия съсед. Те също така станаха свидетели на няколко по-ранни опита за помирение, които породиха надежди за мир, но които приключиха със завръщането на ожесточението между двете държави.Социологическите допитвания показват, че южнокорейците стават все по-безразлични към заплахата от война, като повече ги притесняват по-обикновени въпроси като работните места и трудностите, които съпровождат бързото развитие на Южна Корея от 1950-те години.Либералният политик Мун Дже-ин спечели президентските избори през миналата година, обещавайки умерен подход към Северна Корея.Но той не очакваше скоростта, с която отношенията между двете страни се подобриха, откакто Ким Чен-ун направи помирително новогодишно обръщение, след месеци на рязко нарастващо напрежение заради неговите оръжия.", "date": "2018.04.21", "title": "В Южна Корея са скептични към обещанията на Северна Корея"}
{"url": "https://news.bg/int-politics/zaev-s-gartsiya-nikoga-ne-sme-bili-taka-blizo-do-reshenie-za-imeto.html", "text": "Условията за решаване на спора за името са по-добри от всякога, заяви македонският премиер Зоран Заев, цитиран от БНР.По думите му, дори и да не бъде постигнат компромис с Гърция, интеграцията на Македония в Европейския съюз ще продължи.В интервю за агенция \"Франс прес\" Заев приветства препоръката на Европейската комисия за започване на преговори за присъединяване на Македония.Поводи за оптимизъм дават зачестилите гръцко-македонски контакти, но и вътрешнополитическото стабилизиране на Македония през последните месеци, посочи бившият български посланик в Албания Боби Бобев.", "date": "2018.04.21", "title": "Заев: С Гърция никога не сме били така близо до решение за името"}
{"url": "https://news.bg/politics/probvat-ni-za-da-ni-izvadyat-ot-es-i-nato-alarmirat-ot-dost.html", "text": "Последното заседание на Консултативния съвет по национална сигурност породи тревожния въпрос има ли пробив в категоричната евроатлантическа ориентация на България, заявиха от партия ДОСТ.\"Дълги години си мислихме, че е абсолютно невъзможно този цивилизационен избор да се постави под каквото и да е съмнение. Днес реалностите са други.\" - се казва в позиция, разпространена до медиите.От партията изразяват загриженост заради политическото поведение на президента Радев, посещението на Волен Сидеров в Крим, отказа на управляващите да изразят солидарна позиция с партньорските ни държави по случая Скрипал.В изявлението се отправят и остри критики към ДПС заради реверансите към Москва в геополитичесикте послания на движението.\"Чуват се все по-силни гласове България да води просто политика на неутралитет между НАТО и Русия, сякаш не тече 14-та година от реалното ни членство в атлантическия съюз. Така стигаме до политически сили, които съвършено откровено поставят въпроса за излизането на България от НАТО и връщането на България в руското и евразийско геополитическо пространство. Вероятно във всяка държава, в това число държави членки на ЕС и НАТО, има подобни настроения, но там те са маргинализирани. В България тези политически сили са на власт и осезаемо влияят на вътрешната и външнаta политика на кабинета Борисов 3.\" - констатират от ДОСТ.От партията посочват, че присъствието на Обединените патриоти в правителството е причина за липсата на последователност по отравянето на Скрипал, а българската позиция бе \"неопределена и откровено страхлива\".\"Недотам категорична бе и позицията на България по отношение на военните удари срещу Сирия от страна на САЩ, Великобритания и Франция във връзка с използването на химическо оръжие от режима на Башар Асад.\" - се казва в допълнение.От ДОСТ подчертават, че отношението към окупацията на Крим от Кремъл е не само национален, но и \"европейски глобален критерий за това кой споделя евроатлантизма като принципи и ценност\".\"Затова Цветан Цветанов въпреки ярката си и смела позиция по отношение на президента Радев дължи отговор на основния въпрос: Защо ГЕРБ е в коалиция с антиевропейската и антинатовска партия АТАКА, чийто лидер тези дни участва с цяла делегация в икономически форум, организиран от Русия в Крим? Участието на Волен Сидеров в руски форум в Крим е акт на признаване на незаконната окупация на украински Крим от Москва. ГЕРБ не може да се оправдава, че това си е вътрешнопартиен проблем на АТАКА, защото АТАКА е част от управлението на страната с министри в кабинета и зам. -председател на Народното събрание и затова отговорност за действията й носи и българското правителство.\" - алармират от партията.\"Пред очите ни се разиграва един театър на абсурда - в страна-член на НАТО и ЕС, държавният глава без свян говори, че \"Крим де факто е руски\", а част от управляващите легитимират незаконната окупация, осъдена от евроатлантическия свят, с присъствието си на руски форуми в украински Крим. Това е театър с маски, в който героите носят маските си надпис \"НАТО\" и \"ЕС\", зад които все по-отчетливо и нагло прозира гнусната им и предателска евразийска същност. Да се опомним, преди да е станало късно!\" - се казва в заключение.", "date": "2018.04.21", "title": "Пробват ни, за да ни извадят от ЕС и НАТО, алармират от ДОСТ"}
{"url": "https://news.bg/world/poreden-kritik-na-putin-zagina-pri-neizyasneni-obstoyatelstva.html", "text": "Руският журналист Николай Андрущенко, известен като противник на Владимир Путин, почина след жесток побой, съобщи Дойче веле.73-годишният Андрущенко, който работеше за вестник \"Новий Петербург\", беше приет на 9 март в Мариинската болница в Санкт Петербург с тежка черепно-мозъчна травма. Съобщава се, че след няколко седмици в кома той е починал на 16 април, без да дойде в съзнание.Засега няма яснота по нападението срещу него.Изданието \"Spiegel Online\" сравни гибелта му убийствата журналистката Анна Политковска и опозиционера Борис Немцов.Името на Андрущенко се свързва с няколко антикорупционни разследвания.В интервю за Дойче веле главният редактор на \"Новий Петербург\" Денис Усов затсъпи тезата, че инцидентът, довел до смъртта на Андрущенко, е свързан с професионалната му дейност. По думите му, журналистът винаги е публикувал \"много остри и сериозни текстове по отношение на конкретни ръководители на града или конкретни служители не силовите ведомства\".\"Затова той, разбира се, имаше много врагове в тези ведомства\", пояснява Усов.Припомняме, през миналата седмица загина друг руски журналист - Максим Бородин от агенция \"Нов ден\", който излезе с разкрития руски наемници от частната армия \"Вагнер\" в Сирия. Официалната версия гласи, че смъртта е настъпила при \"падане от петия етаж\".", "date": "2018.04.21", "title": "Пореден критик на Путин загина при неизяснени обстоятелства"}
{"url": "https://news.bg/crime/zadarzhaha-mazh-za-intsidenta-s-bombichkata-ranila-politsayka-na-macha-tsska-levski.html", "text": "При полицейска акция тази вечер беше задържан мъж, заподозрян за раняването на двамата полицаи с бомбичка на футболното дерби ЦСКА-\"Левски\", предаде БНТ.Заподозреният е отведен за разпит в СДВР, съобщи главният секретар Младен Маринов.Припомняме, при инцидента особено тежко пострада полицайка, за която имаше риск да загуби зрението на едното си око. След проведената тежка операция лекарите дадоха надежда, че тя ще се възстанови напълно.Засега от МВР не съобщават подробности за самоличността на задържания, който по време на мача е бил в сектора на \"Левски\".Според информация на \"24 часа\", задържаният се е предал доброволно, Името му е Йордан Исаев, роден е през 1993 г., не е осъждан. По време на мача е носел не една, а две маски.Исаев е бил в сектор \"Б\", откъдето е хвърлил бомбичката. Тя е прелетяла около 50 метра и при взривяването си е ранила полицайката, която се е намирала в буферната зона в сектор \"А\". Младата жена и нейни колеги са били в тунела зад врата. Стъклото се е пръснало и парче от 4 мм се е забило в окото ѝ.При инцидента пострада и Петър Иванов, но значително по-леко.Очаква се утре прокуратурата да даде повече подробности по случая и да стане ясно дали ще бъдат повдигнати обвинения.", "date": "2018.04.21", "title": "Задържаха мъж за инцидента с бомбичката, ранила полицайка на мача ЦСКА-Левски"}
