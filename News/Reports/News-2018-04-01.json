{"url": "https://news.bg/world/hilyadi-poiskaha-svoboda-za-puchdemon-v-berlin.html", "text": "Хиляди се събраха на протест в германската столица Берлин, за да поискат свобода за каталунския лидер Карлес Пучдемон и останалите политици, които Мадрид съди за сепаратизъм, предаде АФП. Те се събраха пред правосъдното министерство, за да изразят исканията си и да протестират срещу испанските власти.  Издигнаха лозунги като \"Испания не е демокрация\" и други. Парламентът на Каталуния обяви в края на март, че подкрепя правото на бившия лидер Пучдемон отново да води региона.Припомняме, Пучдемон беше задържан от германската полиция в неделя. Той чака решение на съда по искане на Испания да бъде екстрадиран.Върховният съд на Испания взе решение в петък Пучдемон и други 24-ма каталунски лидери да бъдат съдени за бунт, злоупотреби и неподчинение във връзка с организирания през октомври 2017 г. референдум за независимост на Каталуния.Съдът поднови заповеди за арест на Пучдемон и други четирима политици, които живеят в чужбина.", "date": "2018.04.01", "title": "Хиляди поискаха свобода за Пучдемон в Берлин "}
{"url": "https://news.bg/regions/vissheto-voennomorsko-uchilishte-predstavya-danni-za-kosmicheskata-stantsiya-tyangun.html", "text": "Висшето военноморско училище \"Н. Й. Вапцаров\" представя данни за движението на космическата станция \"Тянгун\". Данните са на Центъра за въздушно и космическо наблюдение на Морското училище в гр. Варна.Началникът на Висшето военноморско училище флотилен адмирал проф. д.в.н. Боян Медникаров представя пред журналисти днес, 1 април, от 18.00 часа данни за движението на космическата станция \"Тянгун\", която премина над България.", "date": "2018.04.01", "title": "Висшето военноморско училище представя данни за космическата станция \"Тянгун\""}
{"url": "https://news.bg/int-politics/izrael-othvarli-prizivite-za-nezavisimo-razsledvane-na-nasilieto-v-gaza.html", "text": "Израел отхвърли призивите за независима разследване, след като войници убиха 16 палестинци и раниха стотици след голяма демонстрация, която доведе до сблъсъци по границата с ивицата Газа, съобщава АФП.Правозащитни организации питат израелската армия относно използването на оръжия в петък, най-кървавият ден след войната през 2014 г., а палестинците обвиняват войниците, че обстрелват протестиращи, които не представляват заплаха.Генералният секретар на ООН Антонио Гутериш и Федерика Могерини, върховен представител на ЕС по въпросите на външните работи и политиката за сигурност, призоваха за независимо разследване.Вчера САЩ блокираха проекторешение на Съвета за сигурност на ООН, призоваващо за ограничения и разследване на насилието. Премиерът на Израел Бенямин Нетаняху похвали военните действия за \"охрана на границите на страната\", а министърът на отбраната Авигдор Либерман заяви, че протестите не са \"Уудсток фестивал\".Либерман заяви, че призивите за независимо разследване са лицемерни и днес повтори отказа си за такова разследване. \"Няма да има анкетна комисия. Тук няма да има такова нещо. Ние няма да си сътрудничим с комисията за разследване\", коментира той.Нетаняху от своя страна отговори и на турския президент Ердоган за острата му критика за \"нехуманната атака\" на Израел в Газа.\"Най-моралната армия в света няма да слуша лекции за морал от някой, който от години бомбардира цивилни безразборно\", коментира Нетаняху.", "date": "2018.04.01", "title": "Израел отхвърли призивите за независимо разследване на насилието в Газа"}
{"url": "https://news.bg/world/papata-prizova-za-mir-v-svetite-zemi-konfliktat-tam-ne-shtadi-bezzashtitnite.html", "text": "Папа Франциск призова за мир в Светите земи, два дни след убийството на палестинци на границата между Израел и Газа, конфликтът там \"не пощади и беззащитните\", цитират папата \"Ройтерс\".Папата отправи обръщението си в посланието \"Урби ет Орби\" от базиликата \"Свети Петър\". Той също така призова за прекратяване на \"кланетата\" в Сирия, призовавайки за предоставяне на хуманитарна помощ и за мир в Южен Судан и Демократична република Конго.Папата се помоли за мир за \"целия свят, започвайки с достатъчно и дълго търпялата земя на Сирия, чийто народ е покосен от очевидно безкрайна война\".\"Този Великден, нека светлината на възкръсналия Христос да осветява съвестта на всички политически и военни лидери, за да може бързо да се сложи край на касапницата ...\", обясни той.Франциск призова за международна помощ за Венецуела, за да не се налага повече хора да напускат родината си поради икономическата и политическата криза.Той се надява, че \"плодовете на диалога\" ще допринесат за мир и хармония на Корейския полуостров, където двете страни трябва да проведат първата си среща за повече от десетилетие на 27 април.Франциск, който празнува шестия Великден като глава на римокатолическата църква след избирането му през 2013 г., призова слушащите го да съдействат за прекратяване на \"толкова много актове на несправедливост\" в света.", "date": "2018.04.01", "title": "Папата призова за мир в Светите земи, конфликтът там не щади беззащитните"}
{"url": "https://news.bg/world/trima-ispantsi-zaginaha-v-lavina-v-shveytsariya.html", "text": "Трима испански скиори загинаха и двама са ранени от лавина на планински склон в швейцарския кантон Вале, съобщава \"Ройтерс\".Те са били част част от група скиори, като оцелелите и станали свидетел на инцидента са уведомили властите късно следобед вчера.Спасителните екипи са прекратили търсенето на оцелели в вечерта поради лошото време. Дни със силни снеговалежи покриха Алпите и има издадени многобройни предупреждения за лавини.Полицията е разпространила предупреждение и на уебсайта си от четвъртък, съветвайки скиорите за опасността от лавини преди Великденските празници.Говорител на полицията коментира, че търсенето е приключило и няма други изчезнали. Двамата леко ранени членове на групата бяха отведени в болница за лечение.", "date": "2018.04.01", "title": "Трима испанци загинаха в лавина в Швейцария"}
{"url": "https://news.bg/society/mvr-preduprezhdava-testva-sirenite-v-ponedelenik.html", "text": "Министерството на вътрешните работи уведомява жителите и пребиваващите на територията на градовете Бургас, Варна, Кърджали, Монтана, Пазарджик, Плевен, Пловдив, Русе, Смолян, София, Враца и населените места в 30- километровата зона около АЕЦ \"Козлодуй\", че на 2 април /понеделник/ от 13 часа ще бъде задействана сиренната система чрез излъчване на националните сигнали за тревога и край на тревогата. Сигналите ще бъдат съпътствани от гласова информация. В тренировките ще участват и интегрираните към НСРПО Локални системи за оповестяване, изградени в обекти, чиято дейност създава опасност от възникване на бедствия.Тренировката ще се извършва за проверка на техническото състояние на националната система и обучение на населението.", "date": "2018.04.01", "title": "МВР предупреждава - тества сирените в понеделеник"}
{"url": "https://news.bg/world/38-dushi-sa-raneni-sled-zemetresenie-s-magnitud-3-5-v-iran.html", "text": "Земетресение с магнитуд 5,3 засегна западната част на Иран, ранени са най-малко 38 души, коментира говорител на службите за спешна медицинска помощ в страната, цитиран от \"Ройтерс\".Повечето от ранените са освободени след лечение в болници в засегнатата провинция Карманшах, коментира Можтаба Каледи пред ISNA.Повечето от нараняванията са незначителни, като някои хора са наранени в главата от падащи предмети.", "date": "2018.04.01", "title": "38 души са ранени след земетресение с магнитуд 3,5 в Иран"}
{"url": "https://news.bg/society/nad-100-dushi-dariha-krav-v-stolitsata.html", "text": "В София повече от 100 реални дарители се включиха в кампанията под надслов \"Запалете свещичка, дарете кръв, дарете живот сега!\", която всяка година се организира на големия християнски празник Цветница от НЦТХ и БЧК и е с благословението на Негово Светейшество Българския патриарх и Софийски митрополит Неофит.\"От една единица дарена кръв се получват четири компонента. Добре е на пациентите да се прелива само тази съставка, от която те имат нужда. По този начин, един дарител реално може да помогне на четирима души.\" Това каза директорът на Националния център по трансфузионна хематология проф. Фани Мартинова при старта на Националната кампания за насърчаване на безвъзмездното и доброволно кръводаряване. Тя благодари на всички, които избраха в днешния празничен ден да се включат в благородната инициатива, особено на онези, които го направиха за първи път.Мобилните екипи на НЦТХ традиционно бяха разположени около големите православни храмове \"Св. Неделя\", \"Покров Богородичен\", \"Св. Седмочисленици\" и \"Св. Параскева\", а доброволци от Младежкия червен кръст информираха хората за кампанията.По последни данни, в България с 85%, трайно преобладава т.нар. родствено кръводаряване, а безвъзмездното, каквато е и целта на днешната кампания, заема едва 25%. Стремежът е чрез неговото популяризиране, доброволното дарителство да достигне 100% в световен мащаб, тъй като е от изключителна важност за осигуряването на достатъчни количества кръв и кръвни продукти, необходими за лечението на хиляди пациенти.", "date": "2018.04.01", "title": "Над 100 души дариха кръв в столицата"}
{"url": "https://news.bg/int-politics/feysbuk-i-gugal-stavat-tvarde-golemi-za-da-se-upravlyavat-preduprezhdava-makron.html", "text": "Френският президент,Еманюел Макрон, предупреждава, че Гугъл и Фейсбук стават твърде големи, за да бъдат управлявани. Интернет гигантите биха могли да бъдат принудени да плащат за нарушенията, които причиняват в обществото, и да се подчиняват на френските или европейските правила за неприкосновеност в личните данни и информация, предлага той.В интервю за списание Wired Макрон предупреждава, че изкуственият интелект (AI) би предизвикал демокрацията и ще отвори \"кутията на Пандора\" за неприкосновеността на личната информация.Коментарът му е по повод обявяването на инвестиции от 1,5 млрд. евро  за изследвания в сферата на изкуствения интелект и ускоряване на иновациите за достигане на Китай и САЩ.Макрон допълва, че компании като Гугъл и Фейсбук са били добре дошли във Франция, открили са работни места и са били \"част от нашата екосистема\", но допълва, че \"те имат много проблеми от монополно естество, те са огромни играчи. В даден момент - мисля, че това ще бъде проблем в САЩ, а не в Европа - в момент, правителството, народът ще каже: \"Събудиете се. Те са твърде големи\".\"Не просто твърде големи, за да се провалят, но твърде големи, за да бъде управлявани. Което е нещо съвсем ново. Така че, в този момент, може да изберете да ги раздробите. Това се случи в самото начало в петролния сектор, когато имаше едни гиганти. Това е въпрос на конкуренция\", допълва Макрон.Макрон коментира, че онлайн гигантите може да бъдат принудени да отделят повече пари за компенсация за нарушаване на традиционните икономически сектори. \"Трябва да преквалифицираме нашите хора. Тези компании няма да плащат за това, правителството ще плаща\", допълва той.\"Днес GAFA (Google, Apple, Facebook и Amazon) не плащат всички данъци, които трябва да платят в Европа. Така че те не допринасят за справянето с отрицателните външни фактори, които създават ... тези момчета, старите сектори, плащат ДДС, корпоративни данъци и т.н. Това не е устойчиво\", обяснява Макрон.\"Искам да защитя неприкосновеността на личния живот по този или онзи начин. Вие нямате същите права в САЩ. И говорейки за американските играчи, как мога да гарантирам на французите, че американските играчи ще зачитат нашата регулация? Така че в даден момент те ще трябва да създадат реални правни субекти и да ги интегрират в Европа, като се подчиняват на тези правила\", допълва френският президент.Отчетността и демокрацията се случват на национално или регионално ниво, но не и в глобален мащаб, допълва той. \"Ако не извървим този път, няма да мога да защитя френските граждани и да гарантирам техните права. Ако не го направя, не мога да гарантирам на френските компании, че отношението към тях е справедливо. Защото днес, когато говоря за GAFA, те са добре дошли - искам те да бъдат част от моята екосистема, но те не играят на равно като останалите участници в цифровата или традиционната икономика\", счита Макрон.\"Всичко, което знам, е, че ако не съм се занимавам и не дискутираме регулацията, аз се озовавам в положение да не бъда повече суверен\", обяснява френският президент.\"Изкуственият интелект е глобална иновационна схема, в която имате частни големи играчи и едно правителство с много данни - Китай. Целта ми е да пресъздам европейския суверенитет в Изкуствения интелект, особено по отношение на регулирането. Да, ще има битки за регулация, в които страните ще се опитват да защитят колективния си избор\", допълва Еманюел Макрон.\"Изкуственият интелект ще повдигне много въпроси в етиката, в политиката, ще постави под въпрос нашата демокрация и нашите колективни предпочитания. Например, ако вземате здравни грижи, можете напълно да превърнете медицинската грижа, правейки я много по-прогнозируема и персонализирана, ако получите достъп до много данни\", смята той.\"Това ме води до заключението, че тази огромна технологична революция всъщност е политическа революция\", приключва интервюто Макрон.", "date": "2018.04.01", "title": "Фейсбук и Гугъл стават твърде големи, за да се управляват, предупреждава Макрон"}
{"url": "https://news.bg/tourism/narusheniya-v-hotela-vav-velingrad-proveryavan-sled-signali-na-turisti.html", "text": "Нарушения са били констатирани при инспекцията в \"СПА ХОТЕЛ СЕЛЕКТ\" във Велинград. Това съобщават от пресцентъра на Министерството на туризма. Проверката е извършена от екипи на министерството и Комисията за защита на потребителите (КЗП).Припомняме, че недоволни от условията туристи подадоха сигнали и настояха за компесация. По думите им, те платили 920 лв. за 3-дневна почивка в 4-звездния хотел. Заварили обаче непочистени стаи, с извадени контакти, а на рецепцията не им оказали никаква помощ. Отказана им била и компенсация. При опит да напуснат хотела още през нощта, служителите избягали. Сайтът, от който закупили ваучерите за почивка, обеща да им възстанови парите. Министерството пое ангажимент и други институции да бъдат сезирани. Проверката е показала, че на рецепцията няма обособено място за хора с увреждания, каквото се изисква за 4-звезден хотел. В проверените стаи липсвали някои от нужните консумативи, но не са установени повреди на контакти, каквито оплаквания има от туристи. Експертите на министерството и комисията не са установили маломерни стаи.По-сериозно нарушение, санкцията за което обаче е в прерогативите на КЗП, е липса на сертификат за СПА центъра на хотела. Този документ е задължителен, за да може обектът да носи в името си СПА. За това нарушение по закон се издава наказателно постановление.За другите установени пропуски мениджмънтът на хотела ще получи предписания. Предстои контролна проверка на хотела в рамките на 2 седмици, за да се уверят, че условията, предлагани на клиентите, отговарят на изискванията за 4 звезди.", "date": "2018.04.01", "title": "Нарушения в хотела във Велинград, проверяван след сигнали на туристи  "}
{"url": "https://news.bg/int-politics/kitay-i-vietnam-prizovavat-za-urezhdane-na-sporovete-v-yuzhnokitaysko-more.html", "text": "Китайският външен министър Ван И заяви, че Китай и Виетнам трябва да разрешат споровете в Южнокитайско море чрез разговори и съвместно да експлоатират водите му, съобщава \"Ройтерс\".\"Ние сме се съгласили, че разрешаването на морските въпроси е изключително важно за здравословното и устойчиво развитие на двустранните отношения\", каза той пред репортери след среща с виетнамския външен министър и вицепремиер Фам Бин Мин в Ханой.Китай претендира за 90 процента от потенциала на богатата на залежи морска територия. Бруней, Малайзия, Филипините, Тайван и Виетнам също претендират за части от морето, през което всяка година минават стоки за около 5 трилиона долара. Виетнам е най-отворен за разговори с Китай по въпроса.\"Двете страни трябва да уредят по-добре споровете чрез разговори и да се въздържат от предприемане на едностранни действия, които допълнително усложняват и разширяват споровете\", допълва Ван И. \"В същото време (двете страни) трябва да насърчават сътрудничеството, включително провеждането на преговори за съвместна експлоатация\".Ван И и Фам Бин Мин коментират, че двустранните отношения са отбелязали положително развитие, с нарастваща търговия и инвестиции и допълнително отварят пазарите помежду си. Двустранната търговия миналата година надхвърли 100 милиарда долара.Виетнам и Китай споделят отговорността за поддържане на мира и стабилността в региона, като позицията на Виетнам е, че морските спорове трябва да бъдат решени по мирен път и в съответствие с международното право.", "date": "2018.04.01", "title": "Китай и Виетнам призовават за уреждане на споровете в Южнокитайско море"}
{"url": "https://news.bg/world/20-zaginali-i-150-raneni-pri-sblasatsi-v-kashmir.html", "text": "Най-малко 20 души са загинали при сблъсъци в оспорвания между Индия и Пакистан регион Кашмир, съобщиха световните информационни агенции.До там се е стигнало след като на много места в Кашмир избухнаха протести срещу индийските управляващи. Намесата на армията доведе до сблъсъци и окървави демонстрациите. Сред жертвите има 13 бунтовници. Ранените са най-малко 150 души. Според някои източници обаче, те са 300 души. Шокиращи снимки на тела на загинали и възмутени мнения заляха социалните мрежи, като пакистаците обвиняват Индия в геноцид и настояват гласът им да бъде чут от ООН и международната общност. Те са се обединили под хаштаг #Kashmirbleeds. В същото време обаче индийци поздравяват влстите за прочистването на терористите. Това е поредна вълна на насилие в размирния регион. В щата Джаму и Кашмир активни са сепаратистки групировки, които се борят за независимост или присъединяване към Пакистан. В Кашмир между Индия и Пакистан няма официално признати граници.Индия и Пакистан имат претенции към доминирания от мюсюлмани Кашмир.Териториалният спор между двете държави продължава от 1947 г. и две от трите войни между страните са именно заради Кашмир.", "date": "2018.04.01", "title": "20 загинали и 150 ранени при сблъсъци в Кашмир "}
{"url": "https://news.bg/tech/nyama-opasnost-tyangun-1-da-padne-nad-balgariya.html", "text": "Няма опасност китайската космическа станция \"Тянгун-1\" да падне над България. Това заяви  началникът на Висшето военноморско училище във Варна \"Н. Й. Вапцаров\" флотилен адмирал проф.Боян Медникаров, цитиран от БТА и \"24 Часа\".Училището представи данни за движението на космическата станция, която премина над страната ни. Данните са на Центъра за въздушно и космическо наблюдение на Морското училище във Варна.В Планетариума на учебното заведение от 28 март бе сформиран оперативен щаб, който непрекъснато следи данните за движението на станцията.Очаква се \"Тянгун-1\" да падне тази нощ, като според специалистите е трудно да се определи с точност къде ще стане това.", "date": "2018.04.01", "title": "Няма опасност \"Тянгун-1\" да падне над България"}
{"url": "https://news.bg/world/desetki-zaginali-i-raneni-pri-atentat-i-srazheniya-v-somaliya.html", "text": "Десетки са загинали при атентат в Сомалия, предаде РИА \"Новости\". Сред тях са повече от 20 терористи, сомалийски и угандийски военни. Много други са били ранени. Атакувана е база на Африканския съюз в страната. При сраженията воените са успели да отблъснат нападателите. Отговорност за атаката е поела групировката \"Ал Шабаб\".Припомняме, че в страната действа от десетилетия групировката \"Ал Шабаб\". Това е пореден атентат за месеца. Тя се стреми да установи ислямска държава в Сомалия. Ислямистката групировка редовно извършва нападения срещу правителствени сгради, хотели и ресторанти.", "date": "2018.04.01", "title": "Десетки загинали и ранени при атентат и сражения в Сомалия "}
{"url": "https://news.bg/weather/osem-oblasti-v-zhalto-zaradi-buren-vyatar.html", "text": "Жълт код за бурен вятър е обявен за понеделник. Това съобщават от НИМХ на БАН. Той е в сила за областите Велико Търново, Враца, Габрово, Разград, Русе и Търговище. През деня западният вятър ще се усили. Очакват се пориви до 20-22 м/с.Очаква се захлаждане. Максималните температури ще са до 16 градуса. Припомняме, че и за днес бе обявено предупреждение за половината области на страната заради силен вятър и валежи от дъжд. Атмосферното налягане ще се повишава. ", "date": "2018.04.01", "title": "Осем области в жълто заради бурен вятър "}
{"url": "https://news.bg/sport/poredni-medali-za-gratsiite-ni.html", "text": "Българският ансамбъл по художествена гимнастика спечели нови медали на Световната купа в София днес. Грациите ни взеха бронзовите отличия за съчетанието си на три топки и две въжета.След някои неточности в изпълнението си, шампионките в многобоя Симона Дянкова, Елена Бинева, Мадлен Радуканова, Теодора Александрова и Лаура Траатс получиха 17.700 точки.Златото спечелиха японките с 18.800, а със сребърните медали се окичиха италианките. Те също допуснаха грешки, но се класираха втори с 17.800.България освен златото в многобоя, завоюва и злато на композицията си на пет обръча. Момичетата получиха оценка от 20.850 точки.Това е второ златно отличие за възпитаничките на Весела Димитрова след титлата в многобоя снощи. Сребърното отличие стана притежание на ансамбъла на Япония с 19.800 точки (12.000 за трудност). Италия спечели бронза с 19.650 точки.", "date": "2018.04.01", "title": "Поредни медали за грациите ни "}
{"url": "https://news.bg/int-politics/germaniya-iska-da-vazstanovi-doverieto-s-rusiya-sled-konflikta-okolo-skripal.html", "text": "Германският външен министър Хайко Маас иска да възобнови диалога с Русия и постепенно да подобри отношенията след масираното експулсиране на дипломати заради нападението с нервнопаралитично вещество срещу бившия руски шпионин Сергей Скрипал в Англия, за което Великобритания обвинява Русия, съобщава \"Ройтерс\".Консервативната германска канцлерка Ангела Меркел и Маас се присъединиха към САЩ и други европейски страни в подкрепата за Великобритания в острия конфликт заради атаката срещу Скрипал и дъщеря му Юлия на 4 март в град Солсбъри.Маас, който е член на Социалдемократическата партия, която е разделена по въпроса колко твърда трябва да е позицията спрямо Москва, коментира пред в. \"Билд ам зонтаг\", че е било загубено много доверие през последните няколко години заради поведението на Русия.\"Същевременно имаме нужда от Русия като партньор за уреждането на регионални конфликти, за разоръжаването и като важен стълб на мултилатерализма\", изтъква Маас.\"Затова ние сме отворени за диалог и се опитваме да възстановим малко по малко доверието, ако Русия е готова\", допълва германският първи дипломат.Той също така обаче е защитил решението за експулсиране на руски дипломати, за да се \"покаже солидарност с Великобритания, но също и като сигнал за единство\".През изминалата седмица, като част от масовото експулсиране и от двете страни, Германия изгони четирима руски дипломати, а Москва отвърна реципрочно с изгонването на същия брой германски дипломати, което доведе до това да се говори за криза в отношенията между Русия и Запада.Някои германски социалдемократи настояха \"голямата коалиция\" на тяхната партия с консерваторите на Меркел да гарантира, че няма да започне нова Студена война. Германски компании също изразиха тревога.Германия разчита на Русия за приблизително една трета от използвания от нея газ, а преди западните страни да наложат санкции срещу Русия заради нейната роля в кризата в Украйна, най-голямата икономика в Европа изнасяше стоки за Русия на стойност 38 млрд. евро годишно.Лондон обвинява Москва, че е отговорна за първото използване на бойно нервнопаралитично вещество на европейска територия от Втората световна война насам, а Германия неколкократно призова Москва да сътрудничи повече на разследванията.", "date": "2018.04.01", "title": "Германия иска да възстанови доверието с Русия след конфликта около Скрипал"}
{"url": "https://news.bg/society/obezshtetenie-bezplaten-bilet-poluchavat-patnitsite-ot-izgoreliya-vlak-sofiya-burgas.html", "text": "\"БДЖ - Пътнически превози\" ЕООД ще компенсира всички свои клиенти, които са пътували с бързия влак № 8613 от София за Бургас на 30-и март.Предоставя им билет за избран маршрут на пътуване с влак в страната на всички потърпевши от престоя на композицията.Пътниците от композицията престояваха в гара Коньово поради възникнал пожар в третия вагон от състава на влака. Националният железопътен превозвач осигури превоз с автобуси за своите клиенти до Бургас. Поради късният час на пристигане в Бургас, пътниците бяха откарани с автобусите до своите домове.Клиентите на националния железопътен превозвач могат да получат своята компенсация на билетните каси във всяка една гара от утре (2-ри април), като предоставят билета си от пътуването с бързия влак от София за Бургас.", "date": "2018.04.01", "title": "Обезщетение-безплатен билет получават пътниците от изгорелия влак София-Бургас"}
{"url": "https://news.bg/regions/katastrofa-na-patya-lovech-troyan-ubi-dvama-dushi.html", "text": "Двама мъже са загинали на място при тежка катастрофа тази вечер на пътя Ловеч - Троян. Челно са се сблъскали два леки автомобила.Инцидентът е станал около 19-20 ч в района на разклона за ловешкото село Хлевене. Това са съобщили от ОДМВР - Ловеч, цитирани от БТА.Временно е ограничено движението по път ІІ-35 Ловеч - Троян в участъка от град Ловеч до разклона за село Казачево. Това съобщиха от пресцентъра на Агенция \"Пътна инфраструктура\".Движението се осъществява по обходен маршрут Казачево - Горно Павликене - Ловеч. ", "date": "2018.04.01", "title": "Катастрофа на  пътя Ловеч - Троян уби двама души "}
{"url": "https://news.bg/world/erdogan-netanyahu-e-terorist.html", "text": "Като терорист определи израелския премиер Бенямин Нетаняху турският президент Реджеп Ердоган. Той определи като окупация израелското присъствие в палестинските територии и обвини в жестокост израелската армия. Държавният глава направи изявлението в Адана, Южна Турция, предаде Анадолската агенция. Отношенията между двете държави се обтегнаха за пореден път след последните сблъсъци в Ивицата Газа, завършили с десетки загинали и хиляди ранени. Нетаняху от своя страна отговори и на турския президент Ердоган за острата му критика за \"нехуманната атака\" на Израел в Газа.\"Най-моралната армия в света няма да слуша лекции за морал от някой, който от години бомбардира цивилни безразборно\", коментира Нетаняху.Той от своя страна обвини Турция за окупацията на Кипър и операцията в Северна Сирия. Израел бе подложен на критики и натиск за насилието. Той обаче отказа да бъде проведено независимо разследване. САЩ блокираха проекторешение на Съвета за сигурност на ООН, призоваващо за ограничения и разследване на насилието.  ", "date": "2018.04.01", "title": "Ердоган: Нетаняху е терорист"}
{"url": "https://news.bg/world/italiya-razsledva-intsidenta-s-frenskite-mitnichari-po-granitsata.html", "text": "Италианските власти са започнали разследване на инцидента по границата с Франция, който скара двете държави. Прокуратурата в Торино обяви започването му, предадоха световните информационни агенции. Припомняме, че френски митничари влязоха в италиански център за мигранти. Те поискаха тестове за дрога на мъж, заподозрян от тях за наркотрафик. Центърът се намира в погранично италианско градче и действията на френските представители бяха посрещнати и от Рим, и от италиански политици като произвол. Според френските митници, служителите са следвали установени процедури, но са готови да вземат нужните мерки с цел деескалация на конфликта. Престоят срещи на представители от двете държави, за да се реши въпросът. ", "date": "2018.04.01", "title": "Италия разследва инцидента с френските митничари по границата "}
{"url": "https://news.bg/education/dumite-otlitat-napisanoto-ostava-e-edna-ot-temite-za-kandidat-studentite-v-su.html", "text": "В 272 аудитория на Софийския университет започна писменият изпит по журналистика. Кандидат-студентите, подали заявления за полагането му днес, са 417.Те ще пишат по конкурсната тема \"Думите отлитат, написаното остава\", изтеглена от Светлина Ангелова от гр. Златица, като другите две контролни теми са: \"Мрежата като оръжие\" и \"Кого следваме\".Заместник-ректорът на Алма матер проф. Ренета Божанкова пожела на кандидатите ползотворна и целеустремена работа, увереност в своите знания, но преди всичко разбиране за света и за себе си, за да може авторитетната изпитна комисия да ги оцени отлично и да станат студенти на Софийския университет.Доц. Ефрем Ефремов, председател на изпитната комисия по журналистика, поздрави кандидат-студентите с празника Цветница и изрази убеждението си, че кандидатите ще бъдат прекрасните цветя в букета на Факултета по журналистика и масова комуникация, на голяма част от които на 1-ви октомври 2018 г. ще връчи студентските книжки.В балообразуването на бакалавърските програми по \"Журналистика\" и \"Връзки с обществеността\" влизат оценките от писмения и от устния изпит по журналистика. От тази година в специалност \"Книгоиздаване\" ще се взима само по-високата оценка от двата конкурсни изпита, а не сборът, както беше досега в условията за прием; вече ще има възможност по избор за кандидатстване в тази специалност с оценките от матурите по \"Български език и литература\", \"История и цивилизация\", \"Философски цикъл\" и чужд език.Непроменено остава изискването до устен изпит по журналистика да се допускат издържалите писмения изпит с оценка не по-ниска от добър (3,50).", "date": "2018.04.01", "title": "Думите отлитат, написаното остава е една от темите за кандидат-студентите в СУ"}
{"url": "https://news.bg/bulgaria/svlachishta-i-remonti-prechat-na-dvizhenieto-po-patishtata.html", "text": "Температурите тази сутрин са в интервала от +4° до + 16°. Времето над страната е ясно. Вятър духа в областите Монтана, Видин, Кюстендил, Перник, София,Смолян и В.Търново. Слаб дъжд вали в област Видин.Пътните настилки са предимно сухи, на места мокри, частично заледени и обработени.Tова съобщиха от пресцентъра на АПИ.   Ограничено е движението по пътната връзка София-Костенец на пътен възел \"Мухово\" на АМ \"Тракия\" при км 46 в посока гр. Костенец и гр. Ихтиман поради ремонтни дейности.Обходни маршрути:- за направлението София - Костенец през пътен възел \"Ихтиман\" при км 34+000.- за направленията Ихтиман - Пловдив и Костенец - Пловдив през пътен възел \"Церово\" при км 69+167. Движението по АМ \"Тракия\" в посоките София - Бургас и обратно е без ограничения. През пътния възел може да се минава идвайки от Бургас в посока гр. Костенец и гр. Ихтиман. Срок до 30.04.2018 г.от км 308+100 до км 359+000 в участъка граница ОПУ Ямбол - Ветрен - частични ремонтни дейности на асфалтовата настилка.Организацията на движение е сигнализирана с пътни знаци.Срок до 05.04 2018 г. няма ограничения. Движение в една лента преди тунел \"Блатино\" при км 56+800 в посока \"Благоевград-София\" поради ремонтни работи в аварийна лента в посока София. Движението се пропуска последователно в активна лента и в изпреварваща лента. Скоростта на движение е ограничена до 70 км/ч в разстояние на 200 м. Сигнализирано с пътни знаци. Срок до 02.04.2018 г.Движение с повишено внимание по АМ Струма при км 61+450 в участъка Джерман - Дупница в посока Благоевград-София поради почистване на свлечени земни маси върху аварийната лента. Сигнализирано е с пътни знаци. Движението се пропуска във вътрешната лента за. Срок до 17:00 часа на 02.04.2018 г.  няма ограничения. няма ограничения. Движението по АМ \"Люлин\" в посока София от км 7+100 до км 12+860 е ограничено за всички МПС поради изтичане на кална маса и опасност от срутване на скална маса на пътното платно при км 9+600. Ограничението е от втори тунел \"Люлин\" до първи тунел \"Мало Бучино\", където движението на всички МПС се осъществява двупосочно в платното посока София - Перник.Алтернативни маршрути:- за автомобили до 12 тона по път I-1 от пътен възел Драгичево - Владая - София и обратно.- само за леки автомобили по път 1801 Перник - Мало Бучино - Суходол и обратно. Срок до 30.06.2018 г.;Движението по АМ \"Люлин\" в тунел \"Мало Бучино\" посока София се осъществява в една лента поради активизирало се свлачище в аварийната лента след тунела. Ограничена е активната лента, като движението се извършва в изпреварващата лента. Срок до 30.06.2018 г. - \"Върбишки\" - затворен за всички МПС. Срок: целогодишно;- \"Златишки\" - затворен за всички МПС. Срок: целогодишно;- \"Айтоски\" - отворен за всички МПС;- \"Обзорски\" - отворен за всички МПС;- \"Печинско\" - отворен за всички МПС;- \"Превала\" - отворен за всички МПС;- \"Предел\" - отворен за всички МПС;- \"Републиката\" - отворен за всички МПС;- \"Ришки\" - отворен за всички МПС;- \"Рожен\" - отворен за всички МПС;- \"Котленски\" - отворен за всички МПС;- \"Троянски\" - отворен за всички МПС;- \"Вратник\" - забранен за МПС над 10 т. Срок: целогодишно;- \"Дюлински\" - забранен за МПС над 3,5 т. Срок: целогодишно;- \"Пампорово\" - забранен за МПС над 3,5 т. Срок: целогодишно;- \"Петрохан\" - забранен за МПС над 12 т;- \"Твърдишки\" - забранен за МПС над 10 т. Срок: целогодишно;- \"Шипка\" - забранено е движението на МПС, предназначени за превоз на товари с технически допустима максимална маса над 12 т от категория N3, както и тегленето на ремаркета и полуремаркета с технически допустима максимална маса над 10 т от категория О4. Срок: целогодишно.", "date": "2018.04.01", "title": "Свлачища и ремонти пречат на движението по пътищата "}
{"url": "https://news.bg/health/hubav-snyag-po-malko-postradali-skiori.html", "text": "По-малко пострадали скиори през зимния сезон са преминали за лечение във ВМА. Това обясни пред News.bg проф. Неделчо Цачев, началник катедра Ортопедия, травматология и реконструктивна хирургия.\"Ски спортът е добър спорт, при който се натоварват всички мускулни групи на тялото, хубав, здравословен, но ски спортът е един от спортовете с най-висок травматизъм особено при любители, каквито са повечето ни скиори по пистите\", подчерта той.\"Травмите, свързани със ски спорта, са мекотъканни увреди на колянната става, но имаме и много счупвания, защото по нашите писти не винаги се кара по най-правилния начин\", предупреждава проф. Цачев.Причина за травмите на пистата е и това, че не се спазват правилата. Друга причина е и карането извън пистата. \"Това основно са млади момчета и момичета с висок адреналин, които търсят по-сериозни усещания\", анализира проф. Цачев. Тази година във ВМА няма пострадала при лавина за разлика от 2017.\"Това също бяха млади хора, които карат извън пистите и бяха затрупани от лавина. Наистина това са много сериозни травми дори застрашаващи живота\", коментира медикът.Той е доволен, че тази година тежките травми са по-малко в сравнение с миналата година. \"Тогава имахме и много пациенти, българи, които бяха пострадали в Австрия и Италия. Тази година има хубав пухкав сняг. Миналата година се разчиташе повече на уреди за изкуствен сняг и беше по-заледено. Тази година ски сезонът е много подходящ, има добър сняг, а така ние си обясняваме по-малкият брой тежки счупвания увреди\", смята професор Цачев.Повече по темата можете да прочетете в .  ", "date": "2018.04.01", "title": "Хубав сняг - по-малко пострадали скиори"}
{"url": "https://news.bg/interviews/maniyata-da-sme-izvayani-za-lyatoto-mozhe-da-ni-vkara-v-operatsionnata.html", "text": "Казваме, че спортът е здраве. Трябва обаче да знаем как да спортуваме правилно, за да не получим травми. Какви са най-честите спортни травми, които можем да си причиним?Спортът и по-скоро движението е здраве, но професионалният спорт или съботно-неделният спорт при хора над средната възраст довежда до сериозни увреждания и контузии и се прибягва до нашата помощ. Най-честите ни спортни пациенти са съботно-неделните спортисти. Времето се затопля и започва да се играе футбол и други спортове на открито. Най-честата увреда е скъсване на ахилесово сухожилие, увреда на колянната става, някои по-груби игри, особено във футбола, също довеждат до счупвания на подбедрица, на глезен. Това са нашите съботно-неделни спортисти.Ски спортът е добър спорт, при който се натоварват всички мускулни групи на тялото. Това е хубав и здравословен спорт, но в същото време е един от спортовете с най-висок травматизъм - особено при любители, каквито са повечето ни скиори по пистите. В тези случаи най-често срещани са мекотъканните увреди на колянната става, но имаме и много счупвания, защото по нашите писти не винаги се кара по най-правилния начин. Пистите може би са доста пренаселени. Не винаги се спазват, типично за българите, правилата - влиза се в контакти и съприкосновения между сноубордисти и скиори, при което, особено при удар, се получават по-сериозни травми, които са свързани със счупвания. Карането извън пистите и тази година не направи изключение. Тук говорим основно за млади момчета и момичета с висок адреналин, които търсят по-сериозни усещания. Слава Богу, броят на тези пострадали беше в рамките на разумното. За разлика от миналата година тази нямахме пострадали при лавини. Миналата зима си спомняте случаи с едни млади хора, които карали извън пистите и бяха затрупани от лавина. При подобни инциденти се получават много сериозни травми, дори застрашаващи живота.Тоест тази година имате по-малко пострадали скиори, преминали за лечение през ВМА? Точно така. Тежките травми са по-малко в сравнение с миналата година. Тогава имахме и много пациенти, българи, които бяха пострадали в Австрия и Италия, и идваха да се лекуват при нас. Тази година ски сезонът е много подходящ с хубав сняг, докато миналата се разчиташе повече на уреди за изкуствен сняг и беше по-заледено. С това донякъде си обясняваме и по-малкия брой тежки счупвания и увреди.Все повече набира скорост фитнес манията. Но и там има специфики, за да избегнем травми. Как да си подготвим тялото, за да няма мускулни травми, да загреем ставите? Хубавото е, че във фитнес залите обикновено персоналът е много добре подготвен. Това са хора, повечето от които са завършили терапевти, във ВИФ или други учебни заведения и основно те подготвят хората за спорт. Моите впечатленията са, че като видят някой нов в залата, обръщат му внимание и е редно да се вслушваме в техните съвети за загряване, за упражнения, за дозиране на упражнения, за повтаряемост на упражненията. Ако един ентусиаст влезе във фитнес зала без подготовка, се стига до увреждания, до скъсване на мускулни сухожилия, мускулни влакна, в някои случаи се налага оперативна интервенция от прекомерен ентусиазъм и манията, че за две месеца ще се влезе във форма.Никога пренатоварването не довежда до добри резултати, както в спорта, така и в общо функционално състояние на организма. Във фитнес залите травмите, които се получават, не са толкова тежки. Няма увреди на костния скелет, там са повече сухожилни, мекотъканни увреди с няколко скъсвания на сухожилия, късат се сухожилията на бицепса и това се случва при незагрят организъм, с по-голямо количество тежести. Оперираме тези пациенти и след това фитнесът минава на заден план. Тези травми по-трудно се усещат от спортуващите. Какви са първите симптоми, от които да познаем, че тялото е претърпяло някаква травма? Първото, което усеща един спортист е едно напрежение в мускулите, което много често си обясняват с пренапрежение. Пациентите се оправдават \"не съм загрял, пренатоварил съм се, мускулите ме болят\". Минават 2-3-5 дни, но болката остава. Това е моментът, в който нас ни търсят за помощ и тогава откриваме увреда на сухожилие. Най-често това е дългата глава на бицепса, имаме увреди на ротатирния маншон на рамото. Това са мекотъканни увреди, чиято увреда не е така фрапантна и често човек я подценява. Успокоява се, че след почивка ще му мине. Да, но не минава. Тогава се срещаме, правим съответните изследвания. Прилагаме ЯМР, особено при увредата на ротаторния маншон - това са сухожилия, които са в основата на раменната става и довеждат до по-продължителни оплаквания от хората и ги установяваме на инструментални изследвания.Дълго ли продължава лечението? Продължава в рамките на няколко месеца - между 45 дни и 90 дни е възстановяването от такава сухожилна увреда, която налага оперативна намеса. Ако не се налага такава, срокът, за който не се натоварва крайникът, е 3 седмици. За този период меките тъкани се възстановяват, зарастват и в по-леките случаи минават с един покой извън залата в рамките на 3-4 седмици. При оперативно лечение срокът се увеличава. След това постепенно се натоварват крайниците и в крайна сметка отново се връщат в зала, но след малко по-дълъг покой.Има ли добавки, които да помогнат на тялото ни в спорта?Хранителни добавки и витамини има много, под всякакъв вид и форма. Има ги в аптеките и спортните зали. Това са препарати, болшинството, които помагат. Но е редно, когато човек прибегне до някакъв такъв препарат, да се консултира с медицинско лице или с фитнес инструктора, или кинезитерапевт, който да го насочи към тези хранителни добавки, от които организмът има нужда. Съветът ми е да не се приемат самоцелно, защото аз също не бих си взел медикамент, който ми харесва. Иначе хранителните добавки в този случай помагат и вършат работа за разлика от случаи, когато имаме износен хрущял. Там лечението е в друга посока. Ефектът от хранителните добавки е, когато човек се натоварва, иска да влезе във физическа форма. Тогава правилно избраните хранителни добавки са в плюс.", "date": "2018.04.01", "title": "Манията да сме изваяни за лятото може да ни вкара в операционната"}
{"url": "https://news.bg/regions/promeni-v-dvizhenieto-v-sofiya-zaradi-stroitelstvoto-na-metroto.html", "text": "Във връзка със строителството на третия метродиаметър в София в участъка от ул. \"Житница\" до бул. \"България\" от днес до 1 октомври се въвеждат промени в организацията на движение, съобщават от Столичната община.Забранява се влизането на пътни превозни средства по:- средната част на пътното платно на бул. \"Гоце Делчев\", между ул. \"Кюстендил\" и бул. \"Цар Борис ІІІ\", като се оставят за движение на ППС по една пътна лента в двете посоки в същия участък,- северното локално пътно платно на бул. \"Цар Борис ІІІ\" и две пътни ленти от северната половина на централното пътно платно на бул. \"Цар Борис ІІІ\", с дължина по около 70 м от двете страни спрямо оста на бул. \"Гоце Делчев\" и ул. \"Житница\";- ул. \"Житница\" между бул.\"Цар Борис ІІІ\" и ул. \"Гебедже\".Движението на пътни превозни средства по бул. \"Цар Борис ІІІ\" ще се извършва, както следва:- в посока кв. \"Княжево\" - в една пътна лента от южната половина на централното пътно платно на бул. \"Цар Борис ІІІ\", в обхвата на строителната площадка на кръстовище бул. \"Цар Борис ІІІ\" - бул. \"Гоце Делчев\" - ул. \"Житница\", като се осигури и лента за движение на пешеходците с широчина 1,50 м;- в посока \"Център\" - в една пътна лента от южната половина на централното пътно платно на бул. \"Цар Борис ІІІ\" в обхвата на строителната площадка на кръстовище бул. \"Цар Борис ІІІ\" - бул. \"Гоце Делчев\" - ул. \"Житница\". От 04.30 часа на 01.04.2018 г. до 24.00 часа на 01.10.2018 г. автобусите по линии номера 73, 83 и 102, ще се движат по променен маршрут.Автобусите по линия 73 в посока ж.к. \"Гоце Делчев\" ще се движат от ж.к. \"Овча Купел\" 2 по маршрута си до кръстовището на ул. \"Любляна\" с бул. \"Овча Купел\", надясно по бул. \"Овча Купел\", наляво по бул. \"Цар Борис III\", надясно по бул. \"Братя Бъкстон\", наляво по ул. \"Тодор Каблешков\", наляво по ул. \"Ген. Стефан Тошев\", надясно по бул. \"Гоце Делчев\" и по маршрута си до ж.к. \"Гоце Делчев\"- двупосочно.Автобусите по линия 83 в посока Зоопарка ще се движат от \"Хюндай България\" по маршрута си до кръстовището на бул. \"Константин Величков\" с бул. \"Възкресение\", по бул. \"Акад. Иван Евстатиев Гешов\" през тунела под бул. \"Цар Борис III\" и ул. \"Св. Георги Софийски\", надясно по бул. \"България\", наляво по бул. \"Гоце Делчев\" и по маршрута си до Зоопарка - двупосочно.Автобусите по линия 102 в посока Студентски град ще се движат от ж.к. \"Овча Купел\" 2 по маршрута си до кръстовището на ул. \"Житница\" с бул. \"Овча Купел\", наляво по бул. \"Никола Мушанов\", надясно по бул. \"Възкресение\", надясно по ул. \"Акад. Иван Евстратиев Гешов\" през тунела под бул. \"цар Борис III\" и ул. \"Св. Георги Софийски, по бул. \"Петко Ю. Тодоров\", наляво по ул. \"Бяла черква\" и по маршрута си до Студентски град - двупосочно.Автобусите от линии 73, 83 и 102 ще спират на всички съществуващи автобусни спирки в променените участъци от маршрута.Спирки \"Красно село\" с код 0636, 0638, 0639 и 0640 за автобусни линии 63 и 260 и трамвайни линии 4 и 5 се изместват на временно изградени перони в района на кръстовище ул. \"Житница\" - бул. \"Гоце Делчев\" - бул. \"Цар Борис III\".Закриват се спирките: двупосочна \"Балканкар АД\" с код 0564 и 0569 на ул. \"Житница\"; двупосочна \"АП Земляне\" с код 0079 и 0080 на ул. \"Житница\"; двупосочна \"ж.к. Красно село\" с код 0637 и 0641 на бул. \"Гоце Делчев\".", "date": "2018.04.01", "title": "Промени в движението в София заради строителството на метрото"}
{"url": "https://news.bg/regions/dvama-mazhe-s-tubi-gorivo-podpalili-bloka-v-sandanski.html", "text": "Големият пожар в жилищен блок в нощта срещу събота в Сандански се размина без жертви и ранени хора, но материалните щети са огромни.Към момента основната версия за пожара е умишлен палеж. Двама мъже, носещи туби с гориво, счупили прозорците на магазин на партера и с парцали го подпалили. Оттам пламва и блока, твърди БиТиВи.Собственикът на магазина твърди, че няма врагове.40 семейства останаха без дом. Апартаментите са опожарени много и едва ли някой от тях е годен да живеене.39 от семействата имат алтернатива и ще живеят временно при свои близки и приятели. А едно от семействата с 8-месечно бебе, обаче, е настанено в апартамент под наем на сметката на Община Сандански.Всяка вещ е обгоряла в апартаментите.\"Пожарът е настъпил около полунощ. Баба и дядо са били тук. Излезли са по най-бързия начин от апартамента. Прозорците са изпочупени от огъня. Дядо не е в добро здраве. Разчитаме на подкрепа от държавата. Апартаментът не е застрахован\", разказа Марин пред Нова телевизия, като баба му и дядо му са били в апартамента по време на пожара.До вторник сградата ще остане необитаема, като на хората е забранено да се връщат по домовете си. Архитекти и инженери ще направят обстоен анализ дали сградата става за живеене след пожара.", "date": "2018.04.01", "title": "Двама мъже с туби гориво подпалили блока в Сандански"}
{"url": "https://news.bg/society/dori-visokoobrazovanite-u-nas-masovo-vyarvat-na-konspiratsii-i-falshivi-novini.html", "text": "73% от българите чукат на дърво срещу нещастие, 12% хвърлят сол за късмет, а 35% носят червен конец против уроки. Най-голямо доверие гласуваме на пророчествата на баба Ванга, като 75% от българите вярват на пророчицата.Това припомни в ефира на Нова телевизия социологът Евелина Славкова от Изследователски център \"Тренд\", който през седмицата публикува ново социологическо проучване.Славкова допълни, след вярата във Ванга, други 29% вярват в извънземните.Тя допълни, че други 40% от анкетираните българи са склонни да приемат, че има хора, които могат да лекуват със свръхестествени способности.\"За съжаление вярването в магии показва, че ние живеем изключително несигурни. Съвременните хора се плъзгат по повърхността - освен че сме склонни да интерпретираме сложните събития с прости обяснения, ние не се информираме допълнително\", коментира от своя страна психологът Росен Йорданов.\"Това, което наблюдавам в социалните мрежи, е, че се споделят откровено фалшиви новини, а в същото време започват бурни коментари, като това показва, че дори и хората с висока степен на образование не са защитени от проникването и вярването в такъв тип конспирации и фалшиви новини от целия спектър на живота\", коментира социологът Евелина Славкова.", "date": "2018.04.01", "title": "Дори високообразованите у нас масово вярват на конспирации и фалшиви новини"}
{"url": "https://news.bg/politics/balgarite-ne-razbirat-che-deputatite-ne-sa-izvanzemni-proplaka-karayancheva.html", "text": "Не е вярно, че депутатите са безделници, те работят в комисии и по избирателните си райони и видяното в пленарната зала е много малка част от тяхната дейност. Това коментира в ефира на bTV председателят на Народното събрание Цвета Караянчева.На въпрос използвал ли е обидна квалификация по адрес на народните представителите премиерът Бойко Борисов, тя отговори, че не е съгласна с премиера.\"Всеки един народен представител работи в избирателния си район, работи и тук в комисиите. Това, което виждат зрителите в залата, е само повърхността на работата на народните представители\", уточни Караянчева.По думите на председателя на Народното събрание, един от най-големите проблеми в българското общество е, че хората не разбират, че \"депутатите също имат своите чувства, своето отношение\", \"не са някакви извънземни\" и си имат приятели.\"Нека гражданите да дойдат и да видят как заседава Народното събрание, за да видят какво правят избраниците им\", призова тя.На въпрос има ли проблем с качеството на дебата, тя призна, че проблем с качеството на дебата има: \"Когато парламентът се използва за политически цели, а не за конкретни предложения, конкретни дебати\", коментира шефът на НС.Тя допълни, че политиците са малко объркани, когато преследват някаква цел, защото по този начин не се подбират средства.Караянчева посочи, че не съжалява за това, че е била груба като депутат, защото политическата битка го изисквала.", "date": "2018.04.01", "title": "Българите не разбират, че депутатите не са извънземни, проплака Караянчева"}
{"url": "https://news.bg/politics/plevneliev-vidya-oshte-po-tezhki-posledstviya-za-balgariya-ot-preizbiraneto-na-putin.html", "text": "\"Ние се намираме в един съвсем нов етап от развитие - много по-опасен, много по-непредсказуем. Плуваме в непознати води. Аз наричам това не \"Студена война\", а \"Студен мир\". Това заяви в ефира на Нова телевизия президентът в периода от 2012 до 2017 г. Росен Плевнелиев на въпрос на прага ли сме на нова Студена война.\"Иска ми се България да показва своята принадлежност, да работи силно и посветено за европейското единство, знаейки, че днес Русия противостои на Европейския съюз и се опитва по всякакъв начин да го отслаби\", каза още Плевнелиев.Той допълни, че преизбирането на президента на Русия Владимир Путин ще има дългосрочно още по-тежки последствия за нас и тази част на Европа, защото Путин искрено вярва в политиките от XIX век. \"За мен липсва дебат в българския парламент за ролята на Русия, за това какво представлява Русия и как живеят руснаците\", коментира Плевнелиев.Той обяви като скандално поведението на вицепрезидента Илияна Йотова при посещението на руския патриарх в България.\"Бих искал да припомня, че при заклеването си в Народното събрание вицепрезидентът Илияна Йотова не е целувала ръката на българския патриарх, нито е коленичила\", отсече Плевнелиев.Бившият държавен глава коментира и дипломатическия скандал, който се разрази заради отравянето на бившия руски шпионин Сергей Скрипал, с думите: \"Това, което се случва в момента с изгонването на руски разузнавачи, скрити под дипломатическия статут, смятам, че българската държава трябваше да го направи, за да покаже своята солидарност с Обединеното кралство и с партньорите.\"Той посочи, че каквото и да се е случило, това е употребяване на боен газ, произведен в Русия, който отдавна не трябваше да го има, а камо ли да се използва на територията на чужда държава.", "date": "2018.04.01", "title": "Плевнелиев видя още по-тежки последствия за България от преизбирането на Путин"}
{"url": "https://news.bg/education/za-paisiy-i-zlatniya-vek-umuvat-kandidatite-s-istoriya-za-su.html", "text": "С изпит по история на България продължава първата кандидатстудентска сесия на Софийския университет (СУ) \"Св. Климент Охридски\" за учебната 2018/2019 г.Изпитът започна в 9 часа в 65-та аудитория в Ректората на СУ.Милен Къчев от София изтегли вариант № 2 на теста и двете теми, от които ще избират явилите се на изпита по история на България: \"Паисий Хилендарски и неговото дело\" и \"Златният век на българската култура (краят на IX - началото на X век). Творци и постижения\".957 са кандидат-студентите, подали заявления за явяване на изпита.Заместник-ректорът на Софийския университет проф. Ренета Божанкова приветства кандидатите и изрази увереността си, че всички са подготвени и ще представят отлично себе си и своите учители и наесен ще бъдат студенти на 130-годишната Алма матер.Деканът на Историческия факултет и председател на изпитната комисия доц. Тодор Попнеделев честити Цветница и пожела успех на кандидатите.Специалностите, за които кандидат-студентите могат да кандидатстват след успешно положен изпит, са: Философия; Социология; Политология; Публична администрация; Културология; Библиотечно-информационни науки; Публични информационни системи; Философия (на английски език); История; Археология; Етнология; История и география; Архивистика и документалистика; История и политика на Балканите; История и философия; Хебраистика; Педагогика; Социални дейности; Неформално образование; Предучилищна и начална училищна педагогика; Социална педагогика; Специална педагогика; Логопедия; Физическо възпитание и спорт.С изпит по история на България и изпит по български език и литература бъдещите студенти могат да запишат специалност \"Право\", а с изпит по история на България и изпит по английски, немски, френски, испански, италиански или руски език (по избор) - специалностите \"Международни отношения\" и \"Регионално развитие и политика\".С успешно издържани изпити по история на България и изпит по английски, немски, френски, испански език (по избор) бъдещите студенти могат да запишат специалност \"Европеистика\".С успешно положени изпити по история на България и по английски и френски език (по избор) може да запишат специалността \"История и чужд език\".", "date": "2018.04.01", "title": "За Паисий и Златния век умуват кандидатите с история за СУ "}
{"url": "https://news.bg/int-politics/sasht-blokira-deklaratsiya-na-saveta-za-sigurnost-za-razsledvane-na-ubiystvata-na-palestintsi.html", "text": "САЩ са блокирали проектодекларация на Съвета за сигурност на ООН, в която се призоваваше за сдържаност в Ивицата Газа и се настояваше за разследване на обстоятелствата около убитите от израелската армия 16 палестинци, съобщава \"Франс прес\", позовавайки се на дипломатически източници.По-рано генералният секретар на ООН Антониу Гутериш поиска \"независимо и прозрачно разследване\" на кръвопролитните сблъсъци, избухнали при протест на десетки хиляди палестинци в петък край границата на Ивицата Газа с Израел.От името на арабските страни членки на Съвета за сигурност Кувейт внесе в петък проектодекларация в този смисъл. В текста се призоваваше за независимо и прозрачно разследване на насилието и се изразяваше дълбоко безпокойство за положението на границата между Ивицата Газа и Израел.САЩ са възразили срещу текста и са настояли, че няма да го подкрепят. В проектодекларацията също се потвърждаваше правото на палестинците на мирен протест и се изразяваше скръбта на членовете на Съвета \"от загубата на живот на невинни палестинци\". ", "date": "2018.04.01", "title": "САЩ блокира декларация на Съвета за сигурност за разследване на убийствата на палестинци"}
{"url": "https://news.bg/society/nevezhestvoto-porazhda-agresiyata-konstatira-napadnatiyat-rezhisyor-nikolay-polyakov.html", "text": "Режисьорът Николай Поляков, който беше бит и ограбен след представление на път към вкъщи, заяви, че не е понесъл тежко инцидента, защото се е опитал да се съпротивлява.\"Ако човек се привиди само като жертва, дълго време ще носи травмата от това\", каза той пред bTV.\"Някой силно ми дръпна чантата, аз се обърнах и последва сбиване\", разказа той и допълни, че младостта на нападателя си е казала думата и в крайна сметка е успял да му вземе чантата.\"Невежеството поражда агресията, то отпраща човека в едни по-ниски нива на обществения живот и насилникът обикновено чувства себе си като жертва\", коментира Поляков.Той беше категоричен, че не се страхува след инцидента, и вярва, че след лошото му предстои нещо добро.\"Първият и най-силен ефект от насилието винаги е унижението. Малката доза, която може да спаси част от унижението, е да не си се предал, да си се опитал да се съпротивляваш, да отстояваш по някакъв начин себе си\", коментира режисьорът.Той разкри, че се опитва да прости на нападателя. \"С годините се убеждавам все повече, че всеки конфликт в крайна сметка би трябвало да бъде краткотраен, той не носи в себе си перспектива. Ние сме хора, имаме чувства и емоции, жертва сме на тях, но трябва бързо да се освобождаваме, да намираме равновесието\", заяви Поляков.", "date": "2018.04.01", "title": "Невежеството поражда агресията, констатира нападнатият режисьор Николай Поляков"}
{"url": "https://news.bg/crime/zaloviha-7-nelegalni-migranti-pri-opit-da-vlyazat-u-nas.html", "text": "Седем мигранти са били заловени, след като са се опитали да влязат нелегално у нас, съобщава МВР. В спецакцията на граничарите, проведена в района на Елхово, е участвал и хеликоптер от Специализирания отряд за въздушно наблюдение.Заловените са петима мъже и две жени, самоопределящи се като сирийци. Те опитали да влязат на българска територия в района на р. Тунджа, въпреки пълноводието. Това наложило провеждането на спасителна операция с екипи на пожарната.Задържани са още каналджията, иракски гражданин, който водел групата и двама българи, които я чакали на наша територия.", "date": "2018.04.01", "title": "Заловиха 7 нелегални мигранти при опит да влязат у нас"}
{"url": "https://news.bg/crime/katastrofiraha-avtobus-s-detsa-i-kola-shofyorat-na-kolata-zagina.html", "text": "Мъж е загинал при катастрофа между автобус с деца и лек автомобил тази сутрин в района на Севлиево, съобщи bTV.Инцидентът е станал около 7 ч. тази сутрин на пътя София-Търново край с. Богатово. Загинал е шофьорът на лекия автомобил.Няма пострадали деца. Те са пътували към София. След инцидента са върнати в Павликени.Движението в района беше спряно в продължение на няколко часа.", "date": "2018.04.01", "title": "Катастрофираха автобус с деца и кола, шофьорът на колата загина "}
{"url": "https://news.bg/politics/akademitsi-s-initsiativa-za-edinenie-i-podobrenie-na-kachestvoto-na-zhivot-na-balgarite.html", "text": "Единение, което е целта, с правене на партия не може да се случи. Това коментираха акад. Стефан Воденичаров и акад. Георги Марков пред БНР, след като тази седмицата учени, общественици и индустриалци учредиха сдружението \"Инициатива Единение\". Една от основните цели на сдружението е подобряването на качеството на живот на българите.Националната цел на България трябва да бъде достоен живот на българите, от това се нуждаем, уточни Воденичаров, който е бивш председател на БАН.\"Поканихме българските индустриалци, не бизнесмени. Българските индустриалци са тези, които създават работните места, тези които си плащат данъците тук и те са заинтересувани техните предприятия да се развиват. Нас - интелектуалците и учените, политиците едва ли ще ни чуят. Но големите данъкоплатци сигурно ще ги чуят. Затова ги поканихме. Добре че се намериха хора с чувство за принадлежност към България, които се включиха в тази инициатива. Важното е да се възвърне държавността, да се премахнат преградите пред инициативните хора и да не им се пречи да правят големи стъпки напред. Затова водим разговори за това да се прегледа законодателната база, да се видят всички нормативни актове, които са над 2000, да се въведе час по-скоро електронно управление\", настоя акад. Стефан Воденичаров.От своя страна акад. Георги Марков подчерта, че \"за да има единение не трябва да правим партия. Ще се изхабим. Има опасност да бъдем употребени, но ще се постараем да не бъдем\".Акад. Воденичаров беше категоричен, че промените в дългосрочните проекти на държавата, предприемани при смяната на управлението, не водят до добри резултати.\"Проблемите, които в момента тежат на България, всяка промяна в тяхното управление - резултатите се виждат след 10-15 години. Рязката промяна на дългосрочните проекти не води до добри резултати. Затова нашето желание и това, което се опитваме да направим, е да обсъдим с повече българи кои са националните цели и как да бъдат постигнати, да ги споделим с политиците и управляващите и тези неща да бъдат по някакъв начин узаконени и който поеме тегобата да управлява държавата, да знае кои са те. В момента големият проблем на България е, че сме много бедни. Да седнем в рамките на един по-къс период да възстановим икономиката. Това са мотивите, които ни карат да дискутираме с обществото\", изтъкна бившият шеф на БАН. ", "date": "2018.04.01", "title": "Академици с инициатива за единение и подобрение на качеството на живот на българите"}
{"url": "https://news.bg/politics/tryabva-da-sme-evroatlantitsi-a-ne-evraziytsi-nastoya-tsvetanov.html", "text": "Трябва да се числим към евроатлантическата общност, а не към евразийската. Това коментира пред журналисти в местността \"Рупите\" председателят на ПГ на ГЕРБ и заместник-председател на партията Цветан Цветанов.\"Разбира се, че трябва да поддържаме добри отношения с Русия, но това, което те правят в момента, е недопустимо за 21 век\", отсече той.Според него, подкрепяйки Великобритания, ние подкрепяме развитите демократични общества. \"Ние не сме разследващ орган, затова трябва да сме солидарни с общата европейска позиция\", обясни заместник-председателят на ГЕРБ.\"От ПГ на ГЕРБ не допуснахме да влезем в тона на БСП. В петък те поискаха парламентът да излезе с обща декларация по случая \"Скрипал\", но това щеше да е много грешен ход\", посочи Цветанов.\"Затова ние се противопоставихме на това тяхно искане и на свой ред предложихме ако се приема някаква обща позиция - нека тя да кореспондира изцяло с тази на европейските лидери\", заяви той.По думите му, БСП водят антиевропейска политика, която има за цел да изтика България извън евроатлантическата общност.\"За разлика от тях, аз ще продължа да защитавам евроатлантическите ценности, каквото и да ми коства това\", категоричен беше Цветанов.Според него напоследък се наблюдавала тенденция някои от българските емигранти да се завръщат у нас, като по думите му младите виждали благоприятните условия за развитие у нас.", "date": "2018.04.01", "title": "Трябва да сме евроатлантици, а не евразийци, настоя Цветанов"}
{"url": "https://news.bg/society/mvnr-pomaga-na-20-spreni-balgarski-avtobusa-na-srabsko-ungarskata-granitsa.html", "text": "След подадени малко преди полунощ срещу първи април сигнали в Министерството на външните работи за забавяне на около 20 автобуса с български граждани на ГКПП Хоргош-Рьоске на сръбско-унгарската граница, посолството на България в Будапеща е оказало незабавно съдействие на чакащите ни сънародници.След осем разговора с главния дежурен на МВР-Унгария е установено, че от март на граничните пунктове на Унгария се провежда постоянна операция \"Сухопътни граници 2018\". Това важи особено за уязвимите за миграционен натиск направления.Операцията включва тотална проверка на всички моторни превозни средства, влизащи в страната от Сърбия. Властите обръщат особено внимание на ТИР-автомобили и автобуси.Това е причината за забавянето на автобусите с българи, сред които и ученици. МВнР е уведомило своевременно подалите сигнала за операция \"Сухопътни граници 2018\".Напомняме, че отбелязването на католическия Великден, намаления брой служители на граничен контрол и парламентарните избори в Унгария на осми април също може да утежнят преминаването през страната. ГКПП Хоргош-Рьоске е върху основната пътна артерия, водеща от България към Виена.", "date": "2018.04.01", "title": "МВнР помага на 20 спрени български автобуса на сръбско-унгарската граница"}
{"url": "https://news.bg/bulgaria/tsvetnitsa-e-2.html", "text": "Днес православните християни отбелязват Цветница - деня, в който Спасителят е посрещнат в Йерусалим с маслинови клонки и цветя.Празникът винаги е в неделята след Лазаровден, една седмица преди Великден и е един от най-хубавите пролетни празници. Посветен е на тържественото посрещане на Иисус Христос в Йерусалим с маслинови и лаврови клонки.Празникът Цветница се отбелязва не само в православната, но и в католическата и протестантската църква.Според евангелските текстове, Христос влиза на магаре в Йерусалим, където го посрещат вярващите с клонки от маслина и го прославят като месиански цар. Предишния ден Христос е върнал към живота мъртвия Лазар и е посрещнат от жителите на Йерусалим като възкресител.Иисус Христос доброволно върви стъпка по стъпка към предначертания край на земния си живот.На службата в храмовете християните държат в ръцете си осветени върбови клонки, които заменят палмовите клонки - вайи, сякаш отново посрещат своя Спасител. Осветяването на върбичките се извършва на всенощното бдение в събота вечер.След богослужението християните отнасят осветените върбови клонки в домовете си за здраве и предпазване от болести и зло. Вярва се, че осветената върба има предпазна и възпроизвеждаща сила, затова тя се запазва цяла година пред домашната икона.Сутринта над портите на всяка къща се закачват венчета от върбови клонки, които предпазват от зло и неплодородие. Лазарувалите предния ден моми се събират на реката, като всяка носи свое венче и омесения предварително обреден хляб (кукла) и изпълняват обичая \"кумичене\". Венчетата и парчета от хляба се нареждат на дъсчица и се пускат по течението. Момата, чието венче излезе най-напред, се избира за \"кумица\" и тя повежда моминското хоро към своята къща.На този ден продължават Лазаровите обреди и обичаи. На този празник с кумиченето на лазарките завършва цикълът на моминските пролетни игри. Привечер на мегдана моми и ергени за последен път играят лазарското хоро, като за първи път след Великденските пости хорото е сключено. Седмицата, която започва в понеделник след Цветница, се нарича Страстната седмица. В нея християните съпреживяват мъките на Христос.Българите наричат празника още Връбница, Цветна неделя, Вая (Вайя), Куклинден или (в западните църкви) Палмова неделя.Имен ден празнуват всички, носещи имена на цветя, растения, храсти и дървета: Ангел(ина), Биляна, Божура, Виолета, Върба, Върбан, Върбинка, Гергин(а), Гроздан(к)а, Далия, Дафина, Делия, Делян(а), Дилян(а), Димитър-другото име на Богородичката е Димитровче, Динка, Детелин(а), Елица - идва от Ела, Жасмина, Здравка, Здравко, Зюмбюл(ка), Ива, Иглика, Калин(а), Камелия, Карамфил(к)а, Китка, Латинка, Лили, Лила, Лилия, Лиляна, Лора, Люлина, Маргарита, Магнолия, Малина, Нева, Невен(а),Незабравка, Петуния, Ралица, Роза, Росен, Росица, Смилян(а), Теменуга, Теменужка, Трендафил(ка), Фидан(к), Ангел(ина), Цвета, Цветан(а), Цветанка, Цветелин(а), Цветомир(а), Цветослав(а), Цвятко, Череша, Явор(а), Ягода, Ясен(а), Ясмина и др.", "date": "2018.04.01", "title": "Цветница е"}
{"url": "https://news.bg/world/denyat-na-shegata-2.html", "text": "1 април е Денят на хумора, шегата и лъжата. Празникът е международен, а в България е свързан с различни суеверия, като например това, че за да имате късмет през цялата година, трябва да излъжете поне веднъж и вас да ви излъже някой до обед.Различни са версиите за произхода на този празник. Смята се, че празникът идва от Древен Рим - там в средата на февруари празнували деня на Глупците. Друга версия за началото е от Неапол. Крал Монтерей получил риба по случай спирането на земетресението там. След година владетелят поискал точно същата риба. Такава обаче не намерили и готвачът приготвил друга, която много приличала на предишната. И макар, че кралят познал подмяната, той не се разгневил, а дори се развеселил. Оттогава станали обичайни шеги и лъжи на 1-ви април. Но от къде точно произлиза този празник, със сигурност не се знае.В Нова Зеландия, Великобритания, Австралия и Южна Африка шеги се правят само до обяд. Всеки, който се пошегува в друго време от деня получава псевдонима \"Априлски глупчо\".В Ирландия, Италия, Южна Корея, Япония, Русия, Германия, Канада и САЩ шегата властва през целия ден.Иранците си правят шеги на 13-ия ден от Персийската Нова година, който се пада на 1 или 2-ри април. Празникът се нарича \"Сиздах Бедар\" или празникът на природата, който се е празнувал още през 536 г. пр.н.е. Това кара мнозина да вярват, че Първоаприлският ден на шегата се е зародил от тази традиция. Според фламандския обичай децата заключват своите родители и ги пускат само, когато те обещаят да им дадат лакомство. На този ден по времето на династията Чосон в Корея било позволено царското семейство и придворните да се шегуват помежду си. Това бил първият снежен ден от годината. Хората се замеряли със снежни топки и после давали фалшиви оправдания. Уцеленият със снежна топка се смятал за \"губещ\" и трябвало да изпълни едно желание на човека, замерил го със сняг.В Германия и Австрия считат 1 април за нещастен ден, а родените на този ден за хора без късмет.В Шотландия 1 април е ден на кукувицата, тъй като там птицата е символ на глупостта.В Полша този ден е изпълнен с шеги, вицове и закачки. Дори държавните институции си позволяват да лъжат, а важната работа се отлага за друг ден.Една априлска риба:През 1972 г. съобщават по телевизията във Франция за приемането на закон, който забранява пушенето на обществени места. Тази \"Априлска риба\" е предизвикала голям смях навремето. 35 години по-късно обаче тази\"шега\" става реалност. През февруари 2007 г. действително се приема такъв закон.", "date": "2018.04.01", "title": "Денят на шегата"}
{"url": "https://news.bg/press/ruskite-medii-balgarite-ne-izmeniha-na-zdraviya-razum-patnitsi-ot-zapaleniya-vlak-ako-beshe-stanalo-posred-nosht-shtyahme-da-izgorim.html", "text": "Дипломатическа криза. \"Сега\":Руските медии: Българите не измениха на здравия разум Отравянето на бившия полковник от ГРУ Сергей Скрипал раздели Запада на два лагера. Мнозинството застана на страната на Лондон, подкрепяйки недоказаните обвинения по адрес на Русия. Но редица страни неочаквано се отказаха от натиска спрямо Москва и запазиха неутралитет с надежда, че британците все пак ще представят доказателства, предава Утро.ру.Така България обърна гръб на Великобритания. Тя, както и останалите \"опозиционни\" страни няма намерение да гони нито руски дипломати, нито технически персонал.\"На практика ние показахме пълна солидарност с Великобритания. В момента като страна-председател на Съвета на ЕС ние смятаме, че ни е необходимо да запазим канал за комуникация с Русия\", заяви българският министър-председател.Според политолога Дмитрий Журавлев това решение показва наличието на \"здрав разум\" в ръководството на слънчевата държава. Инцидент. \"Монитор\":Пътници от запаления влак: Ако беше станало посред нощ, щяхме да изгорим \"Добре, че пожарът стана през деня. Ако се беше случил в нощния влак, два вагона с хора щяхме да изгорим като пилци, докато спим\", с тези думи се завърнаха в Бургас пътниците от влака, който пламна в петък вечерта на гара Коньово край Нова Загора.Хората бяха транспортирани до морския град с автобуси. Последните 25 пътници от влака пристигнаха на жп-гарата в Бургас след полунощ, изплашени и изнервени от дългия път, продължил повече от 10 часа. Напрежение имаше и сред посрещачите, които висяха над два часа, без да знаят кога близките им ще пристигнат. \"Нямаме никаква връзка с детето, не знаем къде е, как е... Когато разбрахме за инцидента, телефонът беше изключен, сигурно батерията е паднала\", с тревога сподели възрастен мъж, който очакваше внучката си. Оказа се, че повечето от пътуващите във влака са ученици, които са тръгнали на гости на роднини за пролетната ваканция.След като автобусите най-накрая пристигнаха в Бургас, хлапетата разказаха, че са чакали близо 2 часа на гара Коньово, докато се придвижат изпратените от Ямбол 2 автобуса, с които са били извозени. Инвестиция. \"24 Часа\":Инвестират над 41 млн. лева в 74 социални центъра за грижа за възрастни хора Министерството на регионалното развитие и благоустройството /МРРБ/ ще инвестира над 41 млн. лева в изграждането на центрове за подпомагане и грижа на възрасти хора в страната, съобщиха от ведомството.Финансирането се осигурява от Оперативната програма \"Региони в растеж\" 2014-2020 г. по мярката \"Подкрепа за деинституционализация на социалните услуги за възрастни и хора с увреждания\" в рамките на приоритетна ос 5 \"Регионална социална инфраструктура\", която вече е отворена за кандидатстване.Проектът предвижда изграждането, ремонта, обзавеждането и оборудването на общо 68 центъра за грижа за хора с увреждания и 6 дневни центъра за подкрепа на хора с различни форми на деменция и техните семейства в 29 общини /Варна, Велики Преслав, Велико Търново, Враца, Габрово, Горна Оряховица, Димитровград, Дряново, Казанлък, Кърджали, Кюстендил, Ловеч, Малко Търново, Нови пазар, Перник, Пловдив, Русе, Свищов, Своге, Силистра, Сливен, Смолян, София, Струмяни, Тополовград, Търговище, Хасково, Шумен и Ямбол/. Пожар.\"Монитор\":Елтабло подпали 5-етажен блок в центъра на Бургас Късо съединение в централното елтабло подпали приземния етаж на жилищна кооперация в центъра на Бургас. Инцидентът стана около 13.30 часа в събота на обед в 5-етажна сграда на ул. \"Славянска\" №5. В почивния ден всички съкооператори били в домовете си. Живущите на първия етаж най-напред усетили, че нещо гори. \"Както обядвахме, изведнъж нещо започна да пуши, задушлив дим нахлуваше отвсякъде в апартамента. Изплашихме се и хукнахме навън, за да проверим какво става\", разказаха изплашени съседи.Комшиите от съседната сграда също усетили пожара и подали сигнал в полицията. Пожарната пристигнала само след четири минути и започнала да гаси пламъците, излизащи от мазето. В това време полицаи и огнеборци са започнали спешна евакуация на живущите в сградата. Около 40 души, сред които и малки деца, са били изведени от домовете си. За щастие жертви и сериозно пострадали няма. \"Само на една възрастна жена нещо й прилошало и дойде линейка. Но я прегледаха и се оказа, че нищо й няма. Само се нагълтала с малко пушек\", казаха съседи. ", "date": "2018.04.01", "title": "Руските медии: Българите не измениха на здравия разум: Пътници от запаления влак: Ако беше станало посред нощ, щяхме да изгорим"}
{"url": "https://news.bg/world/desetki-zaginali-i-raneni-sled-srutvane-na-sgrada-v-indiya.html", "text": "Десетки са загиналите и ранените след срутване на сграда в Индия, предадоха световните информационни агенции. Трагичният инцидент е станал в централния щат Мадхя Прадеш. Възможно е много други да са затрупани под руините. Тече разследване. Според първоначалната информация, автомобил се е врязал в сградата и това е довело до сриването й. Случилото е идва 7 месеца след трагедията в Мумбай, където през август паднала сграда уби 33-ма души. ", "date": "2018.04.01", "title": "Десетки загинали и ранени след срутване на сграда в Индия "}
{"url": "https://news.bg/world/14-zaginali-pri-udari-nad-idlib.html", "text": "Най-малко 14 цивилни са загинали при руски въздушни удари над провинция Идлиб в Северна Сирия, предаде Анадолската агенция.Много други са били ранени и вероятно броят на жертвите ще нарасне. Поразени са поне три селища. Това са съобщили от организацията \"Бели каски\".През последния месец при ударите в Идлиб и Хама са загинали и били ранени стотици. Контролиран от бунтовнически групировки, през последните месеци в Идлиб се водят сражения. Режимът в Дамаск и съюзникът му Русия воюват, за да си върнат контрола. ", "date": "2018.04.01", "title": "14 загинали при удари над Идлиб "}
{"url": "https://news.bg/world/netanyahu-pozdravi-armiyata-za-ubitite-palestintsi.html", "text": "Израелският премиер Бенямин Нетаняху поздрави армията за убийствата на палестинци. Това се казва в негово изявление, предаде Skу News. По думите му, военните са се погрижили за сигурността на страната. Той направи това след протеста в Ивицата Газа, който завърши с 16 жертви и хиляди ранени. Демонстрацията се проведе на границата с Израел. Палестинците настояват да получат право да се завърнат в бившите домове на семействата си, които сега се намират на територията на Израел.Армията е решена да продължи с атаките и срещу Газа, ако се наложи. Генералният секретар на ООН Антониу Гутериш призова за независимо разследване на обстоятелствата около убитите вчера палестинци. Той настоя за сдържаност на замесените страни от каквито и да е действия, които биха могли да доведат до още жертви.Вчерашният ден беше най-кръвопролитният в израелско-палестинския конфликт от войната в Газа през 2014 г. насам. Съветът за сигурност на ООН осъди насилието след извънредно заседание.", "date": "2018.04.01", "title": "Нетаняху поздрави армията за убитите палестинци "}
{"url": "https://news.bg/society/zhiteli-na-stolichni-kvartali-iskat-poddrazhka-na-mineralnite-bani.html", "text": "Жители на столичните квартали \"Горна баня\" и \"Овча купел\" излизат днес на протест и планират да блокират Околовръстния път, предаде БНР.Те настояват за поддръжка на минералните бани в двата квартала, които се разрушават.  \"Това заяви един от организаторите Дарина Лучанска.", "date": "2018.04.01", "title": "Жители на столични квартали искат поддръжка на минералните бани "}
{"url": "https://news.bg/world/23-ma-zaginali-dzhihadisti-za-denonoshtie-v-afganistan.html", "text": "Повече от 40 души са загинали и ранени за денонощие в Афганистан. Става въпрос за ликвидирани джихадисти. Армията е провела операции срещу групировката \"Ислямска държава\". При тях е бил ранен и командир на талибаните. Това са съобщили от Министерство на отбраната в изявление.Операциите са проведени в пет провинции. Те са Багдис, Баглан, Багдис, Бадакшан и Газни. Става въпрос за стотици отделни акции по въздух и земя срещу ислямистите. Унищожени са оръжие и коли на джихадистите. ", "date": "2018.04.01", "title": "23-ма загинали джихадисти за денонощие в Афганистан "}
{"url": "https://news.bg/politics/borisov-osaznaval-pagubnostta-da-e-kraen-kato-tsvetanov-sreshtu-rusiya.html", "text": "В момента има разделение в ГЕРБ между Бойко Борисов и Цветан Цветанов. Цветанов е твърд атлантик, защитаващ страната на Америка и Англия с всяка капка от своята политическа енергия. Явно постоянните закуски, на които ходи през океана, оказват силно влияние на това, което прави в държавата. От друга страна, Борисов в момента е в ролята на балансьор.Това анализира пред БНР депутатът от БСП Стоян Мирчев по повод решението на премиера, да не се гонят руски дипломати от страната ни.Той обясни, че Борисов е приел ролята на балансьор по време на европредседателството - първо с Турция, а сега с Русия. \"Борисов осъзнава, че за него ще е пагубно, ако заеме солидарната позиция, която заема Цветанов, а именно крайната позиция, и то без никакви доказателства на този етап\", коментира още Мирчев.Според него въпросът сега е дали Борисов ще отстъпи пред партньорите от Англия и Америка, или ще намери сили да принизи Цветанов.\"Радвам се, че Борисов се съгласи, защото бяхме подготвили декларация, която беше надполитическа и умерена, защитаваща българските национални интереси. ГЕРБ не се съгласиха с нея, но на практика премиерът Борисов се съгласи с нея\", добави Мирчев.Според него България не можела да има крайна позиция по темата като редица европейски държави, подтикнати от Великобритания, която нямала никакви неоспорими доказателства, че Русия има вина по казуса \"Скрипал\".\"В момента светът се намира на прага на нова студена война и ние не бива да участваме в засилването на тези процеси, а да търсим възможност за затопляне на отношенията и да се предотвратят такива действия\", категоричен бе Мирчев.Той приведе примери с Австрия и Германия, като първата страна отказа да изгони руски дипломати, докато няма твърди доказателства, а втората замени едни дипломати с други.", "date": "2018.04.01", "title": "Борисов осъзнавал пагубността да е краен като Цветанов срещу Русия "}
{"url": "https://news.bg/society/protest-sreshtu-bezhaberieto-v-stolichni-mineralni-bani-zatvori-okolovrastnoto.html", "text": "Протест на жители на столичните квартали \"Горна баня\" и \"Овча купел\" затвори Околовръстния път. Днешният ден, 1 април е избран символично \"заради дългогодишните лъжи и обещания, че се прави всичко възможно двете бани - паметници на културата, част от историята на София и света да се ремонтират, а вместо това са оставени да стигнат до пълна разруха\", коментират протестиращи.Протестът започна пред рушащата се сграда в Горна Баня, където жители и на двата квартала представиха исканията си. Хората затвориха Околовръстния път в района на \"Овча купел\", където се изгражда метро. Пропускаха се само автобуси на градския транспорт и линейки. Полицията отбиваше движението и нямаше чакащи автомобили. Блокадата продължи до 12.30 часа, съобщава БНР.\"Нашите основни искания са максимално бързо да бъдат възстановени баните, за да се предотврати това самосрутване тяхно и да се предприемат конкретни мерки затова\", коментира един от организаторите на протеста Владимир Каравелов. Според него сега това е блокирано по чисто бюрократичен път.\"Единственият, който може да свърши това в момента и е поел някакъв ангажимент, е Столична община. В момента болницата в \"Овча купел\" отказва да го направи поради липса на средства, но продължава да държи собствеността, а Столична община не може да ремонтира нещо, което не е нейна собственост. Столична община има желание, когато има някакво осигурено финансиране, включително са кандидатствали по европейски програми, където ще бъдат използвани баните за научни центрове, но ще бъде запазена и основната им функция - като минерални бани\", допълни той.", "date": "2018.04.01", "title": "Протест срещу безхаберието в столични минерални бани затвори Околовръстното"}
{"url": "https://news.bg/int-politics/nad-1000-turski-diplomati-i-darzhavni-sluzhiteli-sa-podali-molba-za-ubezhishte-v-germaniya.html", "text": "Повече от 1000 турски дипломати, държавни служители и членовете на техните семейства са подали молби за убежище в Германия след неуспешния опит за преврат в Турция през юли 2016 г., съобщава ДПА.До началото на март около 288 кандидатури са били подадени от турски граждани, притежаващи дипломатически паспорти, а други 772 от такива с официални или служебни паспорти. Това обявиха от Федералната агенция по миграцията и бежанците в Германия.Турският президент Реджеп Тайип Ердоган въведе извънредно положение и предприе репресивни мерки срещу политическите си противници и заподозрени привърженици на преврата непосредствено след провалилия се пуч.Около 50 хил. души бяха хвърлени в затворите, докато други 150 хил. държавни служители бяха уволнени или отстранени от длъжност.Само през 2018 г. повече от 1400 турски граждани са подали молба за убежище в Германия. Общият брой на заявленията за миналата година възлиза на около 8 500 души, като повече от една четвърт от тях са одобрени за статут на бежанец.Само 8% от приблизително 5 700 турски молби за убежище са били одобрени през 2016 година.", "date": "2018.04.01", "title": "Над 1000 турски дипломати и държавни служители са подали молба за убежище в Германия"}
{"url": "https://news.bg/crime/zaloviha-17-nelegalni-migranti-v-mikrobus-do-pazardzhik.html", "text": "Днес, преди обед, на разклона за с. Симеоновец, автопатрул на РУ- Септември засякъл микробус с чужда регистрация, в него намерили общо 17 чужди граждани без документи за самоличност.След кратко преследване бусът бил спрян за проверка. 13 от нелегалните се определили като афганистанци, останалите четирима като иракчани.За срок до 24 часа е задържан водачът на микробуса. Работата по случая продължава от служители на група \"Миграция\" към ОДМВР- Пазарджик.", "date": "2018.04.01", "title": "Заловиха 17 нелегални мигранти в микробус до Пазарджик"}
