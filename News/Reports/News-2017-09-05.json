{"url": "https://news.bg/politics/darzhavata-shte-finansira-samo-razkopki-na-populyarni-sred-turistite-obekti.html", "text": "Държавата въвежда нови правила при финансирането на археологически разкопки, предаде bTV.От следващата година средствата ще отиват само за проучване на обекти, към които има туристически интерес, като Перперикон например.Новият регламент беше оповестен от министъра на културата Боил Банов при закриване на археологическия сезон в свещения град в Родопите.180 хиляди лева струват разкопките на Перперикон тази година, а интересът на туристите е гаранция, че проучванията ще продължат, заяви министърът на културата Боил Банов.Днес тук беше последният ден за разкопки през тази година.Вече е видим и Южният квартал.Кварталът с най-голямата епископска базилика в Родопите, с огромен каменен площад. До него се намира т. нар. Град на мъртвите, в който през средновековието са погребвали заможните семейства.Поредното разкрито кътче от свещения град вече се посещава от туристи.", "date": "2017.09.05", "title": "Държавата ще финансира само разкопки на популярни сред туристите обекти"}
{"url": "https://news.bg/regions/parvi-snyag-na-musala.html", "text": "Днес в България прехвърчаха първите снежинки.На връх Мусала и Черни връх бяха забелязани първите снежинки. Количеството на снега обаче е много малко и не може да се говори за снежна покривка към момента. Снежинките се виждат от видеоматериал, качен в социалната мрежа \"Фейсбук\", на страницата на връх Мусала. Припомняме, в планинските райони в страната с надморска височина над 1 200 метра времето вече започва значително да застудява. Според синоптиците на връх Мусала днес се очакват минимални температури от -4 градуса. Максималните температури ще са около 5 градуса.През уикенда на връх Мусала времето ще се подобри леко. Очакват се минимални температури около -1 и 0 градуса. Максималните стойности ще бъдат около 10 - 12 градуса.", "date": "2017.09.05", "title": "Първи сняг на Мусала"}
{"url": "https://news.bg/regions/nov-pozhar-v-edin-ot-tyutyunevite-skladove-v-plovdiv.html", "text": "Пожар избухна в един от вече изпепелените тютюневи складове в Пловдив, съобщи bTV. Сигналът за инцидента е подаден в дежурната на пожарната малко след 03:00 ч. сутринта.Огнеборцитге и охранителите, подали сигнала, са действали светкавично. Те са загасили пламъците.От пловдивската полиция потвърдиха за инцидента, но отказаха да назоват в кой точно от изпепелените тютюневи складове е пламнал огънят. Хората в съседните къщи не са чули нищо.От пресцентъра на МВР уточниха, че става въпрос за горяща купчина боклуци, която бързо е била изгасена.Тепърва ще се установява дали пожърът е случаен палеж, дело на клошар или умишлено действие. Тютюневите складове са паметници на културата.Припомняме, през август 2016 година пожар изпепели четири сгради на тютюневите складове, които са паметници на културата.През май т.г. Пловдивският районен съд осъди на 4 години затвор бездомника, обвинен за пожара в Тютюневите складове, съобщи bTV. Любомир Данчев трябва да заплати и 8000 лева разноски по делото.", "date": "2017.09.05", "title": "Нов пожар в един от тютюневите складове в Пловдив"}
{"url": "https://news.bg/health/ek-ni-predupredi-za-pratka-yaychen-melanzh-s-fipronil.html", "text": "Получена е нотификация за пратка яйчен меланж с наличие на фипронил в България, съобщиха от Българската агенция за безопасност на храните (БАБХ).От Европейската комисия по системата за бързо предупреждение е получено съобщение за партида замразен яйчен меланж, която е замърсена с фипронил. Партидата е доставена от Германия в количество 1440 кг.От БАБХ провериха обекта- склад за търговия на едро, получател на пратката. Към момента на проверката е установено, че в склада са налични 1142 кг от нотифицираната партида. Те са спрени с Акт за забрана. За тях е издаден Протокол за отговорно пазене. При извършената проследимост са установени получателите на останалото количество от 298 кг яйчен меланж от засегнатата партида и се извършва изтегляне от пазара.В изпълнение на заповед на изпълнителния директор на БАБХ, относно превенция на разпространението на пазара на яйца и яйчни продукти и продукти, произведени от тях замърсени с фипронил, се извършват проверки. Изпратени са проби за лабораторен анализ.Първите 18 резултата от лабораторни анализи на яйца и яйчни продукти - майонеза и сладолед са отрицателни за фипронил, уверяват от БАБХ.Припомняме, това е трети случай на стоки, замърсени с фипронил, от момента на избухването на скандала в Европа.", "date": "2017.09.05", "title": "ЕК ни предупреди за пратка яйчен меланж с фипронил"}
{"url": "https://news.bg/culture/trakiyski-legendi-v-zlato-razkazvat-v-bergen.html", "text": "В музея \"Бригенс\" в старинния норвежки град Берген е открита изложбата \"Легенди в злато. Тракийски съкровища от България\", организирана от Министерството на културата на Република България, Националния исторически музей и Градския музей Берген.Изложбата представя за първи път пред норвежка публика богатото културно наследство на древните обитатели на българските земи.Наред с най-прочутите тракийски съкровища (Панагюрското, Боровското, Летнишкото и др.), превърнали се в емблеми на тракийското изкуство, в изложбата са включени и движими културни ценности, които за първи път се показват извън България.Това са богатите погребални дарове от владетелския гроб в Далакова могила при с. Тополчане, Сливенско, апликации за колесница от с. Свирачи, Ивайловградско, бронзова глава на император Пупиен от Нове (Свищов), съкровището от м. Корея, Свищов, златни апликации от гарнитура за конска амуниция от с. Ивански, Шуменско, червенофигурни рисувани вази от Аполония Понтика (дн. Созопол), от тракийската гробница при с. Калояново, Сливенско и др.Изложбата \"Легенди в злато. Тракийски съкровища от България\" е композирана като приказно приключение - исторически разказ за траките, в което са вплетени научни дирения, разчупени с достъпни повествования.Темата определя и подбора на експонатите, които предават не \"всекидневния живот\", а върховите достижения на един народ, чиято култура е оставила своите следи в духовността на Югоизточна Европа и на античния свят. Тогава, когато Европа, по думите на Херодот, се е състояла само от Елада, Тракия и Македония, Балканите се оформят като огромна контактна зона, в която се срещат и взаимодействат носителите на различни култури. Съприкосновението между писаните и неписаните ценности-добродетели отличава човека на източно-европейската древност.За да се избегне подробният линеен наратив, подчинен на стриктното следване на хронологическата последователност, за сметка на неговата концептуална насоченост, подбраните експонати са обособени в проблемни кръгове, които са заложени в смисъла на заглавието. Създаденият интерпретативен контекст на експозицията, подкрепен от богат илюстративен материал, реконструкции и текстове, надхвърля изкуствоведския или археологическия прочит на включените ценности. По такъв начин изложбата предлага неконвенционален поглед към механизмите на интерактивността, която е в основата на културния обмен на образи и идеи, на въздействието и пречупването им през призмата на различната среда, в която те функционират.Търсеното внушение е, че историята на древността не се прави от два или три големи центъра, тя е мозайка от различни багри.Хронологическите рамки на изложбата обхващат периода от средата на ІІ хил. пр. Хр. до ІV в. сл. Хр. Уводната част е посветена на ранните владетели на Микенска Тракия. От Омировия епос (VІІІ в. пр. Хр.) насетне Тракия на легендите е персонифицирана в образите на царе, царе-жреци и предсказатели, на певци-поети и посветители-учители, каквито са Орфей, Музей, Тамирис, Линос, Евмолп, Залмоксис, Терей, Финей, Ликург, Диомед, Резос.Следващият тематичен кръг обхваща исторически засвидетелстваните владетели на най-големите тракийски царства (от които с най-ясно проследима династическа линия е това на одрисите). Античните писмени извори, епиграфските и нумизматичните паметници, както и археологическите комплекси, очертават техните функции. Те са едновременно политически владетели и военачалници, но и жреци, които изпълняват основния космо- и антропогоничен обред на Смъртта и Новото раждане.Фигуралните сцени върху изделията на тракийската торевтика предават ценностните изпитания, през които царят-жрец трябва да премине (най-често кодирани като лов на глиган/лъв), извършваните от него свещенодействия или получаването на знаците (инсигниите) на властта от Великата богиня-майка. В този раздел на експозицията, обобщеният образ на аристократа-конник, воин и жрец, както и социалните и доктриналните му функции, условно се представят чрез реконструкция, включваща елементи от въоръжение (шлем, броня, наколенници, мечове), инсигнии (златен нагръдник, апликации за броня, торкви, пръстени и др.) и обредни съдове.Сценичната възстановка на внушителната архитектура на откритата в могилата Голяма Косматка гробница - светилище, в която е експонирана витрината с богатите погребални дарове, създава възможност за разгръщане и обогатяване на експозиционния разказ с паралелите между митологичния модел и реалната историческа личност Севт ІІІ.В третия модул, посветен на елинската колонизация, се разкрива начинът, по който литературната историческа памет на елините въвежда, обработва и трансформира тракийската реалност чрез митове, легенди и образи. Чрез златни, сребърни и керамични съдове се акцентира на северната, \"хиперборейска\" иконография на тракийската вяра и обредност.В централната зона на експозиционното пространство се представят обредните сервизи на тракийските царе и аристократи, които са част от т.н. \"заровени съкровища\". Този модул не само се обединява всички теми, разгърнати по периферията, но и акцентира върху най-атрактивните паметници на тракийската торевтика - Панагюрското, Боровското и Рогозенското съкровища.Богатите погребални дарове от Маломирово-Златиница потвърждават описаната от античните автори и засвидетелствана на терен пищна погребална церемония, с която се изпращали знатните траки. Темата за погребалните обреди, представена и в останалите модули на изложбата като илюстрация на различни аспекти от тракийската култура, представлява естествен завършек на експозиционния разказ до времето, когато земите на древна Тракия стават част от Римската империя.Последният тематичен кръг обхваща тракийската култура през римската епоха. Чрез мраморни, бронзови и сребърни портрети, парадно въоръжение и инсигнии е представен образа на императора и императорския култ, който предава новата позиция на владетеля в тракийските земи. Наред с официалната градска култура, специално внимание е отделено на местните традиции, изразени чрез богатите погребални дарове, бронзовите и сребърни апликации на тракийски колесници и мраморни оброчни плочи.Експозиционният разказ естествено завършва с фигурата на Тракийския конник - главния бог на траките през римската епоха, който обединява функциите на старите тракийски богове в новото време на културен и религиозен синкретизъм.Изложбата цели да провокира по атрактивен начин интереса на зрителите в съвременното, наситено с информация общество, да популяризира България не само като туристическа дестинация, но и да задълбочи представата и разбирането за нейното минало и настояще.В експозицията участват 12 български музея - НИМ, РАМ Пловдив, РИМ Враца, РИМ Сливен, РИМ Русе, РИМ Пазарджик, РИМ Шумен, РИМ Ловеч, РИМ Плевен, Исторически музей \"Искра\" Казанлък, АМ Созопол, ИМ Свищов.Куратори на изложбата са д-р Елка Пенкова и д-р Любава Георгиева от НИМ. Самата изложба е финансирана по Двустранния фонд за сътрудничество по Програми БГ08 и БГ11 и е логично продължение на успешното партньорство между Република България и Кралство Норвегия в областта на опазването на културно-историческото наследство, установено от няколко години.", "date": "2017.09.05", "title": "Тракийски легенди в злато разказват в Берген"}
{"url": "https://news.bg/crime/arestuvaha-dvama-sluzhiteli-na-babh-dokato-vzimat-podkupa-si.html", "text": "Полицаи арестуваха двама служители на Българската агенция за безопасност на храните (БАБХ) в момент на вземане на подкуп в размер на 500 лева от собственник на заведение за хранене, съобщиха от МВР.Задържането стана на 05 септември 2017 г. в Несебър, близо до заведение за хранене. Извършени са процесуално следствени действия под надзора на Окръжна Прокуратура Бургас.Образувано е досъдебно производство за извъшено престъпление по чл.301, ал.1 от НК. Работата по документиране на престъплението продължава.", "date": "2017.09.05", "title": "Арестуваха двама служители на БАБХ, докато взимат подкупа си"}
{"url": "https://news.bg/bulgaria/grigor-dimitrov-razkaza-na-prezidenta-za-ideyata-si-za-tenis-akademiya.html", "text": "Държавният глава Румен Радев разговаря днес на \"Дондуков\" 2 с най-добрия български тенисист Григор Димитров.Срещата не беше предварително обявена и затова и беше изненада за журналистите. По време на срещата Григор Димитров е запознал държавния глава с идеята си за създаването на Академия за тенис в България, която да се превърне в център за обучение и да приобщи повече деца към спорта.Президентът е поздравил Григор Димитров за спечелената наскоро титла в турнира от сериите \"Мастърс 1000\" в Синсинати.\"С неуморния си труд, желание за победа и отдаденост към спорта вдъхновявате стотици деца, които вземат ракетата и усърдно тренират на корта. Вие изведохте българския мъжки тенис до недостигнато до този момент ниво\", допълни президентът и пожела на първата ни ракета да покорява още много нови спортни върхове.Григор Димитров се появи изненадващо тази сутрин на кортовете в родния си град, където тренират децата от \"Хасково 2015\", с което зарадва трениращите деца и юноши. Димитров е картотекиран под №1 в клуба. След като българинът отпадна преди няколко дни от US Open 2017, е решил да посети родителите си и родината си.", "date": "2017.09.05", "title": "Григор Димитров разказа на президента за идеята си за тенис академия"}
{"url": "https://news.bg/world/momiche-pochina-ot-tserebralna-malariya-v-italiya.html", "text": "4-годишно момиченце е починало от церебрална малария в Северна Италия, съобщава БиБиСи.Районът, в който момиченцето е починало, се води чист от заразата от този вид малария. Според лекарите смъртта на момиченцето е много мистериозен случай.Момиченцето е починало в неделя, 3 септември, в град Бреша. Детето е било откарано в болница в събота със силна треска и висока температура.В Италия по принцип не се срещат комари от рода Анофелеси, които пренасят церебралната малария. Болестта е най-смъртоносна от познатите видове малария и е известна още като тропическа малария. От болестта човек може да почине за около 24 часа.След този случай обаче лекарите смятат, че е възможно комари от този род да са достигнали от Италия. Според медиците най-логично обяснение е това комарът да е бил пренесен чрез самолет.Изяснено е, че починалото дете е било на ваканция в курорта Бибионе, който се намира в провинция Венеция. Болестта на детето пък била констатирана в Тренто, Североизточна Италия.По думите на доктор Клаудио Патерностер, който е специалист по инфекциозни заболявания в болница \"Санта Клара\" в Тренто, случай на малария в Тренто не е имал повече от 30 години. \"Това е първия път в 30-годишната ми кариера, в който виждам случай на малария в Трентино\", допълва докторът.От 50-те години на миналия век в Италия не е имало проблеми с малария. Тогава властите в страната пресушават блатата, обитаващи се от този вид комари.Има предположения, че момиченцето може да е хванало болестта от друго дете в болницата в Тренто и всъщност треската ѝ да не е била вследствие на малария. Тази теория обаче не обяснява защо другите деца нямат признаци на заразата, а и ако са били заразени, не става ясно как са оздравели.Началникът на здравната инспекция в Тренто Паоло Бордон сподели, че 4-годишното момиче не е било в едно и също отделение с другите деца. На детето също така не е била преливана и кръв.", "date": "2017.09.05", "title": "Момиче почина от церебрална малария в Италия"}
{"url": "https://news.bg/crime/ostaviha-v-aresta-pastira-obvinen-za-pozhara-v-kresna.html", "text": "Пастирът, обвинен за пожара в Пирин, остава в ареста, съобщи bTV. Съдът прецени, че мъжът може да се укрие, а заради големите щети, причинени при пожара, му бе потвърдена най-строгата мярка за неотклонение \"задържане под стража\".Костадин Митев отново заяви, че е невинен, а близките му твърдят, че е натопен за пожара. Сестра му Мария Алюминова дори предполага, че е бил бит.\"В същия ден нямаше нито цигари, нито вода, нищо. Много добро момче, работливо, много се труди, но просто не знам кой ни натопи\", коментира и Стефка Георгиева, приятелка на Костадин.В Кресна започна кампания по набиране на средства за възстановяване на опожарените къщи. Първо ще бъдат възстановени домовете на хората, които постоянно живеят там.", "date": "2017.09.05", "title": "Оставиха в ареста пастира, обвинен за пожара в Кресна"}
{"url": "https://news.bg/world/kndr-zaplashvat-sasht-s-oshte-iznenadi.html", "text": "Дипломат от Северна Корея заяви, че страната не е свършила с изненадите си към САЩ, предаде Ройтерс.\"Горд съм да съобщя, че само преди два дни Северна Корея извърши успешен опит с ... САЩ ще продължават да получават още подобни подаръци, докато не прекратят безразсъдните провокации и опити за натиск върху КНДР\", заяви посланикът на Северна Корея.В същото време президентът на САЩ Доналд Тръмп обяви, че ще позволи на Япония и Южна Корея да купуват най-модерните американски оръжия.Това стана ясно от изказване на президента в любимата му социална мрежа \"Twitter\".Тръмп посочва, че ще разреши на Япония и Южна Корея да закупуват и по-големи количества от най-модерните оръжия, произвеждащи се в САЩ. Коментара и разрешението за търговия на такъв боен арсенал идват именно заради нарастващото напрежение между Вашингтон и Пхенян.", "date": "2017.09.05", "title": "КНДР заплашват САЩ с още изненади"}
{"url": "https://news.bg/finance/tri-banki-s-interes-kam-tb-viktoriya-ead.html", "text": "\"Българо-американска кредитна банка\" АД, \"Инвестбанк\" АД и \"Вабо Интернал\" АД подадоха индикативни оферти за покупка на 100% от капитала на ТБ \"Виктория\" ЕАД, съобщиха синдиците на КТБ.Заедно с капитала на Търговска банка \"Виктория\" ЕАД, те ще купят и цялостната експозиция на едноличния собственик на капитала към банката.Предстои анализ и оценка на индикативните оферти. На допуснатите в следващия етап на процедурата кандидати ще бъде предоставена възможност да извършат обстойно проучване (дю дилиджънс) на ТБ \"Виктория\" ЕАД и на база на него да представят своите обвързващи оферти за покупка на 100% от капитала на ТБ \"Виктория\" ЕАД и цялостната експозиция на едноличния собственик на капитала към банката.", "date": "2017.09.05", "title": "Три банки с интерес към ТБ \"Виктория\" ЕАД"}
{"url": "https://news.bg/politics/rumen-radev-zagrizhen-za-chestno-elektronno-glasuvane.html", "text": "Въвеждането на дистанционно електронно гласуване ще даде възможност на българските граждани да участват в изборния процес. Ще създаде ясен регламент, по който сънародниците ни в чужбина да бъдат съпричастни към провеждащите се в България избори. Това е позицията на президента Румен Радев, разпространена след срещата му с председателя на Централната избирателна комисия Ивилина Алексиева.Президентът Радев очаква технологичният модел за дистанционно електронно гласуване да предостави гаранции, че изборите ще протичат честно, без фалшификации и основания за компрометиране на електронното гласуване.\"Изключително важно е да се преустановят случаите на гласуване под натиск, купеният и контролиран вот независимо дали това става в България или в чужбина\", подчерта Румен Радев.Президентът е поздравил Ивилина Алексиева за прозрачното и честно организиране от ЦИК на изборния процес през последните години, което се признава и от страна на международните наблюдатели.На срещата председателят на ЦИК представи действията за въвеждане на дистанционно електронно гласуване в България. Проучват се добрите световни практики, както и рисковете в тази област, и до края на т.г. предстои да бъдат проведени три симулации на електронно гласуване в България.На основата на изготвения анализ ще бъде създадена българската система за дистанционно електронно гласуване, която ще бъде експериментално проверена на три последователни избори у нас през 2018 г. Очаква се системата да бъде напълно готова за провеждането на изборите за български представители в Европейския парламент през 2019 г.Припомняме, по време на служебното правителство \"Герджиков\" бяха предожени промени в Изборния кодекс и в Закона за българското гражданство, които искаха уседналост от 3 месеца. Така българите в чужбина нямаше да могат да гласуват, ако не са живели в страната 3 месеца преди изборите. След като промените бяха бурно отхвърлени, тази идея отпадна.", "date": "2017.09.05", "title": "Румен Радев загрижен за честно електронно гласуване"}
{"url": "https://news.bg/world/uraganat-irma-premina-v-zastrashavashtata-peta-stepen.html", "text": "Ураганът \"Ирма\" премина в \"изключително опасната\" степен 5, съобщиха CNN и Ройтерс.По информация на Националния център за урагани, който се намира в Маями, \"Ирма\" може сериозно да заплаши североизточните части на Карибските острови и Пуерто Рико.Очаква се утре или други ден, четвъртък, ураганът да премине и към континенталната част на САЩ.Ураганът се движи с пориви на вятъра, достигащи около 175 мили в час, което прави 280 километра в час. Възможно е през следващите денонощия ураганът да се засили и повече, допълват учените от центъра за урагани.Според Майкъл Бренан от Центъра за урагани \"Ирма\" със сигурност ще достигне животозастрашаващи измерения. По думите му се очакват много тежки валежи и наводнения, най-вече в североизточните част на Карибските острови. Ураганът ще бъде придружен и с много силни ветрове, които също може да причинят катастрофални щети.Към момента компютърните модели показвали, че ураганът се движи в близост до Доминиканската република, както и Куба и Хаити. Възможно е обаче в края на седмицата бурята да се обърне на север - към Флорида.След като във Флорида беше обявено извънредно положение, губернаторът Рик Скот заяви, че президентът Доналд Тръмп е предложил съдействие и ресурси на Флорида във борбата с \"Ирма\". Скот допълни, че хората във Флорида винаги се подготвят за най-лошото. По думите му жителите на щата не могат да си позволят да не бъдат подготвени, независимо накъде ще тръгне ураганът \"Ирма\".Стана ясно и че губернаторът Скот е мобилизирал 100 военнослужещи от въздушните и сухопътните сили на САЩ, които да помагат на жителите в подготовката за посрещането на урагана.Извънредно положение е обявено и в Пуерто Рико.", "date": "2017.09.05", "title": "Ураганът \"Ирма\" премина в застрашаващата пета степен"}
{"url": "https://news.bg/energy/do-2-4-poskapvane-na-gazta-prognozirat-pri-vavezhdane-na-nova-tarifa.html", "text": "До 2.4% увеличение на цените на природния газ очакват при въвеждане на новата входно-изходна тарифна система на пазара. Това показва анализ, изготвен от \"Булгартрансгаз\", който бе представен на среща в Министерството на енергетиката.След въвеждането на новата входно-изходна система на пазара на природен газ крайната цена ще се увеличи между 0.37 и 2.4% за различните видове потребители. В разговорите участваха министър Теменужка Петкова, заместник-министър Жечо Станков, председателят на КЕВР Иван Иванов, представители на \"Булгаргаз\" и \"Булгартрансгаз\", както и на големите индустриални консуматори.Новите тарифи, обявени от оператора на газопреносната мрежа, са базирани на реални разходи и инвестиции, се посочва в анализа на \"Булгартрансгаз\".За нас е особено важно индустрията да се развива при пазарни условия и да бъде конкурентоспособна, каза министър Петкова по време на срещата. Едновременно с това обаче страната трябва да спази европейските правила и да промени модела на ценообразуване.Срещата в Министерството на енергетиката е част от разяснителната кампания за въвеждане на новия матричен модел на входно-изходната тарифна система. Той трябва да започне да действа от 1 октомври 2017 г., като с въвеждането му България изпълнява изискванията на ЕК, свързани с функционирането на пазара на природен газ.Страната ни е последната държава от ЕС, която все още не е въвела новия модел на ценообразуване, уверяват от дружеството. Моделът е разработен през 2012 г. и избран от Булгартрансгаз\" след две обществени обсъждания при изцяло публични условия. Председателят на КЕВР Иван Иванов бе категоричен, че не може да се очаква отлагане на действието на новите правила.В отговор на притеснения на големите индустриални консуматори, че новият входно-изходен модел ще повиши необосновано разходите им, в рамките на срещата бе договорено, че на 11 септември регулаторът ще провери отново изчисленията на \"Булгартрансгаз\", на база на които са направени разчетите за ценообразуване. След това предстои нова среща на екипа на МЕ с индустрията.", "date": "2017.09.05", "title": "До 2,4% поскъпване на газта прогнозират при въвеждане на нова тарифа"}
{"url": "https://news.bg/regions/nad-600-mesta-s-organizirani-aktsii-v-ramkite-na-da-izchistim-balgariya-zaedno.html", "text": "За седмото издание на кампанията \"Да изчистим България заедно\" на 16 септември вече са определени местата. Всички 28 областни администрации и 265 общини се включват в кампанията, за да осигурят гладкото протичане на най-мащабната доброволческа инициатива у нас, съобщиха организаторите.Над 600 места са посочени от регионалните инспекторати по опазване на околната среда и водите, горските дружества и общините. Списъкът продължава да расте. Паркове, горски зони, плажове и райони около водоизточници са най-нуждаещите се от почистване обекти.\"Натовареният туристически сезон и небрежното отношение на туристите към околната среда могат да нанесат сериозна вреда на природата, която толкова много обичаме, ако останат затрупани под снега. Именно затова тази година денят на голямото почистване е през септември,\" коментира Мария Лазарова, мениджър на кампанията.Всеки желаещ да се включи, може да провери най-удобното и близко място на сайта daizchistim.bg.Над 1 350 500 доброволци от цялата страна, въоръжени с ръкавици и чували, са чистили България от началото на кампанията досега. Всяка година участниците в \"Да изчистим България заедно\" са сред най-активните доброволци на Балканския полуостров и сред първите в света. В рамките \"Да изчистим България заедно\" от 2012 година насам са събрани 82 000 тона отпадъци и са премахнати над 7 300 сметища от лицето на България.", "date": "2017.09.05", "title": "Над 600 места с организирани акции в рамките на \"Да изчистим България заедно\""}
{"url": "https://news.bg/world/borisov-se-sreshtna-s-premiera-na-gartsiya-aleksis-tsipras.html", "text": "Министър-председателят Бойко Борисов се срещна с премиера на Гърция Алексис Ципрас.Поводът за срещата между премиерите е предстоящото подписване на меморандума за скоростния жп коридор, който ще свърже пристанищата на Солун, Кавала, Александруполис, Бургас, Варна и Русе.Мащабният инфраструктурен проект ще бъде подписан от транспортните министри на двете страни утре, 6 септември.Според предварителните сметки на транспортните министерства проектът ще струва на България около 1 млрд. и 70 млн. евро. Очаква се целият проект да достигне около 4 млрд. евро.Очакванията се проектът да се изпълни за срок до 10 години. Според някои експерти високоскоростния жп път ще отвори директен път на Гърция към руските пазари, посочва bTV.Припомняме, че първоначално  между двете държави трябваше да свързва пристанищата Варна, Бургас, Кавала и Александруполис. Преди около два месеца обаче България и Гърция се договориха за разширяването на обхвата на коридора. На среща между транспортния министър Ивайло Московски и гръцкия му колега Христос Спирдзис беше обсъдена възможността в проектът да се включат и пристанищата в Солун и Русе. По този начин ще се постигне пълна мултимодалност на коридора, в който ще участват пътен, железопътен, морски и речен транспорт, както и пряк път до държавите по поречието на река Дунав.", "date": "2017.09.05", "title": "Борисов се срещна с премиера на Гърция Алексис Ципрас"}
{"url": "https://news.bg/health/nagli-shofyori-prechat-na-lineyka-patuvashta-po-speshnost.html", "text": "Линейка, транспортираща пациент по спешност, беше възпрепятствана от нагли шофьори, съобщава Нова телевизия.Става въпрос за детската линейка на УМБАЛСМ \"Пирогов\", която е предназначена да транспортира спешни случаи на деца.На 4 септември около обяд линейката пътувала от Бургас към София по АМ \"Тракия\", като превозното средство по спешност транспортирало момиченце на година и половина.Детето било в тежко състояние, поради което се налагало линейката да стигне по възможно най-бързия начин до болничното заведение.Тогава обаче медиците попаднали в задръстване, което за малко не се оказало фатално за детето. На пътя на линейката се изпречили десетки нарушители. Те също се опитвали да избегнат задръстването и минавали в аварийната лента, като по този начин забавили линейката с повече от 30 минути.Въпреки трудното преминаване, линейката стигнала до болнично заведение навреме. Състоянието на детето не било усложнено. Към момента момиченцето е стабилизирано.", "date": "2017.09.05", "title": "Нагли шофьори пречат на линейка, пътуваща по спешност"}
{"url": "https://news.bg/int-politics/severna-koreya-predupredi-che-ima-oshte-podaratsi-za-sasht.html", "text": "Северна Корея обяви, че е изпратила неотдавна \"подърък\" на САЩ и че предстои да им изпрати още подобни, съобщава \"Ройтерс\".Посланикът на Северна Корея в ООН в Женева се обърна към конференция на световната организация, посветена на разоръжаването, два дни след като страната му взриви водородна бомба, което е нейният шести и най-голям ядрен опит досега.\"Неотдавнашните мерки за самоотбрана от моята страна, КНДР, са подарък, изпратен не до някой друг, а тъкмо до САЩ\", изтъкна посланикът на Северна Корея.\"САЩ ще получат още подаръци от моята страна, докато продължават с безразсъдните провокации и безплодните опити да окажат натиск върху КНДР\", предупреди той.", "date": "2017.09.05", "title": "Северна Корея предупреди, че има още \"подаръци\" за САЩ"}
{"url": "https://news.bg/regions/30-voenni-pomagat-za-potushavane-na-pozhara-kray-yambol.html", "text": "30 военни от Сухопътните войски помогнаха за овладяване на последствията от пожара в района на селата Савино и Меден Кладенец, съобщиха от Министерството на отбраната.Военнослужещите участваха с 3 единици техника в овладяването на последствията и ликвидирането на тлеещи огнища на терена на потушения пожар в землището на селата Савино и Меден Кладенец, област Ямбол. Действията на формированието се ръководят от капитан Захарий Димитров.Формированието за овладяване и/или преодоляване на последствията от бедствия при пожар е приведено в действие в 11:00 часа на 5 септември. От армията са помогнали след отправено искане от областния управител на Ямбол.Военнослужещите помогнаха за ограничаване възможността за възобновяване на пожар, както и ликвидиране на тлеещи огнища във вътрешността на горския масив, уточниха от военното ведомство.", "date": "2017.09.05", "title": "30 военни помагат за потушаване на пожара край Ямбол"}
{"url": "https://news.bg/crime/evakuiraha-burgaskiya-sad-zaradi-signal-za-bomba.html", "text": "Евакуираха служителите от сградата на Съдебната палата в Бургас заради сигнал за бомба, съобщиха от съда, цитирани от БНР. Информацията е подадена на спешния тел. 112 около 10.15 ч. от анонимен мъжки глас. Сградата е отцепена и се проверява от компетентните органи. Според графика на заседанията, за днес не е предвидено разглеждането на знакови дела.Преустановени са съдебните заседания. След сигнала съдии, прокурори, администрация и граждани са изведени извън палатата. Сградата ще остане затворена за 24 часа, извършва се проверка за наличието на опасни вещества и предмети.В Бургаската съдебна палата, която е втора по големина след Софийската, се помещават Апелативен съд, Апелативна прокуратура, Окръжен съд, Административен съд, Окръжна прокуратура, Районен съд, Районна прокуратура и Областна дирекция Охрана -Бургас.", "date": "2017.09.05", "title": "Евакуираха Бургаския съд заради сигнал за бомба"}
{"url": "https://news.bg/int-politics/siriyskata-armiya-probi-3-godishnata-obsada-na-grad-deyr-al-zor.html", "text": "Сирийските правителствени сили и техните съюзници са пробили обсадата на град Дейр ал Зор, съобщават сирийските държавни медии.Терористичната групировка ДАЕШ (\"Ислямска държава\") наложи обсада на града преди около 3 години.Подразделения на сирийската армия, които напредваха от запад през последните няколко дни, са се срещнали със сирийските армейски части, които защитават града.По-рано днес руски боен кораб, базиран в Средиземно море, изстреля крилати ракети по позиции на джихадистите край седмия по големина сирийски град.Отвоюването на Дейр ал Зор би представлявало важна част от борбата срещу ДАЕШ главно заради неговото стратегическо разположение. Освобождаването на най-големия град в източната част на Сирия би оставило терористите обкръжени в Централна Сирия, като Ракка остава единствената им крепост, но за неговото завземане тече отделна операция на Сирийските демократични сили, които са подкрепяни от САЩ.", "date": "2017.09.05", "title": "Сирийската армия проби 3-годишната обсада на град Дейр ал Зор "}
{"url": "https://news.bg/crime/sindikatite-na-mvr-gotovi-da-stignat-do-sad-za-promenite-v-zakona-za-mvr.html", "text": "Синдикалната федерация на служителите в МВР заклейми изявления на зам.-министъра на вътрешните работи Красимир Ципов относно допълнителните възнаграждения на служителите в системата на МВР за извънреден труд.Според синдикатите се предлага парите за извънреден труд на полицаите да се променят всяка година. По думите на Ципов всички такива важни въпроси, касаещи социални права на служители, следва да бъдат обсъждани в рамките на Съвет за социално партньорство.Синдикатите припомнят, че промените са заложени в поправките на закона за МВР, които вече са внесени за обсъждане в Народното събрание.На 4 септември МВР е публикувало проект на заповед, с която се регламентира допълнителното заплащане за извънредни дежурства. Според синдикатите и двата проектодокумента са в нарушение на принципите на социалния диалог. И двамата проекта не са били и консултирани или обсъждани със синдикалните организации в МВР при създаването им.Следователно и при двамата проектозакона за промени в закона на МВР има нарушение на императивните разпоредби при изготвянето им, както по Закона за нормативните актове (ЗНА), така и по линия на Споразумение рег.№812100-13250/07.04.2015г., сключено между СФСМВР и министъра на вътрешните работи.Припомняме, според Споразумението между СФСМВР и министъра на вътрешните работи от 7 април 2015 година министърът трябва да покани представители на Федерацията за консултации при обсъждане и подготовка на проектите на нормативни и общи административни актове, включително правилници, наредби, инструкции и заповеди, които касаят трудовите и социално-икономическите права и интереси на служителите.\"Ако г-н Ципов е имал предвид продължение на такава порочна традиция в МВР, то ние ще се съгласим с него\", допълват синдикатите.Според СФСМВР подобно нарушение не може да бъде прието като форма на добър социален диалог, а по-скоро като неспазване на писани норми, което води до възможност за сезиране на компетентния съд. Всичко това би довело до негативен отзвук върху институцията МВР, призвана да съблюдава законността в Република България.", "date": "2017.09.05", "title": "Синдикатите на МВР готови да стигнат до съд за промените в Закона за МВР"}
{"url": "https://news.bg/crime/prokuraturata-nyama-informatsiya-za-azerbaydzhanskata-perachnitsa.html", "text": "В прокуратурата няма сигнали във връзка със случая с \"Азербайджанската перачница\". Това е заявила говорителят на прокуратурата Румяна Арнаудова, съобщи БНР.Според Арнаудова тя е разбрала за случая с \"Азербайджанската перачница\" от медиите.Припомняме, медии в няколко европейски държави съобщиха, че Азербайджан е превеждала 2.5 млрд. евро към високопоставени политически фигури в Европа. Между тези политици бил и българският представител в Европейската банка за възстановяване и развитие Калин Митрев, който е и съпруг на Ирина Бокова.Арнаудова коментира и случая с КТБ. По думите ѝ към момента няма насрочена дата за делото за КТБ. Говорителят на прокуратурата отказа да коментира обвиненията на Цветан Василев и дъщеря му Радосвета Василева, че прокуратурата оказва натиск върху банкера.", "date": "2017.09.05", "title": "Прокуратурата няма информация за \"Азербайджанската перачница\""}
{"url": "https://news.bg/int-politics/putin-predupredi-sasht-da-ne-snabdyavat-ukrayna-s-orazhiya.html", "text": "Руският президент Владимир Путин заяви, че каквото и да е решение от страна на САЩ за доставка на отбранителни оръжия на Украйна ще подхрани конфликта в Източна Украйна и вероятно ще накара проруските сепаратисти да разширят кампанията си там, съобщава \"Ройтерс\".На посещение в Киев през миналия месец американският военен министър Джеймс Матис обяви, че активно разглежда изпращането на смъртоносни оръжия на Украйна, за да ѝ помогне да се отбранява сама, възможност, върху която предишният американски президент Барак Обама наложи вето.Украйна и Русия са в конфликт заради войната в Източна Украйна между проруските сепаратисти и украинските правителствени сили, при която загинаха повече от 10 хил. души за малко повече от 3 години. Киев обвинява Москва, че изпраща войници и тежки оръжия в Донбас, което Русия отрича.Путин, отговаряйки на въпрос след срещата на върха на БРИКС в Китай относно възможността САЩ да снабдяват Украйна с тежки оръжия, коментира, че е работа на Вашингтон да реши на кого да продава или предоставя оръжия, но предупреди срещу подобна стъпка, нещо, което Киев желае.\"Доставянето на оръжия в конфликтна зона не помага на опитите за съхраняване на мира, а само влошава положението\", подчерта руският държавен глава и допълни: \"Подобно решение няма да промени ситуацията, но броят на жертвите би могъл да се увеличи.\"В коментарите, които вероятно ще бъдат интерпретирани като скрита заплаха, Путин намекна, че проруските сепаратисти било вероятно да реагират, като засилят собствената си кампания.\"Самопровъзгласилите се (проруски) републики (в Източна Украйна) разполагат с достатъчно оръжия, включително такива, иззети от другата страна\", посочи още Путин.", "date": "2017.09.05", "title": "Путин предупреди САЩ да не снабдяват Украйна с оръжия"}
{"url": "https://news.bg/politics/vseki-vtori-balgarin-schita-politicheskiya-elit-za-korumpiran.html", "text": "Над две трети от българските избиратели (70%) приемат, че президентът трябва да има водеща роля за контрола над предвиждания нов антикорупционен орган.21% подкрепят предложението контролът да бъде в ръцете на самите управляващи. Това показват данните на национално телефонно проучване на \"Галъп интернешънъл\".Телефонният сондаж е сред 802 интервюирани, проведен на 3 и 4-ти септември. Изследването е част от регулярната програма на \"Галъп интернешънъл\" за отчитане на обществените настроения.Всеки втори счита ГЕРБ за корумпирана партия, точно толкова пълнолетни българи мислят същото и за БСП. Българите масово възприемат политическия елит за корумпиран. По отношение и на двете партии еднакъв дял (по 37%) са на противното становище. На въпроса коя от тези две партии е по-корумпирана, разпределението на мненията е: ГЕРБ - 37%, БСП - 26%, и двете - 17%.Политическият сезон започва и със засилени взаимни обвинения между управляващи и опозиция в корупция, обобщават социолозите. Двата основни скандални случая, които се тиражират от медиите - т.нар. \"\" и \"\", са достигнали до огромното мнозинство от избирателите - съответно до 70% и 84%.Над два милиона българи твърдят, че лично знаят и за други случаи на партиен рекет, на облагодетелстване на партии чрез ''доброволни'' дарения. Очевидно \"Суджукгейт\" е само върхът на айсберга, пишат социолозите.А по отношение на случая с фалита на КТБ вече се е оформила доминираща интерпретация в масовото съзнание - за 70% от пълнолетните българи банката е умишлено фалирана, за да се разграбят активите й. Всеки шести (15%) счита, че вината изцяло е на банкера Василев, а 6% са съгласни и с едното, и с другото. Подобни обществени нагласи не вещаят бързо изчезване на случая от масовото съзнание, а и от политическата борба в страната.", "date": "2017.09.05", "title": "Всеки втори българин счита политическия елит за корумпиран"}
{"url": "https://news.bg/regions/miyat-pametnika-na-saedinenieto-v-plovdiv.html", "text": "Страната се подготвя за честването на 132-та годишнина от Деня на Съединението на Източна Румелия с Княжество България.В Пловдив се извършва традиционното измиване на Паметника на Съединението, който се намира на площад \"Съединение\", на булевард \"6-ти Септември\". БГНЕС съобщава, че тази година паметникът ще бъде измит с 15 литра шампоан с аромат на люляк.Припомняме, Паметникът на Съединението в Пловдив е изграден през 1985 година от склуптора Величко Минеков. Монументът е направен в чест на 100-годишнината от Съединението.Паметникът представлява фигура на млада жена с крила, като жената олицетворява съединението на Княжество България с Източна Румелия, а крилата са символ на стремежа за единство, мир и свобода на българския народ.", "date": "2017.09.05", "title": "Мият Паметника на Съединението в Пловдив"}
{"url": "https://news.bg/regions/arheolozi-tarsyat-dvoretsa-na-konstanstin-veliki-pod-ploshtada-sv-nedelya.html", "text": "Археолози продължават разкопките и проучванията на площад \"Света Неделя\" в центъра на София.Експертите от Националния археологически и исторически музей към Българската академия на науките продължават да търсят останки от обществени сгради под площада \"Света Неделя\". Предполага се, че в района е имало обществени сгради, от които се е управлявала антична Сердика, съобщи БГНЕС.Археолозите предполагат, че една от въпросните обществени постройки може трябва да е двореца на император Константин Велики, който е управлявал Източната Римска империя от 324 година до смъртта си през 337 година.", "date": "2017.09.05", "title": "Археолози търсят двореца на Констанстин Велики под площада \"Св. Неделя\""}
{"url": "https://news.bg/disasters/milioni-v-opasnost-ot-nay-tezhkoto-zasushavane-v-etiopiya-ot-godini.html", "text": "Етиопия е изправена пред най-тежкото засушаване от години, съобщава \"Асошиейтед прес\".Икономическият растеж през последното десетилетие превърна източноафриканската страна в една от най-бързо развиващите се страни в Африка, но затънтените селски краища страдат от години от липса на дъжд.Властите посочват, че повече от 8 млн. души се нуждаят от спешна хранителна помощ. Загинали са стотици хиляди глави добитък, които са от критична важност за оцеляването на полуномадското население.Ръководителите на три световни агенции за хуманитарна помощ направиха рядко съвместно посещение на място.Хуманитарните работници твърдят, че положението е засенчено от сушата в съседна Сомалия и гладът, който беше обявен за кратко по-рано тази година в части от съседен Южен Судан. Над 27 млн. души в Източна Африка се нуждаят от хранителна помощ главно заради сушата, алармират от Организацията по прехрана и земеделие към ООН (ФАО).", "date": "2017.09.05", "title": "Милиони в опасност от най-тежкото засушаване в Етиопия от години"}
{"url": "https://news.bg/society/bogati-sme-na-istoriya-tryabva-da-se-investira-mnogo-no-s-logika-kategorichen-kulturniyat-ministar.html", "text": "Министърът на културата Боил Банов посети днес \"Град на мъртвите\" на Перперикон. Днес в напълно разкрития обект беше обявен за закрит успешния летен археологически сезон за 2017 г.Това е първото посещение на министър Банов на историческия връх. Ресорният министър изрази възхищението си от мястото и заяви, че тази година държавата е отпуснала с 1 милион лева повече за археологически проучвания. По думите му освен на Перперикон успешна година се отчита и за доста други места. Банов изтъкна, че в положителен смисъл се усеща удвоения бюджет за проучвания. Министърът на културата подчерта, че ще се запазят средствата, които сега се отпускат, а ведомството ще продължи да работи за повече. \"Важното е нещата да не са самоцелни, богати сме на история, трябва да се инвестира много, но с логика. Трябва да се инвестира в обекти, които могат да се социализират\", подчерта министър Банов. На официалната визите на министъра, ръководителят на разкопките археологът проф. Николай Овчаров показа находките от този археологически сезон.\"Това е 18-та поредна кампания и да се надяваме, че ще сме живи и здрави да продължим и догодина\", коментира проф. Овчаров.Той разказа подробности от работата си в последните три месеца. \"Некрополът е много интересен, защото е изключително интензивен и продължава проучването му, там са открити накити, обеци, пръстени, наушници, които запълват цяла витрина. Площадът около Базиликата, който е много голям и е изпълнявал ролята на римските форуми, открихме големи кръгове, които са може би от къснобронзовата епоха - светилища от предхристиянски период, т.е. - структурата на Южния портал се изяснява, но са необходими поне две години интензивни разкопки\", подчерта проф. Овчаров.Перперикон е отворен за посещения, въпреки че официално археологическият сезон е обявен за приключил.", "date": "2017.09.05", "title": "Богати сме на история, трябва да се инвестира много, но с логика, категоричен културният министър"}
{"url": "https://news.bg/crime/hvanaha-21-godishen-da-shofira-s-4-vida-droga-v-kravta.html", "text": "Органите на реда в Доспат са заловили шофьор, дрогиран с 4 различни вида наркотици.По случая е установено, че 21-годишният младеж е от село Рибново, община Гърмен. Той е бил спрян за проверка в Доспат, посочва БНР.В хода на проверката обаче полицаите установили, че водачът е шофирал под въздействието на 4 вида дрога - метаафетамин, амфетамин, кокаин и опиати. Шофьорът е задържан за срок до 24 часа в полицейското управление в Девин.МВР съобщават и за случай на пострадали при възникнало пътнотранспортно произшествие в Смолянско. По случая е изяснено, че на пътя в село Стойките, област Смолян, пред автомобила на 34-годишен мъж от рудоземското село Чепинцип внезапно изскочил кон. Коняк бил собственост на 68-годишен местен жител.Вследствие на удара леко е пострадало 5-годишно момиче, което пътувало в автомобила.", "date": "2017.09.05", "title": "Хванаха 21-годишен да шофира с 4 вида дрога в кръвта"}
{"url": "https://news.bg/comments/davash-li-davash-balkandzhi-jovo-smg-na-valtsite.html", "text": "Някой сеща ли се какво е СМГ? Това е училището, в което се разпореждат сектанти, гейове преподават на учениците, а директорът му (по-известен като дякон Тони), го извежда полиция, защото не иска да се предаде.Сигурно някои знаят и коя е Ваня Кастрева. Това е жената, която безславно се прочу покрай разясненията за отпадането на Балканджи Йово от задължителната учебна програма, докато даваше интервюта в качеството си на заместник на ексцентричния просветен министър Тодор Танев. След този безславен рейд по телевизиите, тя беше наказана да оглави Регионалното управление на образованието в София. И на практика я превърнаха в образователен министър на града с най-много ученици и училища в държавата. Това е жената, чиято триумфална усмивка от вчера насам е по всички медии. Ще помисли човек, че е унищожила най-важната клетка на Ислямска държава, но всъщност успя да обезглави само едно от елитните училища в страната.Защото уволни директора му Антони Стоянов, когото преди 5 години собственоръчно назначи. Но той не оправда доверието. Доказва го \"документ от 30 страници\", който никой освен нея и шефовете й от МОН, не е виждал.Но пък всички, които имат отношение към прочутата математическа гимназия и образованието изобщо знаят, че това е потомствен учител и директор. Същият, който прави \"неприятни\" аналогии с просветата през Възраждането, когато Законът за образованието е бил една страница. Същият, който разправя наляво и надясно, че в нормалните държави правителството подкрепя талантливите деца и че ако някой иска да направи дарение, ще трябва да се вкара в сложна процедура с доказване на средствата, докато за хазарт или порнография могат да се дадат хиляди левове и никой не те пита откъде са ти парите, нито те карат да сключваш договор.Същият, който разсъждава върху явната несправедливост училището да плаща ДДС върху средствата, придобити от подготвителни курсове, когато частните училища са освободени от този налог, защото са от сферата на образованието. Това е онзи неуправляем директор, който се \"подигра\" с гордостта на МОН проекта \"Моят час\", споделяйки, че училището много би искало да се включи в разпределянето на средствата по него, но не било в състояние да осигури 70 изоставащи ученика, задължително условие, просто защото в СМГ няма изоставащи ученици.И ред други арогантни изявления, които бъркат в здравето на родния просветен чиновник. Но той вече е обезвреден. Днес ще стане известен временно изпълняващият длъжността, който ще има сложната задача да проучи \"казуса\" с преподавателката Петя Тодорова, която беше уволнена от вече бившия Антони Стоянов заради конфликт на интереси. Тодорова сигурно стяга белия кон за триумфалното си завръщане, защото никой не се съмнява, че ще бъде възстановена.Тя ще може спокойно да продължи да обучава талантливите си математици, да ги води по олимпиади, да води курсове и всичко, което е правила като един наистина добър учител до момента. Е, може би временно няма да е член на Националната комисия по организирането и провеждането на \"Европейско Кенгуру\", вероятно няма да е и член на Управителния съвет на настоятелството на СМГ, но нищо не пречи, като поутихне ехото от скандала, да възстанови позициите си в двете възлови \"управления\".Тя е признат математик, съобразителна жена, и сигурно вече си е дала сметка, че беше употребена в разчистването на сметки с елитната гимназия, в която редовно има надпланов прием, докато чиновниците в МОН предприемат отчаяни действия да събират отпадащите от системата ученици. Не за друго, а защото са имали глупостта да поемат ангажимент пред Европейската комисия, да го направят. А комисията гледа и мониторира. Вероятно на европейските чиновници ще им се стори странно, че у нас Кенгуру-то е с двама организатори - Съюза на математиците в България и Сдружение \"Европейско кенгуру\", председателят на което по някаква нелепа случайност е председател и на Националната комисия.Но това, което за тях е странно, у нас е редно. Нищо, че пред погледа на МОН се разигра една трагикомедия с класирането на учениците, подготвяни от двете конкурентни организации, която ощети деца с качества, демотивира ги, но пък от друга страна им даде да разберат какво ги очаква в реалния живот - нелоялна конкуренция, удари през пръстите, ако посегнеш на нечии чужди пари (такси) и уволнение, ако много рипаш да си търсиш правата.В тези уроци образователното ни министерство няма равен. Но трябва да им се признае - скандалът със столичната математическа гимназия свърши добра работа. Покрай неговия шум тихо бяха одобрени новите учебници, с чиито бисери тепърва ще се запознаваме, без значение дали са черно-бели или цветни (една друга измислена драма). Ще се поотложи и най-важният разговор - за адекватността на образователната система, която със своето вехто съдържание отдавна е угасила интереса към просветата у младото поколение.Предстои да видим и какво ще съберат мобилните групи, които и в момента шетат из гетата да мотивират малцинствата да си пуснат децата на училище. Вероятно ще ни сюрпризират с някой опреснен стандарт, въпреки че се умориха - цяло лято генерираха идеи как да спасят образованието.За СМГ предлагам да не се тревожим - тя е съществувала и преди Ваня Кастрева и Красимир Вълчев, ще оцелее и след тях (както се случи и с Немската гимназия, на която също измислиха конфликт преди година). Нищо че скандалът потроши нервите на деца и родители и омаскари кадърни учители. Те, децата, ще завършат и ще си плюят на петите, а ние, които оставаме, ще седнем с ракията пред телевизора, гладни за поредния скандал.", "date": "2017.09.05", "title": "Даваш ли, даваш, Балканджи Йово, СМГ на вълците"}
{"url": "https://news.bg/education/prof-nikolay-lazarov-oglavyava-fond-nauchni-izsledvaniya.html", "text": "Проф. Николай Лазаров е новият председател на Управителния съвет на Фонд \"Научни изследвания\" (ФНИ), съобщава Министерството на образованието и науката.Заместник на Лазаров ще бъде досегашният председател на Изпълнителния съвет на ФНИ проф. Георги Вайсилов.И двамата ръководители на ФНИ са избрани при тайно гласуване на първото заседание на новия Изпълнителен съвет на ФНИ. И двама са избрани с пълно мнозинство от десет гласа.Новият шеф на ФНИ Николай Лазаров e професор по анатомия, хистология и цитология с изследователски интереси в областта на клетъчната биология, невробиологията и др. През последните 5 години Лазаров е публикувал над 50 научни труда, цитирани над 500 пъти. Лазаров е ръководил и участвал в 11 научноизследователски проекта.Георги Вайсилов е професор в Химическия факултет на Софийския университет \"Св. Климент Охридски\". Вайсилов е автор на 96 научни статии, над 80 доклада на международни и национални научни конференции и над 30 семинара във водещи световни научни центрове. През 2013 г. е носител на награда \"Питагор\" за утвърден учен в областта на природните науки и математиката. От 2015 г. е председател на Изпълнителния съвет на ФНИ.Останалите нови членове на Изпълнителния съвет на ФНИ са: проф. Виржиния Кирякова; проф. д-р Явор Енчев; проф. Екатерина Ангелова Бъчварова; проф. д-р Диана Копева; проф. днс Стефан Денев; проф. дтн Светослав Николов; проф. дфн Иван Узунов; проф. дфн Диана Иванова и представителят на МОН в ФНИ Димитър Андреев.В МОН в периода юли - август са били депозирани общо 46 предложения за номиниране на членове на ФНИ. Кандидатурите са били излъчени от ръководствата на висшите училища, Българската академия на науките (БАН), Селскостопанската академия, Националния център по проблеми на общественото здраве и една номинация от пет хабилитирани учени.След проверка на наукометричните показатели на кандидатите е било установено, че 17 учени покриват изискванията на Правилника на Фонд \"Научни изследвания\". Всички номинирани са проверени служебно в базите данни \"Scopus\", \"Web of Science\", \"Google Scholar\" и \"Inspire\".За областите, в които е имало повече от един учен, отговарящ на изискванията на Правилника на Фонд \"Научни изследвания\", е бил предложен кандидатът с по-добри наукометрични показатели.В окончателния състав на Изпълнителния съвет влизат представители на 7 висши училища, двама учени от БАН и един предложен от пет хабилитирани учени.Биографиите на членовете на Изпълнителния съвет ще бъдат достъпни на сайта на Фонд \"Научни изследвания\".", "date": "2017.09.05", "title": "Проф. Николай Лазаров оглавява Фонд \"Научни изследвания\""}
{"url": "https://news.bg/energy/balgarskata-i-rumanskata-elektroprenosna-mrezha-da-si-pomagat-pri-avarii.html", "text": "България и Румъния обсъждат как да предоставят аварийна помощ между своите електропреносни системи. Това може да стане чрез споразумение между електроенергийните оператори.За това се договориха министърът на енергетиката Теменужка Петкова и румънският й колега Тома-Флорин Петку, съобщиха от енергийното министерство.Предстоящото председателство на България и Румъния на Съвета на Европейския съюз, съвместното сътрудничество в областта на електроенергийния и газовия сектор бяха сред темите, обсъдени по време на шестото заседание на съвместната работна група в сферата на енергетиката между България и Румъния.\"Енергийното сътрудничество между страните ни е на много добро равнище, както в сферата на природния газ, така и в електроенергетиката. Сигурността на енергийните доставки е сред основните приоритети на Европейския съюз, заложена е като приоритет и в управленската програма на настоящето българско правителство\", каза министър Петкова по време на срещата.Българският и румънският енергиен министър бяха категорични, че с въвеждането в експлоатация на интерконектора България-Румъния страните са дали отличен пример за изпълнение целите на Европейския енергиен съюз.Междусистемната газова връзка е важна както за диверсификацията на източниците и маршрутите за доставка на природен газ, така и за развитието на пазара на природен газ в региона, допълниха двамата енергийни министри. В края на годината ще бъде завършена компресорна станция \"Подишор\", което ще позволи фукциониране на проекта в неговата цялост.На работната сесия бе обменена информация и за офшорното проучване на нефт и природен газ в Черно море. Румънските експерти се инересуват как могат да доставят природен газ от местен добив в румънските блокове на Черно море към българската газопреносна система. Възможността да бъдат обединени пазарите за електроенергия бе една от идеите, представени на срещата.Относно новата директива, която завишава изискванията на ЕС за големите горивни инсталации, българският енергиен министър представи искането на дерогация. България и Румъния ще заемат обща позиция пред Европейската комисия, така че да се даде възможност за продължаване работата на въглищните централи, стана ясно на срещата.", "date": "2017.09.05", "title": "Българската и румънската електропреносна мрежа да си помагат при аварии"}
{"url": "https://news.bg/disasters/boing-777-katsna-avariyno-v-tokio.html", "text": "Самолет на авиокомпанията Japan Airlines (JAL) се е приземил аварийно на международното летище \"Ханеда\" в японската столица Токио, малко след като излетял.Причината - сблъсък с птица, съобщи говорителят на авиокомпанията, цитиран от \"Ройтерс\".Няма ранени сред 248-те пътници на борда на самолета.Видео кадри показват пламъци, излизащи от един от двигателите на \"Боинг 777\" скоро след излитането му. Причината все още се разследва, макар че се смята, че причината е удар с птица.Самолетът е бил за Ню Йорк, като е имало 233 пътници и 15 души екипаж.", "date": "2017.09.05", "title": "Боинг 777 кацна аварийно в Токио"}
{"url": "https://news.bg/politics/ogramotyavaneto-edinstven-pat-za-integratsiya-na-tsiganite-spored-karakachanov.html", "text": "Вицепремиерът и министър на отбраната Красимир Каракачанов иска реални стъпки за решаване на проблема с ромската неграмотност, изтъква той в интервю пред БНТ.По думите му нужни са и по-строги мерки срещу ромската престъпност. Според Каракачанов трябва да се работи реално за премахването на проблема с ромската неграмотност. Красимир Каракачанов заяви още, че това е единственият път за интеграция на малцинствата.Министърът на отбраната изтъкна още, че неграмотността в тази общност е огромна, цитирайки данни, че 206 хиляди деца в България, голямата част от които циганчета, от 7 до 18-годишна възраст са неграмотни.Според Каракачанов трябва да бъде въведено задължително връщане в училище. \"Дори трябва да въведем образователната повинност, задължително, не ме интересува, че си пропуснал 16 години - връщаш се в училище и учиш\", отсече министъра на отбраната.Според Каракачанов един от основните проблеми е изучаването на български език. \"Няма как да се интегрираш в обществото, когато не знаеш да пишеш и говориш на български език. За какви права говориш, когато няма как да си намериш работа в нормална фирма или предприятие, когато не владееш езика на мнозинството - не можеш да пишеш и да четеш\". Обяснява вицепремиерът.Той призова да действаме и да разберем, че е крайно време да спрем да разглеждаме тези проблеми от една страна в чисто етнически план, а от друга страна да спрем да ги разглеждаме като някакъв проблем, за който някой в Брюксел щял да ни се скара, завърши Каракачанов.", "date": "2017.09.05", "title": "Ограмотяването - единствен път за интеграция на циганите според Каракачанов"}
{"url": "https://news.bg/bulgaria/rabotnitsi-iskat-darzhavna-zashtita-ot-nekorektni-rabotodateli.html", "text": "Около 50 ощетени работници от цялата страна излязоха на протест пред сградата на Народното събрание срещу работодателския произвол. Сред протестиращите са миньори от Бобов дол и мина \"Оброчище\", шивачки от Ветрен и Дупница, служители на \"Макс Телеком\" и бивши работници на фалиралата верига магазини \"Пикадили\".Недоволстващите настояват да им бъдат изплатени дължимите заплати, обезщетенията и отпуските и да им бъдат внесени здравните осигуровки, както е предвидено в законовите норми. Протестиращите искат и законодателни промени, които забраняват на фирми, дължащи пари на работниците си, да могат да бъдат прехвърляни на трети лица. Също така работниците настояват да се увеличи срокът за подаване на документи във фонда за гарантиране на вземанията на 1 година. Според тях трябва да се инкриминализира неизплащането на заплати.Служителката на \"Пикадили\" Ирина Георгиева сподели, че фирмата трябва да й изплати 2 заплати. Тя не е изгубила надежда, че все пак ще си получи парите. \"Надявам се депутатите вътре да се вслушат\", допълни Георгиева.На протеста присъства и омбудсманът Мая Манолова. Тя определи исканията на протестиращите като основателни.\"Хората са работили и очакват да си получат заплатите, но работодателят се крие, прехвърля фирма, работи на същото място под друго име или просто им казва най-нагло, че няма да плати това, което те са си изработили\", каза Манолова.Според нея в тези случаи държавата е тази, която трябва да застане зад гражданите. Тя допълни, че има пропуски в законодателството, които дават възможност това безобразие да се случва.Манолова уточни, че е внесла още в първия работен ден законодателни промени. Вместо обаче да ги обсъдят, депутатите са направили анкетна парламентарна комисия, която да разследва. В крайна сметка комисията е внесла само някои от предложенията на Манолова. Тя посочи, че едно от предложенията й е да се забрани да се продава фирма, без да са изплатени заплатите.", "date": "2017.09.05", "title": "Работници искат държавна защита от некоректни работодатели"}
{"url": "https://news.bg/crime/11-godishno-dete-otkrito-prostrelyano-v-glavata-s-lovna-pushka.html", "text": "Прокуратурата в Панагюрище разследва инцидент в Стрелча, при който 11-годишно дете е умряло от огнестрелна рана.На 4 септември около 18 часа в къща е намерено момче, починало от прострелване в главата с ловна пушка.Към момента се извършват процесуално-следствени действия. Направен е оглед на местопроизшествието и се разпитват свидетели.Властите разследват с кого се е срещало или говорило детето в деня на инцидента. До сега е ясно само, че раната в главата на детето е от ловна пушка ИЖ, 12-ти калибър. Оръжието е собственост на бащата на момчето.", "date": "2017.09.05", "title": "11-годишно дете открито простреляно в главата с ловна пушка"}
{"url": "https://news.bg/int-politics/putin-vini-amerikanskata-politicheska-varhushka-v-lipsa-na-politicheska-kultura.html", "text": "Руският президент Владимир Путин коментира неотдавнашното затваряне и обиски на руски дипломатически имоти в САЩ.Путин обвини американската политическа върхушка за липсата на политическа култура във връзка със ситуацията с руските дипломатически учреждения в САЩ, подчертавайки, че Москва има правото да решава дали да съкрати още броя на служителите в американското посолство в Москва със 155 души до достигане на пълно изравняване със служителите в дипломатическата мисия на Русия в САЩ, но засега няма да го прави.По думите на Путин, Москва и Вашингтон се били споразумели да изравнят броя на дипломатическите служители в Русия и САЩ. В Русия са работели около 1 300 американски дипломати, а руските в САЩ са 455. При това, по думите на Путин, в тези 455 служители Русия е включила и 155 души, работещи към ООН, които \"строго погледнато, не са дипломати с акредитация от Държавния департамент на САЩ, а са сътрудници на международна организация\".\"Строго погледнато, ако говорим за пълен паритет, от 455-те дипломати на САЩ в Москва трябва да се извадят още 155 души. Затова си остяваме правото да вземем решение и по тази бройка американски дипломати, но засега няма да го правим, ще видим как ще се развие ситуацията по-нататък\", посочи Путин на пресконференция след приключването на срещата на върха на БРИКС, съобщават руските медии.Той обяви, че ще възложи на руското външно министерство да се обърне към американски съд заради конфискацията на руска дипломатическа собственост в САЩ.\"Що се отнася до сградите и съоръженията (на руската дипломатическа мисия в САЩ), това действително е нещо безпрецедентно. Американската страна лиши Русия от правото да ползваме наше имущество. Това е явно нарушение на имуществените права на руската страна. Поради което за начало ще възложа на руското външно министерство да се обърне към съда. Да видим как работи хвалената американска съдебна система\", заяви Путин.", "date": "2017.09.05", "title": "Путин вини американската политическа върхушка в липса на политическа култура"}
{"url": "https://news.bg/economics/prodavat-na-targ-nay-stariya-hlebozavod-vav-veliko-tarnovo.html", "text": "Продават на търг най-стария хлебозавод във Велико Търново. Частен съдебен изпълнител е обявил за над 4 милиона лева старата хлебарска фабрика за да изпълни исканията на банка-кредитор, съобщи БНР.Бившите работници имат неизплатени заплати и обезщетения, които търсят по съдебен път или от Фонда за гарантирани вземания.Имотът е 24 декара и половина, а в него има 10 сгради. Хлебозаводът беше продаден от Община Велико Търново на габровска фирма преди 16 години. Общината все още чака да получи дължимите ѝ 430 000 долара. Сега собственици на фалиралото дружество са три фирми, чието седалище е в САЩ.Производството в хлебозавод спря това лято. Освободените работници и административен персонал имат да получават поне по две заплати и дължимите обезщетения за предизвестие и неползван отпуск. Също през лятото имаше проверки от Инспекцията по труда и Агенцията по безопасност на храните, чиито резултати не бяха оповестени.", "date": "2017.09.05", "title": "Продават на търг най-стария хлебозавод във Велико Търново"}
{"url": "https://news.bg/economics/1-0-rast-na-bvp-spryamo-parvoto-trimesemie.html", "text": "По предварителни данни произведеният брутен вътрешен продукт през второто тримесечие на 2017 г. възлиза на 24 149 млн. лв. или 12 347 млн. евро по текущи цени човек от населението се падат 3 405 лв. от стойностния обем на показателя или 1 741 евро. Създадената от отраслите на националната икономика брутна добавена стойност през второто тримесечие на 2017 г. възлиза на 20 837 млн. лв. по текущи цени. През второто тримесечие на 2017 г. относителният дял на аграрния сектор в добавената стойност на икономиката увеличава равнището си с 0.2 % спрямо същото тримесечие на 2016 г. до 4.1%. Индустриалният сектор пък намалява относителния си дял с 0.6 процентни пункта до 29.5%. Относителният дял на добавената стойност от дейностите в сферата на услугите, се увеличава до 66.4% при 66.0% през съответния период на предходната година.За крайното потребление през второто тримесечие на 2017 г. се изразходват 75.4% от произведения БВП. Инвестициите формират 21.3% от произведения БВП. Външнотърговското салдо от стоки и услуги е положително.През второто тримесечие на 2017 г. БВП нараства спрямо предходното тримесечие с 1.0% според сезонно изгладените данни. Брутната добавена стойност в икономиката нараства с 0.9%.По предварителни данни за второто тримесечие на 2017 г. крайното потребление нараства с 0.4%, а бруто образуването в основен капитал - с 2.3% спрямо предходното тримесечие. Износът и вносът на стоки и услуги увеличават равнището си спрямо предходното тримесечие - съответно с 2.0 и 1.1%.БВП нараства с 3.6% през второто тримесечие на 2017 г. в сравнение със същото тримесечие на предходната година според сезонно изгладените данни.През второто тримесечие на 2017 г. спрямо същото тримесечие на предходната година брутната добавена стойност се увеличава с 3.7%. По отношение на компонентите на крайното използване основен принос за регистрирания положителен икономически растеж има крайното потребление с ръст от 4.2%. Износът на стоки и услуги се увеличава с 6.5%, а вносът на стоки и услуги се увеличава със 7.7%.", "date": "2017.09.05", "title": "1.0% ръст на БВП спрямо първото тримесемие"}
{"url": "https://news.bg/finance/50-danakoplattsi-sa-potarsili-informatsiya-po-telefona-na-nap.html", "text": "50 души са се обадили в Националната агенция по приходите, за да разберат колко данъци и осигуровки дължат. От 5 септември всички, които притежават ПИК, могат да правят справка за дължимите си данъци и осигуровки и чрез колцентъра на Агенцията, съобщиха от НАП.На телефона на приходната агенция може да се получи разяснение и за декларирани данни пред НАП. Единственото условие е питащите да се идентифицират чрез своя ЕГН или ЕИК по БУЛСТАТ и последните четири цифри на персоналния си код.Тази възможност се отвори с последните промени в Данъчно-осигурителния процесуален кодекс, които позволиха на НАП да предложи новата услуга през юни 2017 г.Освен по телефона, данъчно-осигурителна информация клиентите на Агенцията могат да получат онлайн - с ПИК и електронен подпис, както и в офисите на НАП.На телефона на информационния център на НАП 0700 18 700 гражданите и представителите на фирмите могат да получат насоки за декларирането и плащане на данъци и осигурителни вноски. Това може да стане и на електронния адрес -infocenter@nra.bg.Освен това могат да ползват и автоматичните услуги, които не изискват разговор с оператор и са достъпни 24 часа в денонощието, 7 дни в седмицата: проверка на здравен статус, справка за регистрация по ДДС и др.Телефонното обаждане към 0700 18 700 е на цената на градски разговор от цялата страна за абонатите на стационарни телефони. Обажданията от мобилни телефони се заплащат по стандартната тарифа на съответния мобилен оператор. Колцентърът на НАП приема също и сигнали за неиздаване на касови бележки и други данъчни и осигурителни нарушения.", "date": "2017.09.05", "title": "50 данъкоплатци са потърсили информация по телефона на НАП"}
{"url": "https://news.bg/int-politics/putin-predupredi-za-globalna-katastrofa-vav-vrazka-sas-severna-koreya.html", "text": "Руският президент Владимир Путин обяви, че налагането на по-тежки санкции срещу Северна Корея заради ядрената ѝ програма, щяло да бъде контрапродуктивно и предупреди, че заплахите (на САЩ, б. р.) за военни действия могат да предизвикат \"глобална катастрофа\", съобщава \"Ройтерс\".Путин, говорейки на пресконференция след срещата на върха на БРИКС в Китай, разкритикува американската дипломация в кризата около Северна Корея и възобнови призива си за преговори, посочвайки, че Пхенян нямал да прекрати изпитанията на ракети, докато не се почувства сигурен.\"Русия осъжда опитите на Северна Корея, ние смятаме, че те са провокация... (Но) засилването на военната истерия няма да доведе до нищо добро. Това би могло да доведе до глобална катастрофа\", предупреди руският държавен глава.\"Няма друг път освен мирния\", допълни Путин.Русия, която има обща граница със Северна Корея, многократно се присъедини към Китай, призовавайки за преговори с Пхенян, намеквайки, че САЩ и Южна Корея трябва да прекратят всички важни военни учения в замяна на спирането на тестовете на оръжия от страна на Северна Корея.Въпреки че е определил допълнителните санкции срещу Северна Корея като \"път към нищото\", Путин заяви, че Русия е готова да обсъди \"някои подробности\" около проблема, без да дава подробности.Руският държавен глава също така разкритикува остро САЩ, подчертавайки, че е нелепо Вашингтон да иска помощта на Москва за Северна Корея, след като санкционира руски компании, които американските власти обвиниха в нарушаване на санкциите срещу Северна Корея.\"Нелепо е да ни поставят в един и същи списък (със санкции) като Северна Корея и след това да искат нашата помощ за налагане на санкции на Северна Корея\", коментира Путин.\"Това се прави от хора, които бъркат Австралия с Австрия\", подчерта той.", "date": "2017.09.05", "title": "Путин предупреди за \"глобална катастрофа\" във връзка със Северна Корея"}
{"url": "https://news.bg/world/v-sarbiya-proveryavat-srednata-skorost-elektronno.html", "text": "От 1 септември 2017 г. на територията на Република Сърбия започна прилагането на електронен контрол на средната скорост на МПС, движещи се по автомагистралите в страната. Това съобщават от Министерство на външните работи.За тази цел устройствата, които отчитат часа на преминаване през пунктовете за заплащане на магистралните такси, са синхронизирани. Ако при преминаването между два пункта средната скорост на автомобила е надвишила максимално допустимите 120 км/ч, служители на пътна полиция налагат глоби на място.Глобите са между 3000 и 120000 динара, като в зависимост от нарушението могат да бъдат придружени с наказани лишаване от свобода за 15 дни и лишаване от право на управление на МПС.При превишаване на средната скорост, тя ще се изписва на касовата бележка, която се получава при заплащане на магистралните такси.", "date": "2017.09.05", "title": "В Сърбия проверяват средната скорост електронно"}
{"url": "https://news.bg/politics/promenite-v-zakona-za-mvr-vrashtat-porochni-targovski-praktiki-preduprezhdavat-chastnitsite.html", "text": "Под една или друга форма МВР започва да връща практиката за търговска дейност. Това заяви на пресконференция изпълнителният директор на Индустриален клъстер \"Сигурност\" Татяна Иванова във връзка с предложенията за промени в Закона за частната охранителна дейност и МВР.Проблемът при предложения законопроект за частна охранителна сигурност е, че той е приет без обществено обсъждане, посочи Иванова на пресконференция в Българската стопанска камара. По думите ѝ липсва и оценка на въздействието. Тя посочи, че ще се увеличи административната тежест.Освен това има и други промени, които ще въздействат върху бизнеса. Например наредбата, която министърът на вътрешните работи ще издаде относно минималните стандарти за бизнеса. По думите на Татяна Иванова това означава, че с една наредба министърът ще регламентира на фирмите какви минимални изисквания трябва да покрият.Това е пряка намеса на държавата в стопанската дейност, посочи Иванова.По думите ѝ не може по този начин държавата да определя как едно дружество да си върши работата.Иванова допълни, че терминологията в проектозакона противоречи на всички приети терминологии. Въведеното изискване за задължително членство в сдружение за получаване на лиценз също е нарушение, посочи Иванова.С промените в закона за МВР се възвръщат част от порочните практики МВР да осъществява търговска дейност, смята Иванова. Според нея за това ще спомогне и промяната, според която лицата, които работят на трудово правоотношение и не извършват полицейска дейност, вече ще могат да охраняват стратегически обекти. Според сегашното законодателство тези обекти могат да се охраняват само от полицаи. ДП \"Център за предоставяне на услуги\" ще представлява пряка конкуренция на бизнеса, алармира Иванова.Изпълнителният директор на Индустриален клъстер \"Сигурност\" сподели, че всички тези промени ще доведат до административен хаос, въвеждане на допълнителна административна тежест и възстановяване на порочните практики на МВР да конкурира частния бизнес. Това ще доведе и до нестабилност в сектора.", "date": "2017.09.05", "title": "Промените в закона за МВР връщат порочни търговски практики, предупреждават частниците"}
{"url": "https://news.bg/int-politics/kitay-skastri-tramp-prizova-za-borba-s-protektsionizma-i-klimatichnite-promeni.html", "text": "Китайският президент Си Цзинпин заяви по време на срещата на върха на БРИКС, която се провежда в Китай, че въпреки че световната икономика се е подобрила, рисковите фактори също са се увеличили, съобщава \"Ройтерс\".Китайският държавен глава порица неотдавнашната съпротива на САЩ към международните споразумения - включително за климата от Париж.По думите му, нововъзникващите и развиващите се пазари били основният двигател на световния растеж и че такива страни трябва да работят в тясно сътрудничество за изграждането на отворена световна икономика.Китай използва срещата на страните от БРИКС - Бразилия, Русия, Индия, Китай и Южна Африка - и други развиващи се икономики да подчертае необходимостта от насърчаване на либерализацията на търговията и отворена световна икономика.Срещата на БРИКС също така даде на Китай последен шанс да се позиционира като закрилник на глобализацията на фона на дневния ред на американския президент Доналд Тръмп за поставянето на Америка на първо място.\"Многостранните търговски преговори постигат напредък само с големи трудности, а изпълнението на Парижкото споразумение за климата беше посрещнато със съпротива\", подчерта Си Цзинпин, очевидно имайки предвид действията на Тръмп.\"Някои страни станаха по-насочени навътре и желанието им да участват в глобалното сътрудничество за развитие намаля\", допълни китайският президент.", "date": "2017.09.05", "title": "Китай скастри Тръмп, призова за борба с протекционизма и климатичните промени "}
{"url": "https://news.bg/crime/i-v-dobrich-opredeliha-prokuror-koyto-da-sledi-za-napadenieto-nad-meditsi.html", "text": "В Окръжната прокуратура в Добрич вече е определен прокурор, който пряко следи сигнали за агресия срещу медици, съобщиха от Апелативната прокуратура - Варна.Това стана след среща в Добрич за създаване на механизъм за реакция и мерки за реакция при престъпления от общ характер срещу медици. Тя бе в изпълнение на заповед на главния прокурор Сотир Цацаров по изпълнение на споразумение между Прокуратурата на Република България и Министерството на здравеопазването.На разговора присъстваха представители на МБАЛ - Добрич, Центъра за спешна медицинска помощ и ОД на МВР. На нея са били обсъдени мерки за реакция и изработване на механизъм при установяване на данни за престъпления от общ характер срещу медици от болниците и спешните медицински центрове.Звената на Центъра за спешна медицинска помощ - Добрич, разполагат с паникбутони, записващи камери и имат договори с охранителни фирми. На координационната среща в Окръжната прокуратура в Добрич се е взело решение как да се действа в конфликтна ситуация по време на лекарски дежурства, която изисква намесата на органите на полицията.След обаждане на мястото на инцидента ще се изпращат полицейски патрули и ще бъдат уведомявани разследващ полицай и дежурен прокурор. Филиалите на Центъра за спешна медицинска помощ в Тервел, Каварна и Шабла също ще уведомяват оперативната дежурна част или местните районни управления на МВР.Всяка институция ще разполага с актуални телефони на компетентния да реагира орган, както и с отговорен служител, към когото да се обръщат органите на полицията и разследването, обясняват от окръжната прокуратура.Припомняме, вчера в София бе определен прокурор, който да следи за нападенията над медици. По-рано през деня бе освободен срещу гаранция от 1000 лева мъж, който в петък наби медицинска сестра в пловдивската болница \"Свети Георги\".", "date": "2017.09.05", "title": "И в Добрич определиха прокурор, който да следи за нападението над медици"}
{"url": "https://news.bg/crime/kola-se-preobarna-pri-iztochnata-porta-v-plovdiv.html", "text": "Лек автомобил се е обърнал по таван при Източната порта в Пловдив, съобщи bTV.По първоначална информация се предполага, че автомобилът е участвал в нощна гонка.В колата е имало трима пътници. Те са невредими. Тепърва обаче следва да се установи дали произшествието е повредило археологическия обект.По случая е изяснено, че колата е разбила металните ограждения на площад \"Александър Малинов\" и се е приземила по таван върху Източната порта. Според разкази на очевидци произшествието е станало около полунощ.Предполага се, че шофьорът карал бързо и не успял да вземе завоя на кръговото кръстовище на площада. Той загубил контрол върху управлението на колата и се приземила върху емблематичния археологически обект. Предполага се и че автомобилът е участвал в среднощна гонка.Тримата пътници в колата са се появили за малко на мястото на инцидента. Като видели обаче присъствието на медиите, те избягали. Предполага се, че те са непълнолетни.Предстои да се изяснят обстоятелствата около инцидента. Очаква се и оценка на щетата върху археологическите находки в подножието на Стария град в Пловдив.", "date": "2017.09.05", "title": "Кола се преобърна при Източната порта в Пловдив"}
{"url": "https://news.bg/int-politics/ruska-fregata-v-sredizemno-more-udari-daesh-s-krilati-raketi.html", "text": "Боен кораб от Черноморския военен флот на Русия е ударил с крилати ракети позиции на ДАЕШ (\"Ислямска държава\") в Сирия като част от операцията за освобождаването на град Дейр ал Зор от терористите, съобщиха от руското военно министерство.Фрегатата \"Адмирал Есен\", която се намира в Средиземно море, е ударил район близо до Аш Шола, който се контролира от терористи от ДАЕШ, идващи от Русия и бивши съветски републики, с крилати ракети \"Калибр\".Според руските власти десетки терористи са били ликвидирани, били разрушени и командни пунктове на ДАЕШ, комуникационни центрове, складове с оръжие и боеприпаси в района на Дейр ал Зор.Ракетните удари осуетили плановете на терористите да се прегрупират и да укрепят позициите си близо до Дейр ал Зор, който е обсаден от ДАЕШ от 2013 г. насам.\"Изстрелването на крилати ракети \"Калибр\" осигури напредъка на сирийските правителствени сили, а също така осуети планове на терористите от ДАЕШ в района на Дейр ал Зор\", посочват още руските военни.Сирийската армия, подкрепяна от руските военновъздушни сили, напредва към Дейр ал Зор от три посоки като част от кампанията за освобождаване на града, започнала през август.От руското военно министерство обявиха вчера, че сирийските правителствени сили са изтласкали терористите от ДАЕШ от ключови позиции на магистралата, свързваща градовете Палмира и Дейр ал Зор.", "date": "2017.09.05", "title": "Руска фрегата в Средиземно море удари ДАЕШ с крилати ракети "}
{"url": "https://news.bg/finance/nap-prodava-40-tona-banani.html", "text": "Националната агенция по приходите продава близо 40 тона банани.Плодовете са с произход Колумбия и са в две партиди по 1 080 кашона. Бананите са конфискувани от звеното \"Фискален контрол\" на НАП.Бананите ще се продадат на търг. Всеки, който желае да се включи в наддаването, може да огледа стоката днес, 5 септември, и на 7 септември в Стопанския двор на село Подгумер.Началната цена за първата партида банани е 36 828. 78 лв., а на втората - 36 047.44 лв. Това означава средно по 1.84 лв. за килограм.НАП уточняват обаче и че всички предложения за цена, не по-ниска от 50% от горе заявените цени, също ще бъде валидна. Следователно минималната цена за килограм може да достигне до 0.92 лв.Всичките предложения ще се разгледат на 8 септември.За продажбата на бананите има протокол за извършена проверка от Българската агенция за безопасност на храните.Обявата за търга, както и всички условия и реда за включване в наддаването, може да се видят на интернет страницата на НАП в .", "date": "2017.09.05", "title": "НАП продава 40 тона банани"}
{"url": "https://news.bg/press/169-312-iskat-pomoshti-za-otoplenie-razuznavaneto-zasyaklo-zaplahi-za-suvereniteta-na-balgariya.html", "text": "169 312 искат помощи за отопление 169 312 бедни българи са поискали помощи за отопление, отчетоха от Агенцията за социално подпомагане. Право на такава имат хора с месечен бюджет, по-нисък от диференцирания минимален доход.С предимство са самотните майки, инвалиди и самотно живеещи пенсионери.Кандидатите за енергийни помощи не трябва да са продавали имот в последните 5 г., а спестяванията им не трябва да надхвърлят 500 лв. на член от семейството. От агенцията обясниха, че увеличението на пенсиите от юли няма да се отрази на помощта. Тази зима ще отпускат по 73,02 лв., или 365,10 лв. за периода от ноември до март. Сумата се изплаща на два транша- месец след одобряване на заявлението и през януари.Помощ за първокласници от 250 лв. са поискали 28 398 души.Разузнаването засякло заплахи за суверенитета на БългарияДържавната агенция \"Разузнаване\" е придобила изпреварваща информация за действия, създаващи рискове и заплахи за суверенитета, териториалната цялост на България и единството на нацията, застрашаващи политическата и икономическата сигурност на страната. Това се посочва в Резюме на отчет за изпълнението на бюджета на службата.Разузнаването е предоставило информацията на президента, на премиера, на председателя на Народното събрание, ДАНС, Министерство на икономиката, Министерство на енергетиката,НСО и други, като материалите са общо 1259.Фирми \"бушони\" крадат земи през къртици от ВКСФирми \"бушони\", включили се в схемите за кражба на чужди ниви в Северозападна България, са се регистрирали само ден преди да излезе тълкувателно решение на ВКС, научи \"Монитор\". То става факт на 20 юли и на практика дава възможност земеделска земя да се наема и по силата на Закона за задълженията и договорите (ЗЗД).ВСС ще увеличи заплатите в съдебната система със задна датаЗаплатите в съдебната система ще бъдат увеличени с между 3 и 7%. Решението за това трябва да се вземе от Висшия съдебен съвет (ВСС) на едно от първите му заседания след лятната ваканция - на 14 септември, съобщи \"Правен свят\". Това ще е едно от последните решения на съвета, чийто мандат приключва в началото на октомври. Увеличението ще е със задна дата - от 1 септември.Увеличението е обсъждано от бюджетната комисия на съвета на 30 август. Проверка на \"Сега\" показа, че точката за корекциите в таблицата със заплатите, макар и обсъдена от кадровиците, не е влязла в публичния протокол. \"Вероятно за да не се шуми\", предположи пред \"Сега\" член на съвета. Месечно за заплати в системата отиват около 23 млн. лв.Италия плаши туристите с опасна вода у насДа не се пие вода от чешмата в някои райони на България, да се избягва консумацията на лед в напитките, а плодовете и зеленчуците да се измиват внимателно. Това са част от препоръките, които италианското Министерство на външните работи дава чрез сайта си на пътуващите в България. Предупреждава се още за опасност от ухапвания от комари, а препратка на сайта обяснява за смъртоносни болести като денге, зика и малария. Не се препоръчва пътуването с луксозни автомобили през нощта извън населени места, особено ако колите са с чужди номера. Плащането с карти да става само в големите хотели и търговски центрове, съветват още от външното министерство на Италия.Концентрацията на производителите на ток се засилваПроизводството на електроенергия продължава да е силно концентрирано в три основни играча, което води до ограничена конкуренция на пазара. Това показват данните от годишния доклад на Държавната комисия за енергийно и водно регулиране (ДКЕВР) до Европейската комисия.Според тях в периода 2010 - 2016 г. делът на произведената енергия от държавните АЕЦ \"Козлодуй\", ТЕЦ \"Марица-изток 2\" и Националната електрическа компания със своите водноелектрически централи се е увеличил от 80 до 85%. Концентрацията на инсталираните мощности в трите дружества също се е увеличила от 72 на 77% за същия период, показват още данните.", "date": "2017.09.05", "title": "169 312 искат помощи за отопление, Разузнаването засякло заплахи за суверенитета на България"}
{"url": "https://news.bg/world/tramp-otpuska-na-seul-orazhie-za-miliardi.html", "text": "Президентът на САЩ Доналд Тръмп в разговор с президента на Южна Корея Мун Чже ин одобри \"многомилионните\" доставки на оръжие за Сеул. Това се посочва в изявлението на Белия дом.Белият дом потвърди, че Тръмп е одобрил премахването на ограниченията върху теглото на бойните глави, разположени в Южна Корея.\"Президентът Тръм даде одобрението си на инициативата на Южна Корея да премахне ограниченията върху бойния товар на своите ракети\", се казва в съобщението от Белия дом.Президентската администрация добави, че \"Тръмп също по принцип изрази одобрението си за придобиването от Южна Корея на оръжия и оборудване на САЩ за милиарди долари\".По-рано беше съобщено, че Вашингтон и Сеул са се споразумели да премахнат ограниченията върху теглото на бойни глави, инсталирани върху ракети, разположени в Южна Корея.Разговорът между двамата лидери се състоя часове след поредния ядрен опит на КНДР. Пхенян съобщи за успешното тестване на водородната бомба.Дори преди новия ядрен тест Тръмп даде подобно концептуално одобрение за закупуването на оръжие от страна на Южна Корея", "date": "2017.09.05", "title": "Тръмп отпуска на Сеул оръжие за милиарди"}
{"url": "https://news.bg/world/balgarin-e-zamesen-v-azerbaydzhanska-peralnya.html", "text": "Азербайджан е плащал подкупи на високопоставени политици и мениджъри от Европа, разкрива в. \"Гардиън\".За съпруга на Ирина Бокова - Калин Митрев в публикацията се твърди, че той е получил поне 425 000 евро за консултански услуги от азерайджанската фирма \"Авуар\" (Avuar Co). Самият Митрев уточнява, че опарите са от напълно законен бизнес, освен това те са декларирани в България и за тях са платени данъци Митрев казва пред \"Гардиън\", че не познава цялата схема, описана от вестника като Азербайджанска пералня.Разкритието, че съпругът ѝ е консултирал азербайджанска компания, може да се окаже неприятно за Ирина Бокова, пише \"Гардиън\".Тя категорично отхвърля да има конфликт между работата на мъжа ѝ и позицията ѝ в ООН с аргумента, че не е знаела за бизнес делата му.Тя добавя, че изключително се гордее с мандата си в ЮНЕСКО, включително в областта на човешките права, свободата на изразяване и безопасността на журналистите.Калин Митрев бе назначен в ЕБВР от правителството на Пламен Орешарски през пролетта на 2014г.Азербайджанска пералня е схема за изнасяне на милиарди долари от бившата съветска република в полза на управляващия елит.", "date": "2017.09.05", "title": "Българин е замесен в Азербайджанска пералня"}
{"url": "https://news.bg/world/avstriya-rezhe-pomoshtite-za-migrantite.html", "text": "Австрия обмисля да ореже помощите за мигрантите, разкрива Ройтерс.Агенцията се позова на външния министър на страната Себастиан Курц. Ръководената от него Народна партия е сочена за фаворит на насрочените за 15 октомври парламентрани избори.Проучванията показват, че 33% от избирателите подкрепят Себастиан Курц срещу 25 на сто за крайнодясната Партия на свободата и социалдемократите на канцлера Кристиан Керн.Предложението на Курц е мигрантите да получават до €560 на месец на човек, което е приблизително половината от прага на бедността, договорен с консенсус между 40 социални групи. За едно семейство сумата не трябва да е повече от €1500.В същото време през последните месеци прагът беше договорен на €2500.", "date": "2017.09.05", "title": "Австрия реже помощите за мигрантите"}
{"url": "https://news.bg/world/harvi-e-vzel-60-zhertvi.html", "text": "Ураганът Харви е причинил смъртта на най-малко 60 човека в САЩ, съобщи АП. Агенцията се позова на властите.Много хора са се удавили при внезапно прииждане на води.На 25 август Харви удари щата Тексас. Той вилня в продължение на няколко дни, причинявайки проливни дъждове и наводнения.Разрушените сгради са 200 000, а евакуираните хора - милиони.Харви е нанесъл щети за 180 млрд. долара. Така той надминава щетите от предишните бедствия Катрина и Санди. Харви е най-мощният ураган, удрял щата от 50 години и страната от 12 години насам.", "date": "2017.09.05", "title": "Харви е взел 60 жертви"}
{"url": "https://news.bg/tech/nasa-otbelyazva-40-g-ot-voyadzhar-1.html", "text": "НАСА отбелязва 40 г. от изстрелването на Вояджър 1, отбелязва АП.Агенцията припомня, че изстрелването й е станало на 5 септември 1977 г. Вояджър 2 изстреляна на 20 август 1977 г.В момента \"Вояджър-1\" се намира на най-малко 13 млрд. мили от Земята.Сондата е и първият космически кораб, който навлиза в т. нар. междузвездно пространство.По този начин сондата е най-отдалеченият обект, направен от хора.", "date": "2017.09.05", "title": "НАСА отбелязва 40 г. от Вояджър 1"}
{"url": "https://news.bg/world/8-godini-ot-tragediyata-s-koraba-ilinden-v-ohridskoto-ezero.html", "text": "На 5 септември 2017 г. се навършват 8 години от потъването на корабчето \"Илинден\" на 5 септември 2009 г. в Охридското езеро. По време на инцидента в Македония се удавиха 15 български туристи. Корабчето превозваше над 50 българи към манастира \"Свети Наум\" и потъна за минути на 200 метра от брега.На 5 юли 2011 г. Основният съд в Охрид призна за виновни двамата подсъдими. Капитанът на кораба Филевски и хърватският гражданин Баич, дал сертификат за годността на плавателния съд, бяха осъдени на по една година затвор. Съдът сметна, че Сотир Филевски не се придържал към наредбите за корабоплаването и лекомислено сметнал, че няма опасност като качва на борда на кораба над 50-те български туристи. Заради неспазване на закона за корабоплаването беше осъден и Баич.", "date": "2017.09.05", "title": "8 години от трагедията с кораба \"Илинден\" в Охридското езеро"}
{"url": "https://news.bg/world/hvanaha-falshivi-bg-pasporti-v-kazahstan.html", "text": "Двама сирийци бяха задържани в Казахстан с фалшиви български паспорти, предаде агенция Интерфакс-Казахстан.Агенцията се позова на Комитета за национална сигурност на Казахстан. Двамата сирийци били задържани на международното летище на столицата Астана.Разследването на инцидента продължава. Двамата сирийци не са свързани с радикални групировки. Те просто искали да достигнат Европа.", "date": "2017.09.05", "title": "Хванаха фалшиви БГ паспорти в Казахстан"}
{"url": "https://news.bg/world/populisti-predlagat-kursove-za-samootbrana-za-zheni.html", "text": "Германската популистка партия \"Алтернатива за Германия\" предлага за жените и момичетата в цялата страна да се въведат безплатни курсове за самозащита, предаде ДПА.Антиимигрантската формация настоява и да се разпространят листовки, предоставящи на жените обстойна информация за мерки за сигурност.След последната вълна от имигранти в Германия се увеличиха случаите на нападения над жени.Популистите дори разпространиха плакат: Бурки? Ние предпочитаме бикини....или Новите германци - ние сами ще ги направим...Това става седмици преди насрочените за 24 септември избори за парламент.Последните проучвания показват, че Алтернатива за Германия може да получи 10%.На същата подкрепа могат да се радват и бившите комунисти обединени в Левите. В изборните нагласи води партията на Ангела Меркел с 37% срещу едва 23% за социалдемократите. ", "date": "2017.09.05", "title": "Популисти предлагат курсове за самоотбрана за жени"}
{"url": "https://news.bg/world/v-shvetsiya-shte-deportirat-106-godishna-afganistanka.html", "text": "Шведските власти отхвърлиха молбата за убежище на 106-годишна афганистанка. По този начин жената сега е заплашена от депортиране от страната, предаде AP.Роднините на 106-годишната жена вече са подали жалба срещу решението на властите.Според AP, преди да заминат за Европа през 2015 г., семейството узбеки е пребивавало незаконно в Иран в продължение на осем години, когато пристигна поради нестабилната ситуация в Афганистан. За да стигне до Швеция, една 106-годишна жена, която трудно може да ходи и да говори, беше помогната от сина и внука си.Здравето на жената се разклаща, след като разбра, че й е отказана молба за убежище.", "date": "2017.09.05", "title": "В Швеция ще депортират 106 годишна афганистанка"}
{"url": "https://news.bg/world/seul-iska-petrolno-embargo-za-phenyan.html", "text": "Южна Корея смята, че трябва да се спре износа на петрол за Северна Корея, предаде АП.Въпросът е бил обсъден по време на телефонен разговор на южнокорейския президент Мун Чже ин с руския държавен глава Владимир Путин.Двамата президенти са обсъдили последната ескалация на напрежението на Корейския полуостров.Мун Чже ин е призовала Съвета за сигурност да наложи валутно и петролно ембарго на комунистическия режим в Северна Корея.Пхенян вече призна, че е произвел тест с водородна бомба.", "date": "2017.09.05", "title": "Сеул иска петролно ембарго за Пхенян"}
{"url": "https://news.bg/world/phenyan-transportira-balistichna-raketa-kam-kraybrezhieto-si.html", "text": "Северна Корея готви да изстреля нова ракета. Това предаде Ройтерс.Агенцията се позовава на военни източници.Според тях сателитни снимки показват, че комунистическия режим в Пхенян транспортира балистична ракета към западното си крайбрежие.Само преди дни Северна Корея изстреля балистична ракета със среден обсег. Тя прелетя над Япония преди да се разбие в океана.", "date": "2017.09.05", "title": "Пхенян транспортира балистична ракета към крайбрежието си"}
{"url": "https://news.bg/bulgaria/poveche-ot-denonoshtie-nyama-tok-v-rilskiya-manastir.html", "text": "Рилският манастир и всички туристически обекти в района са останали без електрозахранване, съобщава БНР.Токът и бил спрян около 19 часа в неделя от силна буря край Кирилова поляна. Телефонните връзки също са отказали заради разреждането на клетките на мобилните оператори.Положението е много тревожно и неприятно, оплака се игуменът на манастира епископ Евлогий. Според него екипите на електроразпределителното дружество ЧЕЗ вчера цял ден не са могли да открият района на аварията.Хиляди туристи и поклоници са били разочаровани, тъй като не са имали възможност да влязат в светата обител. Много от резервациите в хотелите наоколо са били отменени, а туристите, които са на място, не са могли да ползват услугите, за които са заплатили.", "date": "2017.09.05", "title": "Повече от денонощие няма ток в Рилския манастир"}
{"url": "https://news.bg/crime/prodalzhava-borbata-s-pozhara-kray-yambolskoto-s-meden-kladenets.html", "text": "Продължава гасенето на пожара край ямболското село Меден кладенец.През нощта на място са останали пожарникари и горски служители, за да спрат евентуалното разрастване на огъня, съобщават от МВР, цитирани от БНР.Изгорели са хиляди декари смесена гора, лозови масиви и овощни градини. Общо са засегнати 12 хиляди декара площи.Все още не е ясна причината за възникването на пожара. Една от версиите е, че огънят е тръгнал от трактор при почистването на пасища.", "date": "2017.09.05", "title": "Продължава борбата с пожара край ямболското с. Меден кладенец"}
{"url": "https://news.bg/bulgaria/legalizirat-otglezhdaneto-na-kanabis-u-nas.html", "text": "Българските земеделци могат да отглеждат легално канабис, като за целта подадат заявление. Това обяви експертът от Министерството на земеделието Стефка Дамянова пред БНР.Министерството ще издава разрешително, което ще важи една година и ще дава право на стопаните да сеят само една реколта на точно определена площ.У нас легално са засети над 1000 декара с канабис, твърди Дамянова.\"След засяване се предвижда да се информира съответната областна дирекция на МВР за извършена сеитба, като се предостави и копие на издаденото разрешение и съответно информация за местонахожденията на засетите площи\", уточни експертът.В проектът за наредба на Министерство на земеделието остава изискването за съдържание под 0,2 тегловни процента на тетрахидроканабинол в отглежданите растения. Тази съставка на канабиса е основното психотропно вещество в растението. Това означава, че отглеждането на коноп трябва да бъде само за индустриални цели. Могат да се отглеждат растения само за влакна, семена за фураж и семена за посев. От ведомството уточняват изрично, че не става въпрос за психотропни растения.", "date": "2017.09.05", "title": "Легализират отглеждането на канабис у нас"}
{"url": "https://news.bg/politics/bsp-izmestvali-vnimanieto-ot-problemite-si-chrez-sblasak-s-gerb.html", "text": "БСП имали вътрешни проблеми и искали да изместят вниманието от тях чрез челен сблъсък с ГЕРБ и Бойко Борисов. Това заяви заместник-председателят на ГЕРБ Цветан Цветанов в ефира на Нова телевизия.За битката за антикорупционния орган Цветан Цветанов захапа левицата, че критикувала старата версия на закона на властта.\"Парламентът трябва да назначава ръководството на звеното, за да може да упражнява и парламентарен контрол\", обяснява зам.-председателя на ГЕРБ.Президентът няма компетентност по Конституция да назначава ръководството на антикорупционния орган, категоричен е Цветанов. БСП си правили ПиАр, за да излезе, че и те били срещу корупцията, казва той. \"Със закона се дават гаранции, че органът няма да се ползва за политически цели\", категоричен бе зам.-председателя на ГЕРБ. Той подчерта също, че вот на недоверие няма да разклати правителството.Никога не сме искали волфранова мина във Велинград. Това заяви заместник-председателят на ГЕРБ Цветан Цветанов в ефира на Нова телевизия.\"Няма да допуснем 42 000 жители на Велинград да пострадат\", заяви той. \"От мината заетостта ще е около 400 души. Над 3 000 са заетите в туризма като в активния сезон ангажираността се повишава. Освен това част от жителите са заети и със земеделие\", обясни Цветанов и добави, че ГЕРБ заемат твърда позиция срещу мината. От думите му стана ясно още, че се полагат максимални усилия да се подобри работата на МВР.За изчезналия Адриан Златков бившият силов министър призова за вяра, че случаят ще завърши успешно. За казуса с Виноградец той бе категоричен - \"Трябва да се приложи цялата строгост на закона\".", "date": "2017.09.05", "title": "БСП измествали вниманието от проблемите си чрез сблъсък с ГЕРБ"}
{"url": "https://news.bg/society/ekoaktivisti-100-hil-norki-u-nas-se-otglezhdat-v-loshi-usloviya-norkovadite-otrichat.html", "text": "Видеоклип от ферма за отглеждане на норки край Стара Загора предизвика възмущението на потребители в социалните мрежи.Кадрите бяха разпространени от природозащитната организация \"Кампании и активизъм за животните в индустрията\", която твърди, че 100 000 норки се отглеждат в лоши условия.\"По цял свят тези ферми са известни с лошото състояние на животните. У нас тази кампания тече 2 години, но институциите задушават информацията\", подчерта пред Нова телевизия Георги Челебиев от \"Кампании и активизъм за животните в индустрията\".Според него в конкретната ферма не се спазват правилата за отглеждане на животните.\"Тези клетки, които са 90 на брой, те са дълбоки 90 сантиметра и широки - 32 см. В конвенцията за защита на животните в индустрията този размер е предвиден за 1 животно, а на видеото се виждат по 3-4, а на едно място и 5 животни. Много животни са с рани по тях\", допълни Челебиев.Представители на фермата отрекоха обвиненията, като по думите им за норките се грижели 40 души, половината от които са ветеринарни специалисти.От фермата твърдят също, че както български, така и европейски институции са правили проверки на дейността ѝ и нарушения няма.\"Фермата е изградена изцяло спрямо изискванията на ЕС и спазва всички практики, наложени от него. Тази ферма е част от Европейската асоциация на норковъди\", заяви Павлина Кузманова, представител на Съюза на норковъдите в България.\"Видеото издига неверни твърдения. Клетките са по-големи, там е позволено да се гледат 3 животни\", увери тя и посочи: \"Тези животни се отглеждат за кожи, ако някъде са наранени, се грижим още повече за тях. Работи се абсолютно по правилата\", заяви още Кузманова.", "date": "2017.09.05", "title": "Екоактивисти: 100 хил. норки у нас се отглеждат в лоши условия; норковъдите отричат "}
{"url": "https://news.bg/politics/bezobrazie-e-da-rabotish-bez-zaplata-kategorichna-manolova.html", "text": "\"Хората са абсолютно прави, това е безобразие да работиш, без да получаваш заплата\", коментира пред Нова темата за некоректните работодатели обмбудсманът Мая Манолова.Към нея има подадени 435 жалби от излъгани работници. Омбудсманът е оказала съдействие на тези случаи. \"Участвахме дори в оперативно-издирвателни дейности\", обясни Манолова. Наложило се общественият защитник да издирва работодател.Мая Манолова критикува законодателните пропуски, тя е недоволна, че вместо да се приемат нейните предложения по казуса, парламентът създал анкетна комисия за неплатените заплати и така изгубил цяла сесия.Припомняме, предложението за такава комисия е на БСП. Появила се е професия клошар-бизнесмен, заяви Мая Манолова. Фирми в затруднено положение се продавали на социално слаби.Малко по-късно днес пред сградата на Народното събрание ще се проведе \"Национален протест против работодателския произвол\". Протестът е организиран от \"Автономен работнически синдикат\", и работниците от веригата \"Пикадили\".", "date": "2017.09.05", "title": "Безобразие е да работиш без заплата, категорична Манолова"}
{"url": "https://news.bg/politics/sasht-ni-pozdravyavat-za-dogovora-za-dobrosasedstvo-s-makedoniya.html", "text": "Заместник-помощник държавният секретар на САЩ Хойт Ий поздрави България за сключването на Договора за добросъседство и приятелство с Македония, съобщават от Министерството на външните работи. \"Договорът е важен за народите на Република България и на Република Македония, но и за целия регион\", изтъкнал Хойт Ий пред вицепремиера и министър на външните работи Екатерина Захариева.Двамата са разговаряли в Словения в рамките на Бледския стратегически форум.\"Едно от най-големите достойнства на този договор бе, че той бе изработен без чужда помощ, така показахме, че може да решаваме въпросите си без посредници\", изтъкнала от своя страна Захариева.\"Надяваме се този договор да създаде подходяща атмосфера, в която Република Македония да подобри отношенията си и с другите съседи\", каза още Ий.Захариева и Ий са обсъдили още актуалната политическа ситуация в региона, инициативите на България във външната политика и усилията за постигане на енергийна диверсификация на Балканите.", "date": "2017.09.05", "title": "САЩ ни поздравяват за Договора за добросъседство с Македония"}
{"url": "https://news.bg/society/na-danoto-na-sveta-sme-po-shtedrost-i-daritelstvo.html", "text": "България е на 127-мо място в света по дарителство и щедрост. Това показва Световният дарителски индекс на КАФ за 2017 (CAF World Giving Index 2017), авторитетно проучване, което измерва щедростта в 139 държави, съобщават от Фондация BCause: помощ за благотворителността.Дарителският индекс е среден процент от три аспекта на дарителското поведение - помощ на непознат, даряване на пари и доброволчество.Дарителският индекс на България продължава да спада - той е 19% (след 21% и 23% в предходните години) и се връща на нивото от 2013 година. Въпреки това, България се изкачва на 127-мо място сред 139-те държави в света (от 129-то на 127-мо място) и запазва 9-та позиция сред 10-те страни от Източна Европа, включени в Индекса.Индивидуалното поведение на дарителите показва промени през годината - даряването на пари бележи известно подобрение.Даряването на пари достигна връх от 27% през 2014 г., когато интервюирането се проведе малко след големите наводненията. През 2015 г. този показател се върна на по-типичните за България нива. Тази година имаше малко, но съществено увеличение с четири процентни пункта. Делът на хората, които съобщават, че даряват пари, сега е 17% (в сравение с 13% през миналата година).След като през 2015 г. делът на хората, които съобщават, че са помогнали на непознат, достигна връх от 42%, (когато България беше в центъра на мигрантската криза), вече е спаднал до 34%. Това е най-ниското ниво по този показател, измервано и през 2011 г.Участие с доброволен труд декларират само 5% от населението на България. Това ни поставя на предпоследно място в света - само преди Армения с 4%.", "date": "2017.09.05", "title": "На дъното на света сме по щедрост и дарителство"}
{"url": "https://news.bg/health/barnautat-svetovnata-epidemiya-na-xxi-vek.html", "text": "Професионалното прегаряне (бърнаут) влияе пагубно на икономиката. Европа губи 600 милиарда евро годишно от стреса, стана ясно на пресконференция. Това е тема, за която се говори от дълго време, обяви Анелия Горгорова, управител на консултантска фирма в областта на човешките ресурси. Започва едногодишна кампания с цел да се уведомят компаниите за синдрома и как той се отразява на здравната система и икономиката. Също така амбицията е шефовете да направят служителите си по-щастливи.Тези проблеми имат различна симптоматика, изтъкна Горгорова, сред показателите са главоболие, безсъние, агресивност и сексуални дисфункции. За сравнение с Европа в САЩ бърнаута струва на бизнеса 300 милиарда евро. 33% от мъжете и 54% от жените са склонни към професионално прегаряне, стана ясно от думите на Горгорова. Най прегарят работниците във финансовия сектор и  докторите. Има и смъртни случаи от стреса на работното място. Компания пък е повдигнала обвинение на изпълнителния си директор, претоварил служителите си.Ситуацията на пазара на труда е такава,че е по-трудно да задържиш служители, отколкото да намериш, заяви Томчо Томов - ръководител на Национален център за управление на компетенциите, БСК (Българска стопанска камара).30% от напусканията са заради стрес на работното място. Според Томов тези проблеми се подценяват, а последствията от тях са много сериозни и са повод за над 50% от болничните. Според данни на бизнеса пък 70-80 милиона лева са загубите у нас от този процес.Работодателите трябва да създават такива условия на труд, че да задържат служителите си, съветва Томчо Томов. В противен случай много ценни хора ще бъдат изгубени, убеден е той.За новите поколения са важни условията, при които работят, взаимоотношенията и средата, обяснява Томов.Хамза Кан - специалист по стратегически маркетинг, предприемач, мотивационен спийкър и една от най-интересните и мотивиращи личности, които говорят по темата за Бърнаут, сподели, че стресът е световна епидемия на XXI век според СЗО.Бизнесът да се фокусира върху факторите, които предизвикват стрес, съветва експертът, защото иначе влизаме в непрекъснат цикъл на Бърнаут.Работодателите трябва да изискват повече почивки за служителите си. Също така да инвестират в програми за развитие на компетентности. У нас в някои сектори работодателите се грижат за антистрес настроенията на служителите си. Такива са високотехнологичните сектори - компаниите у нас, които разполагат с програми за борба със стреса са 6%.", "date": "2017.09.05", "title": "Бърнаутът - световната епидемия на XXI век"}
{"url": "https://news.bg/economics/vse-poveche-balgarski-emigranti-se-vrashtat-v-rodinata-si.html", "text": "Има трайна тенденция на българите, заминали да учат или работят в чужбина, да се връщат и да развиват своята кариера обратно в родината. Това се наблюдава за 10 години, отчитат организаторите на форума \"Кариера в България\".От всички участници посетили форума в периода 2009-2017, средно 58% вече са се били върнали в България. 18% са посочили, че ще се върнат, а 24% са колебаещи се, показва статистиката на организацията.\"Наблюдаваме, че все повече българи виждат възможности за реализация и развитие в страната ни и че пазара на труда у нас все повече се нуждае от висококвалифицирани кадри\" - казва Мариела Станулова от организаторите на форума, която отчита тенденцията като положителен сигнал.Форумът е първото събитие у нас под изключителния патронаж на Европейския парламент и с подкрепата на Държавна агенция за българите в чужбина. Целта на форума е да даде възможност за информиран избор за професионална и лична реализация в България на сънародниците ни с опит зад граница.През годините, българи с опит от над 85 държави са посетили форума. Организаторите споделят, че най-много участници идват от Западна Европа и САЩ като българите с опит в Англия са 23%, следвани от Германия (16%), САЩ (14%), Холандия (12%), Франция (10%).Българите от Англия и Германия с най-голям интерес да се завърнат в родината.\"На форума, а и през цялата година подкрепяме българи, които избират да се върнат в страната, свързвайки ги с работодатели, давайки информация и създавайки им социална среда и възможности за обмяна на опит и контакти. Положително за нас е, че всеки трети от участниците във форума, които са посочили, че се колебаят на някое от изданията, на следващо такова е посочил, че ще се върне или вече го е направил\" - заяви Мила Натудова от организаторите.Над 1500 кандидата ежегодно се срещат с работодатели. През 2017 година фирмите-работодатели във форума достигна над 100. Работодателите смятат кадрите с такъв опит за по-отговорни, инициативни, владеещи добре чужди езици, адаптивни. Кандидатите пък вярват, че в България ще имат по-бърз шанс за развитие в кариерата и ще са по-конкуретноспособни на пазара на труда, отчитат и възможностите за стартиране на собствен бизнес.По време на миналогодишния форум 70% от участниците са намерили работодател, който харесват, а 94% от работодателите са намерили хора, които биха назначили на работа.", "date": "2017.09.05", "title": "Все повече български емигранти се връщат в родината си"}
{"url": "https://news.bg/crime/11-godishnoto-dete-se-prostrelyalo-samo-v-glavata.html", "text": "Към момента няма данни за убийство. Това заяви на брифинг говорителят на главния прокурор Румяна Арнаудова във връзка с простреляното 11-годишно дете в Стрелча.Версиите, по които се работи, са нещастен случай и склоняване към самоубийство.В началото на пресконференцията Арнаудова изрази съболезнования към близките на детето. Инцидентът е станал вчера малко след 17 часа в дома на детето (в спалнята на родителите). Смъртта е настъпила в резултат на огнестрелна рана.Арнаудова посочи, че е извършен оглед на местопроизшествието. Разпитват се свидетели и са назначени множество експертизи.\"Иззети са натривки от ръцете на детето. Първоначалната версия е, че е налице самопрострелване, в резултат на което то е починало\", уточни Арнаудова.Ще бъде извършен и следствен експеримент, който ще даде отговор на въпроса как се е стигнало до този инцидент, каза Арнаудова. Тя заяви, че прострелването е с ловна пушка, която е законно притежавана от бащата. Била е заредена. Самият изстрел е с патрон 12 калибър, добави говорителят на главния прокурор.При извършения оглед са били открити 3 каси за съхранение на огнестрелно оръжие. В касата, която е била на бащата на детето, са открити 19 боеприпаса.\"Това са патрони 16 калибър, за които той няма надлежно разрешение. Започнало е разследване и по чл.339 срещу бащата за това, че държи незаконно боеприпаси\", каза Арнаудова . Тя уточни, че бащата е ловец и е имал разрешение за оръжието.Първоначалната версия сочи, че е възможно склоняване към самоубийство, но това е работно обвинение. Арнаудова обаче поясни, че няма данни за чужда намеса и няма данни за насилие над детето преди инцидента.\"Формулировката склоняване към самоубийство е традиционна в такива случаи\", обясни Арнаудова.Във връзка с инцидента във Виноградец, Арнаудова каза, че продължават разпитите на детето в синя стая. Най-вероятно е разпитан районният прокурор на Пазарджик, каза Арнаудова по повод твърденията, че собственикът на оръжието и прокурорът са близки. На въпрос дали предишните дела на Влайков са водени безпристрастно, говорителят на главния прокурор каза, че няма информация по темата.Във връзка с инцидента в Тетевен, където вчера почина дете, след като футболна врата падна върху него, Арнаудова заяви, че е приключила аутопсията.\"Установена е причината за смъртта - натрошаване на черепния покрив и черепната основа и смачкване на мозъчното вещество\", уточни Арнаудова. По случая се провеждат разпити на свидетели, за да се установи какво се е случило.", "date": "2017.09.05", "title": "11-годишното дете се простреляло само в главата"}
{"url": "https://news.bg/crime/postoyanen-arest-za-balgarin-pral-pari-v-avstriya.html", "text": "Апелативният съд във Варна потвърди и определи като законосъобразно решението на Окръжния съд в Силистра, с което е била определена мярка за неотклонение \"задържане под стража\" спрямо 24-годишен българин, обвинен в пране на пари във Виена, Австрия.По случая е установено, че Майкъл Атанасов е привлечен като обвиняем за пране на пари и документно престъпление, извършени на територията на Австрия.Досъдебното производство срещу Майкъл Атанасов в Окръжната прокуратура в Силистра е било образувано по молба за трансфер на наказателното производство от прокуратурата на Виена, Република Австрия. Въз основа на доказателствата, предоставени от властите в Австрия, срещу българина са повдигнати обвинения за пране на пари и за документно престъпление.Според доказателствата от австрийските власти от 06 април до 13 юни 2016 година във Виена Mайкъл е придобил и спомогнал за преобразуване на имущество, за което е предполагал, че е придобито чрез умишлено престъпление, като е предоставял за целта банковите си сметки.Пред зимата на миналата 2016 година българинът си е направил адресна регистрация във Виена, като за целта той е използвал неистински документи. Атанасов открил и три сметки в различни австрийски банки. Във въпросните сметки в продължение на няколко месеца са били получавани парични средства в големи размери, като преводите към сметките били направени от лица, които са били въведени в заблуждение, че това са сметки на техни търговски партньори. Властите в Австрия имали и доказателства, че Атанасов е теглил валута от сметките.За подобни деяния законът предвижда наказание \"лишаване от свобода\" за срок от 3 до 12 години, както и глоба в размер от 20 000 до 200 000 лв.24-годишният е обжалвал първоначалната си мярка за неотклонение, определена от Окръжния съд в Силистра, но Апелативният съд във Варна не прие протеста на обвиняемия. По делото липсват данни за постоянния адрес на обвиняемия, който е бил обявен за издирване, а този факт мотивира съда за извода, че Атанасов може да се укрие от наказателно преследване, поради което мъжът остава зад решетките.Решението на Апелативния съд във Варна е окончателно.", "date": "2017.09.05", "title": "Постоянен арест за българин, прал пари в Австрия"}
{"url": "https://news.bg/health/ispanska-mobilna-laboratoriya-otchita-zamarsyavaneto-ot-kolite-v-sofiya.html", "text": "Дни след като ЕК обяви, че вредните емисии от автомобилите ще се отчитат в реални условия, по покана на Столична община и съвместно с отдел \"Пътна полиция\" на СДВР в столицата идва екип на испанската лаборатория RSLab. Подвижната лаборатория ще извърши дистанционно измерване на емисиите от автомобилите в реално време и без необходимост от тяхното спиране.В периода от 4 до 15 септември на четири различни места в града, мобилната лаборатория на RSLab ще следи количествата финни прахови частици (ФПЧ), въглеводороди (HC), въглероден окис (CO) и азотен оксид (NOx).Измерванията по никакъв начин не се включват в трафика. Процесът продължава секунди - когато превозното средство пресече инфрачервените лъчи и ултравиолетовите лъчи, излъчвани от системата. Устройството в мобилната лаборатория може да отчита скоростта на движение и да заснема регистрационните номера.Всички данни от измерванията се изпращат директно на наблюдаван от оператор компютър, разположен в мобилната станция, паркирана по протежение на пътя.RSLabs имат дългогодишен опит в работата с администрациите в ЕС, както и с частни компании. В момента те работят съвместно с испанското правителство и с Европейската комисия по проект за промяна на законодателството.Собствениците на превозни средства с наднормени стойности на замърсяване, ще бъдат известени с писма, след края на изследването.Резултатите от пилотното проучване ще бъдат обявени по време на конференцията SOFAIR през октомври, когато по покана на кмета в София ще дойдат кметове и представители на общинската администрация на Париж, Лондон, Талин, Виена и Букурещ, както и експерти, за обсъждане на мерки за справяне със замърсяването на въздуха.", "date": "2017.09.05", "title": "Испанска мобилна лаборатория отчита замърсяването от колите в София"}
{"url": "https://news.bg/regions/stolichniyat-levski-g-s-podpiska-zaradi-lipsa-na-mezhdublokovo-osvetlenie.html", "text": "Жители на столичния квартал \"Левски Г\" инициираха подписка заради проблем с уличното и междублоково осветление и в района.Към момента вече са събрани над 250 подписа. Предстои подписката да бъде внесена в Столична община.Най-засегнали от проблема са 6 блока в \"Левски Г\". Чрез подписката гражданите очакват Столична община да реагира на проблема и да предприеме необходимите действия за отстраняването му.Един от жителите на квартала Димитър Станишев коментира пред БНР, че хората няма да спрат да събират подписи. Гражданите са категорични, че не искат обещания в \"бъдещо неопределено време\".Ситуацията беше коментирана и от общинския съветник от БСП Николай Николов. По думите му хората трябвало да наизустят пътеките в квартала, през които минават, за да не се ударят или да си избодат очите. Според Николов сагата с междублоковото и улично осветление в квартала е започнала от месец октомври 2016 година.", "date": "2017.09.05", "title": "Столичният \"Левски Г\" с подписка заради липса на междублоково осветление"}
{"url": "https://news.bg/politics/zapochna-mandatat-na-34-iya-ni-kontingent-v-afganistan.html", "text": "Българските бойци от 34-ия военен контингент приеха отговорности по изпълнението на задачи в мисията на НАТО \"Решителна подкрепа\" в Афганистан, съобщиха от Министерството на отбраната.Предаването на отговорностите по изпълнение на задачите от 33-ти на 34-ти български военен контингент стана на тържествена церемония в базата на българския контингент в Кандахар.Бойното знаме бе предадено от командира на 33-ти контингент полковник Христо Атанасов на командира на 34-ти контингент полковник Светослав Халваджиев. Това стана в присъствието на председателя на комисията по ротацията на контингентите полковник Никола Митев. Полк. Митев е началник на отдел \"Операции\" в Съвместното командване на силите.Официални гости на мероприятието бяха командирът на Командване Юг бригаден генерал Чарлз Арис, заместник-командирът на командване Юг полковник Тоби Магзиг и началникът на щаба на Командване Юг полковник Даниел Куик, както и представители на коалиционните партньори, с които си сътрудничи и взаимодейства командният състав на българския контингент.Тридесет и четвъртият български контингент е в състав от над 100 военнослужещи. В неговата структура са включени национален елемент, група за охрана, екип от съветници и щабни офицери в щаба на мисията на НАТО. В отговорностите на националния елемент е непосредственото командване и контрола на целия български контингент.Групата за охрана.Екипът от съветници изпълнява задачи по съветване и подпомагане на щаб на армейски корпус от Афганистанската национална армия при изпълнение на задачи, свързани с ежедневната дейност. Щабните офицери изпълняват задачи в щаба на мисията на НАТО в съответствие с длъжностите, на които са назначени.", "date": "2017.09.05", "title": "Започна мандатът на 34-ия ни контингент в Афганистан "}
{"url": "https://news.bg/politics/do-mesets-i-polovina-tsik-gotova-s-analiza-za-elektronnoto-glasuvane.html", "text": "До 15 ноември ще бъде изготвен подробен анализ във връзка с въвеждането на дистанционното електронно гласуване. Това заяви пред журналисти председателят на ЦИК Ивилина Алексиева след срещата си с държавния глава Румен Радев.Президентът се е интересувал от това какво е направила ЦИК и докъде е стигнала с оглед предвидените срокове в Изборния кодекс за въвеждане на дистанционното електронно гласуване. Алексиева е представила съвместния проект с държавна агенция \"Електронно управление\", според който до края на ноември следва да бъде извършен детайлен анализ на добрите практики на въвеждане на дистанционно електронно гласуване в целия свят.\"В този анализ ще се откроят силните и слабите страни, възможностите и заплахите пред въвеждането на електронното гласуване в България, както и да даде конкретни препоръки по отношение на изграждане на националната система за дистанционно електронно гласуване\", добави Алексиева.Тя увери, че това ще се случи до края на годината. В рамките на тази година ще бъдат направени и трите симулации и ще се премине към пилотното изграждане на тази система. По думите й проектът се развива в рамките на сроковете.Алексиева уточни, че анализът, препоръките и симулациите ще бъдат изготвени до средата на ноември.\"Ние си даваме още 2 седмици за приемането на така изготвените материали и резултати от симулациите\", уточни шефът на ЦИК.По думите й догодина ще е пробен период и ако има успех, през 2019 г. при провеждане на изборите за членове на Европейския парламент от България ще следва да бъде проведено и дистанционно гласуване за всички български граждани. Президентът е изразил своето желание за информация във връзка с този проект.\"В момента, в който ние получим този анализ, ще отчетем и слабите страни, и рисковете, и възможностите за тяхното преодоляване и тогава ще предприемем необходимите мерки\", добави Алексиева.", "date": "2017.09.05", "title": "До месец и половина ЦИК готова с анализа за електронното гласуване"}
{"url": "https://news.bg/politics/jotova-razkritikuva-borichkaniyata-po-antikoruptsionniya-zakon.html", "text": "Вицепрезидентът Илияна Йотова се надява уроците от изминали политически сезон да са научени. Това каза вицепрезидентът пред БНР днес. Йотова изказа надеждите си и към това страстите в парламента да са отминали, защото по нейно мнение ни очаква много сериозна есен.Относно антикорупционният закон вицепрезидентът Йотова се надява да не правим закони само заради европейските ни партньори. \"Дано не правим закони само заради европейските ни партньори и европейските институции, които след това да се окаже, че не работят на наша почва\", допълни Йотова.По нейни думи колкото по-малко политика при обсъждането на антикорупционния закон, толкова по-добре. Йотова оцени като изключително коректна позицията на президента Румен Радев да свика Консултативния съвет по национална сигурност по темата. \"Защото това е мястото, където се предполага, че всяка една институция и всяка една политическа партия, която е представена в Народното събрание, ще каже ясно и категорично своето мнение по въпроса и няма да политиканства излишно\", обяснява вицепрезидентът и допълни \"като че ли имам усещането, че акцентът се премести от това как ще работи следващият закон и какъв ще бъде неговият ефект, какви резултати ще даде, а кой ще води \"бащина дружина\".Този закон не бива да бъде претупван и набързо приет, смята Илияна Йотова.Вицепрезидентът се тревожи, че ако бързо се приеме законопроектът, само за да покажем на Европа, че имаме закон, какъвто те искат, може да се превърне в голям проблем. \"Това ще бъде много голяма грешка, защото вместо да изпишем вежди, можем да извадим очи\", изтъква вицепрезидентът.Йотова иска да бъдат изслушани всички страни и да се намери най-доброто решение, така че да не се обезсмисля работата на част от институциите в съдебната система, става ясно от думите й. Тя се притеснява да не се раждат и нови органи, за които след това самите ние да съжаляваме.Вицепрезидентът се тревожи още и от съдържанието на председателството ни, а не от логистиката му. \"Големи директиви, големи теми в Европейския съюз като \"Брекзит\", като системата на Дъблин - те наистина ще намерят някакво решение по време на нашето председателство не защото България ги е поставила като приоритети, а защото им идва редът, но въпреки всичко и в рамките на тези теми трябва да бъдем много, много внимателни\" обясни Йотова пред радиото. Вицепрезидентът не открива нищо направено по повод трите \"К\", приоритетите на нашето представителство - консенсус, конкурентноспособност и кохезия.\"Затова се надявам, че една голяма част от енергията в следващите месеци и в парламента, и в българското общество, ще бъде насочена в тази посока\", изтъкна Йотова. По нейните думи мониторинговия механизъм за наблюдение е отживелица и ние като държава трябва да направим всичко възможно да се приключи с този механизъм. Тя смята, че след Лисабонския договор има достатъчно начини една държава бъде наказана за това, че не е правова или че не се спазват основните европейски базисни ценности.", "date": "2017.09.05", "title": "Йотова разкритикува боричканията по антикорупционния закон"}
{"url": "https://news.bg/world/spasiha-103-migranti-ot-izpotroshena-yahta-kray-ostrov-krit.html", "text": "Властите в Гърция са спасили 103 мигранти от изпотрошена яхта, съобщава АП.Мигрантите са били закарани от гръцките власти на пристанището на остров Крит.Според бреговата охрана в Гърция плавателният съд е бил локализиран рано днес от търговски кораб, намиращ се източно от остров Крит.Към момента не са ясни отправната и крайната точка на яхтата, в която били мигрантите.Припомняме, вчера, 4 септември, полицията в южната ни съседка съобщи, че край остров Лесбос са били спасени други 107 бежанци, които се предвижвали с малки лодки.Според статистика на ООН в рамките на настоящата 2017 година около 15 230 бежанци са достигнали до бреговете на Гърция, което е малка част от мигрантския поток от 2015 година.", "date": "2017.09.05", "title": "Спасиха 103 мигранти от изпотрошена яхта край остров Крит"}
{"url": "https://news.bg/politics/veche-znaem-i-merkel-iska-kray-na-pregovorite-s-turtsiya.html", "text": "Мнозина смятат присъединяването на Турция към ЕС за провалило се начинание. Сега и двамата претенденти за канцлерския пост в Германия обявиха, че са за прекратяване на присъединителните преговори с Анкара. Ерозията на правовата държава в Турция през последната година след неуспешния опит за преврат доведе първо при германските социалдемократи до промяна на курса.През април външният министър Зигмар Габриел беше изразил надежда, че Турция може да остане кандидат за членство в ЕС. Но след масираните атаки на Анкара той се отказа да брани европейската перспектива пред Турция. Социалдемократическият кандидат за канцлерския пост Мартин Шулц, който беше горещ привърженик на присъединяването на Турция към ЕС, също ревизира позицията си. По време на телевизионния дуел с канцлерката Меркел, той категорично настоя за прекратяване на преговорите с непокорния президент Ердоган. След известно колебание канцлерката заяви същото. Така тя за първи път изрече нещо, което от месеци насам е очевидно - че не може да има никакво присъединяване на Турция.Краят се виждаРешението за това трябва да бъде взето от ЕС, където идеята за прекратяване на преговорите с Анкара също има много поддръжници. Още през юли, при последната среща на турския външен министър Мевлют Чавушоглу с върховния представител на ЕС по въпросите на външната политика Федерика Могерини в Брюксел, стана ясно, че преговорите не могат да бъдат продължени.Миналата седмица председателят на ЕК Жан-Клод Юнкер заяви, че Турция се отдалечава с гигантски крачки от Европа, предупреждавайки същевременно, че Ердоган ще изопачи нещата и ще обвини ЕС за провала на преговорите. Ясно е, че така Турция никога няма да стане член на ЕС, допълни Юнкер.Теоретично още в края на седмицата - на срещата на външните министри или най-късно на срещата на върха в края на октомври - Съветът на министрите може да вземе решението, което вече не може да бъде избегнато: след 12 години на преговори . Това пък ще даде възможност за цялостно спиране на финансовите помощи за Турция, целящи да я подготвят за предстоящото членство. Досега това не беше възможно по юридически причини. От 2013 година ЕС е изплатил на Анкара само малка част от това, което при други обстоятелства можеше да бъде много повече.12 безплодни годиниЕдва ли обаче някой ще се изненада, че се стигна дотук. Турция така и не изпълни критериите за членство, заложени в европейските договори. Няма и никакви изгледи да ги изпълни в обозримо време. , което беше решено на референдум през април, прави невъзможно присъединяването на страната към общността на европейските демокрации. Това потвърждават и всички доклади - заключенията на Съвета на Европа и редовните доклади на ЕК за \"напредъка\" на Турция. Прекратяването на преговорите, което е нещо ново за общността, всъщност ще бъде само една формалност - на практика  м.г., когато Съветът на министрите реши, че повече преговорни глави няма да се отварят.Но и водените през последните 12 години преговори не доведоха до никакъв резултат. Нито една от главите, по които се преговаряше, не беше затворена успешно, тъй като Турция упорито отказваше да признае Кипър, чиято северна част е окупирала. Само този факт показва, че Турция никога не е искала сериозно да се присъедини към ЕС.Разочаровани надеждиПрез 2005 година (най-вече правителствените ръководители-социалдемократи) бяха изпълнени с надежда, че ЕС би могъл да приеме в редиците си проевропейския тогава турски премиер Реджеп Тайип Ердоган. След като през ноември същата година Ангела Меркел пое канцлерския пост, от предшественика си Герхард Шрьодер тя наследи и присъединителните преговори с Турция. В опозиция тя беше против пълноправното членство на Турция, за която партията на Меркел навремето измисли т.нар. \"привилигеровано партньорство\". Меркел обаче се оказа права - надеждата за истинско сближаване с Турция и била измамна, а Ердоган с времето се отдалечаваше все повече от ценностите на Общността.Това не е краят на всичкоДори и при прекратяване на присъединителните преговори, ЕС и Турция ще си останат тясно свързани в политическо и икономическо отношение. ЕС иска на всяка цена да продължи действието на споразумението за бежанците с Турция. Германското правителство също има нужда от запазване на диалога - най-малкото заради всички онези повече от 50 германски граждани, хвърлени в затвора.Митническият съюз също е силен коз в ръцете на ЕС. Европейските държави и Турция искат и трябва да продължат сътрудничеството си по въпросите на сигурността, като борбата срещу ислямистките терористи, както и сътрудничеството си в НАТО. Турция обаче вече търси алтернативи, особено в политиката за сигурност. Анализаторите в Брюксел се опасяват, че Русия може да доставя на Турция не само енергия, но и оръжия, например ракетни системи. Все още Ердоган не е поставил под съмнение членството на Турция в НАТО, но отношенията му с администрацията на Тръмп са напрегнати.Прекратяването на присъединителните преговори с Турция не означава, че ЕС ще преустанови всякакви връзки с Турция. Но е болезнен опит. Вече е пределно ясно, че  по смисъла на член 49-и от Договора за ЕС, за да останат вратите на ЕС отворени пред нея.Твърдият подход към Турция може да послужи за урок на другите кандидатки за членство. Босна и Херцеговина, Македония, Сърбия или Косово трябва да знаят, че сближаването им с ЕС не е необратим процес.", "date": "2017.09.05", "title": "Вече знаем: И Меркел иска край на преговорите с Турция"}
{"url": "https://news.bg/bulgaria/45-ot-balgarite-znayat-pravata-si-na-potrebiteli.html", "text": "У търговските вече има стремеж да превърнат потребителите в лоялни клиенти, намалява преследването на бързи печалби на гърба купувачите. Същевременно те не познават достатъчно добре потребителските норми.Такава позиция изрази председателят на Комисията за защита на потребителите Димитър Маргаритов пред bTV радио.\"Не мисля, че тепърва на полето на нелоялните търговски практики може да бъде открита топлата вода. По-скоро има обръщане на съзнанието и манталитета на търговците от преследване на бързи и лесни печалби на гърба на потребителя към превръщането му в лоялен клиент, което да им осигури трайно присъствие на пазара.\"- коментира Маргаритов.\"Трудно търговците биха могли да използват нови прийоми, които да не бъдат хванати от комисията, а и от самите потребители. Хората в България са все по-склонни активно да реагират усетят ли своите потребителски права застрашени или накърнени.\" - добави председателят на КЗП.Той цитира проучване на Европейската комисия, сочещо нарастване на потребителската култура в общоевропейски план. Близо 50% от европейците познават своите потребителски права и активно ги отстояват. България се доближава до това ниво с 44-45%.Друг аспект от изследването показва, че потребителите все повече се доверяват на онлайн пазаруването, а някои го използват като основен и дори единствен способ за търговия.Очертава се и друга положителна линия - сравнително високото доверие в институциите, които осигуряват потребителската защита в съответните държави.\"Ако това проучване показва някаква тенденция с обратен знак, то е сравнително недобрата информираност особено на търговците на дребно за потребителските норми, очакванията на хората и правилата на законодателството. В момента нашата институция разгръща сериозен проект, свързан с европейските фондове, който има за цел да подобри взаимодействието между Комисията и малките и средни предприятия. Задачата да се постигне по-висока информираност у търговците за правилата, как трябва да се положат усилия, за да се спазват и оттам - чрез превенция да търсим още по-добра защита на хората.\" - коментира Маргаритов.Анализирайки данните от европейското проучване, председателят подчерта необходимостта от още по-добро взаимодействие между потребителите и институциите от една страна и между институциите и търговците - от друга. \"Без това ние не бихме осъществявали максимално ефективен и ефикасен контрол\", каза в заключение той.", "date": "2017.09.05", "title": " 45% от българите знаят правата си на потребители"}
{"url": "https://news.bg/bulgaria/grazhdani-otnovo-poiskaha-da-se-demontira-pametnikat-na-savetskata-armiya.html", "text": "Граждани се събраха на протест пред Паметника на съветската армия в столицата. Хората настояват монументът да бъде демонтиран, предаде bTV.Протестиращите напомниха , че през март 1993 г. Столичният общински съвет е взел решение за демонтаж на паметника, като скулптурните фигури и барелефи бъдат свалени и съхранени в музей на открито.Свързаните с това дейности е трябвало да бъдат разплатени изцяло с дарения от юридически и физически лица, които вече са били събрани за тази цел.През април същата година около монумента е издигнато скеле, а на мястото е инсталиран специален кран, но решението на общинарите не е изпълнено.Кметът Александър Янчулев уведомява тогавашния премиер Любен Беров, че изпълнението на решението е спряно с устна заповед на вътрешния министър в неговото правителство - Виктор Михайлов.И още - през 2013 г. Столична община е решила да се обяви международен конкурс за облика на Княжеската градинка, на чиято територия е издигнат паметникът.Днешната дата беше избрана символично за протестната акция, тай като преди 73 години тогавашният СССР окупира България, коментираха инициаторите на недоволството, сред които Гражданска инициатива за демонтиране на монумента и ДСБ.", "date": "2017.09.05", "title": "Граждани отново поискаха да се демонтира Паметникът на съветската армия"}
{"url": "https://news.bg/bulgaria/dve-koli-se-udariha-v-kashta-v-montana.html", "text": "Тежка катастрофа стана тази вечер в Монтана. Две коли са се сблъскали, след което са се ударили в къща, предаде Нова телевизия.Според първоначална информация, лека кола без регистрационни номера е излязла с бясна скорост на главна улица. Шофьорът не е спазил предимство и е ударил преминаващ автомобил.Порази удара водачът на втория автомобил също е изгубил контрол върху колата и двете превозни средства са се ударили в къща.По непотвърдена информация, колата без номера е взета от близка автокъща, за да бъде изпробвана.20-годишният шофьор на блъснатия автомобил е закаран в монтанската болница с наранявания.", "date": "2017.09.05", "title": "Две коли се удариха в къща в Монтана"}
