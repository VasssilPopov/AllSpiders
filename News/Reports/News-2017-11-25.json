{"url": "https://news.bg/world/kadar-ot-swift-sreshta-na-zvezda-i-cherna-dupka.html", "text": "Американската космическа агенция NASA публикува художествено изображение на рядко наблюдавано космическо събитие - разпад на звезда, попаднала в капана на черна дупка.Явлението, обозначено като ASASSN-14li, е предизвикано от твърде близкото преминаване на звездата до черната дупка, чиято маса се равнява на 3 милиона слънца.Данните са получени от сателита на NASA Swift.Отломките от разпадащото се космическо тяло образуват диск около черната дупка, която го поглъща.", "date": "2017.11.25", "title": "Кадър от Swift: Среща на звезда и черна дупка"}
{"url": "https://news.bg/world/izborite-tryabva-da-ratifitsirat-volyata-na-kataluniya-za-nezavisimost-obyavi-puchdemon.html", "text": "Бившият лидер на Каталуния Карлес Пучдемон даде начало на предизборната кампания с призив каталунците да заявят желанието си за независимост, информира АФП.На 21 декември гражданите на Каталуния ще гласуват на предсрочни избори, след като Мадрид свали правителството на богатия регион и насрочи избори. Испанското правителство предприе действия срещу Пучдемон и други сепаратисти след едностранното обявяване на Каталуния за независима държава, което бе обявено от Конституционния съд на Испания за незаконно.Според Пучдемoн изборите трябва да \"ратифицират\" каталунската \"воля\" за независимост.\"а\", каза той в селището Осткамп в Северозападна Белгия.Пучдемон и още няколко бивши каталунски депутати \"избягаха\" в Белгия след едностранното обявяване на Каталуния за независима държава. Белгийски съд разглежда молба на Мадрид за екстрадирането им в Испания, където могат да бъдат вкарани в затвора по обвинения в бунт, финансови злоупотреби и противодържавна дейност.", "date": "2017.11.25", "title": "Изборите трябва да ратифицират волята на Каталуния за независимост, обяви Пучдемон "}
{"url": "https://news.bg/world/germantsite-razdeleni-dali-merkel-tryabva-da-bade-kantsler-v-sluchay-na-predsrochen-vot.html", "text": "Сред гражданите на Германия няма единство по въпроса дали Ангела Меркел трябва да остане канцлер в случай на предсрочни парламентарни избори.Това показва социологическо изследване на YouGov, цитирано от ТАСС.Разделението е почти поравно - 40% от респондентите са на мнение, че Меркел трябва да остане канцлер, докато 41% са против.Що се отнася до основния й опонент Мартин Шулц, лидер на Социалдемократическата партия, само 23 на сто от участниците в анкетата смятат, че трябва да се кандидатира за поста канцлер на Германия в случай на победа, докато 56% считат, че Шулц не трябва да го прави.Като цяло германците не се страхуват от нови избори за Бундестаг. 65 от анкетираните не виждат в това особен проблем. В случай на предсрочни избори 59% от респондентите отново ще гласуват за партията, за която са гласували на 24 септември. Само 8% имат намерение да променят избора си и да гласуват за друга партия.В проучването са участвали около 1000 души.По-рано днес стана ясно, че консерваторите на Меркел и социалдемократите изразяват готовност да преговарят за нова коалиция.", "date": "2017.11.25", "title": "Германците разделени дали Меркел трябва да бъде канцлер в случай на предсрочен вот"}
{"url": "https://news.bg/world/kiev-predal-na-vashington-spisak-s-neobhodimoto-orazhie.html", "text": "Украинската страна съгласува списък с необходимото от САЩ въоръжение и очаква съответното политическо решение.Това заяви началникът на Генералния щаб на Въоръжените сили на Украйна Виктор Муженко, цитиран от ТАСС.Той подчерта в интервю за изданието Тиждень.ua, че Киев е предал списъка и че всичко е съгласувано.Само чакаме политическо решение, изтъкна Муженко и добави, че предоставянето на въоръжение ще се превърне в силен сигнал до всички страни, включително и до членките на НАТО, че могат да бъдат направени такива доставки за Украйна.По думите му Киев очаква САЩ да доставят системи за противовъздушна отбрана, средства за въздушно разузнаване и радиоелектронна борба, както и противотанкови оръжия, тъй като отбранителната индустрия на Украйна към момента не може да ги предостави.Той също така подчерта, че се нуждаят от медицински автомобили, особено от бронирани.По време на визита в Киев на 24 август военният министър на САЩ Джеймс Матис заяви, че Вашингтон разглежда въпроса за предоставяне на отбранително оръжие на Украйна.", "date": "2017.11.25", "title": "Киев предал на Вашингтон списък с необходимото оръжие"}
{"url": "https://news.bg/regions/sdruzhenie-predlaga-reshenie-za-transporta-v-knyazhevo-i-vladaya.html", "text": "От Гражданското сдружение \"Мрежа за инициативи и решения\" (МИР) предожиха решение за транспортните проблеми на столичните квартали Княжево и Владая на среща в столична община. На обсъждането присъства и общинският съветник и съпредседател на \"Политическа група 5\" в Столичния общински съвет, инж. Симеон Славчев, съобщиха от сдружението.\"Напоследък е модерно да се критикува, да се посочва конкретен проблем, но да не се предлага как да бъде решен той. МИР се заема с предлагането на конкретни решения, като имаме готовност да посочим как да бъдат решени транспортните проблеми на Столична община и то в цялостна стратегическа рамка, а не на парче\", заяви председателят на организацията Георги Кардашев.Целта на сдружението е да промени модела на взаимоодействие между гражданските и неправителствените организации и органите на местното самоуправление.По време на срещата ескперти от МИР разговаряха с представители на \"Инициативен комитет за подобряване качеството на транспорта на Княжево и Владая\" и се заеха да предложат конкретни решения на проблемите на тези два сталични квартала.Проблемите на Княжево и Владая трябва да се разгледат като част от цялостната концепция за решаването на транспортните проблеми на София, смятат от сдружението.Преди седмица Славчев се срещна с жителите на Владая и Княжево и пое ангажимент да им съдейства. В дискусията участваха и представителите на Инициативния комитет - Любомир Секулов и Васил Николов и експертите д-р Веселин Грозданов от \"Клъстер за зелен транспорт\" и проф. Емил Железов и доц. Симеон Ананиев, преподаватели във ВТУ, които са част от Експертния съвет по транспорт на МИР.Според експертите едно от бързите и лесни решения е да се изгради модул жп спирка във Владая. \"Така само след година владайци ще имат достъп до метрото през градската железница, която ще спира на бъдещата метростанция Овча купел\", обясни доц. Симеон Ананиев.", "date": "2017.11.25", "title": "Сдружение предлага решение за транспорта в Княжево и Владая"}
{"url": "https://news.bg/bulgaria/8-ot-12-km-ot-treta-liniya-na-sofiyskoto-metro-veche-sa-izgradeni.html", "text": "Изпълнението на третата линия на столичното метро върви по план.Това съобщи кметът на София Йорданка Фандъкова, която заедно с министъра на транспорта Ивайло Московски и изпълнителния директор на \"Метрополитен\" Стоян Братоев инспектираха строителството на метростанцията, която се изгражда на бул. \"България\", информира БТА.Фандъкова подчерта, че след построяването на третия лъч на метрото се очаква 90 000 тона вредни емисии да бъдат спестени годишно.Тунелопробивна машина се подготвя за следващия участък, след като е прокопала над 1,7 километра от участъка от \"Красно село\" до кръстовището на бул. \"България\" и бул. \"Иван Гешов\", разкри още кметът.От думите й стана ясно, че общо 12 километра се строят в момента с 12 метростанции и се очаква в края на 2019 г. те да бъдат готови.8 от 12-те километра от бъдещата трета линия на софийското метро вече са изградени, съобщава БНР, позовавайки се на Фандъкова. Общата стойност на този обект е близо 1 млрд. лева с депото и влаковете.От своя страна Братоев съобщи, че първият влак от новите 20 вече е произведен и започват тестванията му, като догодина през лятото се очаква да пристигнат в София първите пет влака.Те ще бъдат тествани между метростанциите 14 - 12 на \"Красно село\" и на бул. \"България\", след което ще бъдат одобрени и за реална експлоатация, добави той.По думите му около 47 процента е изпълнението към днешна дата на първия етап от строителството на третата линия, който е започнал през пролетта на миналата година. На втория етап, започнал преди няколко месеца, вече почти десет на сто от дейностите са изпълнени.От Министерството на транспорта, информационните технологии и съобщенията обявиха, че според класация на Европейската комисия софийското метро е в Топ 10 на най-успешните инфраструктурни проекти, финансирани със средства от структурните фондове за ЕС.До момента сме инвестирали 250 млн. лева по линия на ОП \"Транспорт и транспортна инфраструктура\", а напредъкът на първия участък от метрото е почти 50%, заяви Московски след проверката.Оценката на европейските ни партньори е ясен знак, че спазваме всички норми за изпълнение, за екология, за добавена стойност на проектите, както и за съотношение качество-цена на проекта, посочи министърът.За изграждането на този най-тежък участък, използваме четири различни метода на строителство, което е още едно доказателство за професионализма, с който се работи. Към момента това е най-успешният проект, който финансираме от оперативната програма и за мен най-добрата новина е, че всичко се изпълнява по график, въпреки ежедневните трудности на този тип строителство, допълни Ивайло Московски.", "date": "2017.11.25", "title": "8 от 12 км от трета линия на софийското метро вече са изградени"}
{"url": "https://news.bg/bulgaria/protestirashti-se-obyaviha-sreshtu-otglezhdaneto-na-zhivotni-za-kozha.html", "text": "Граждани протестираха пред фермата за норки край старозагорското село Маджерито, съобщава БГНЕС.Събралите се десетки протестиращи настояваха за затваряне на фермите и забрана на индустриалното отглеждане на животни за кожа в България. Те също така се обявиха и срещу нехуманно отношение към животните, които се умъртвяват в газови камери.Протестиращите са убедени, че институциите си затварят очите за нередностите във фермата и отказват информация за начина, по който се отглеждат и убиват животните там.С демонстрацията те целят да привлекат внимание върху рисковете при отглеждането на дребните хищници.Екоактивистите са категорични,че те не са характерни за България и ако бъдат изтървани на свобода, може да нанесат сериозни поражения върху животинския свят.", "date": "2017.11.25", "title": "Протестиращи се обявиха срещу отглеждането на животни за кожа"}
{"url": "https://news.bg/bulgaria/mazh-i-zhena-ot-pazardzhik-obvineni-v-umishleno-ubiystvo-na-bebe.html", "text": "Прокуратурата в Пазарджик повдигна обвинения за убийство срещу пастрока и майката на 11-месечно бебе в града, което в петък почина вследствие на черепно-мозъчна травма, информира БНР.Мъжът е направил пълни самопризнания, че е удрял детето, защото плачело. В момента на инцидента майката е отсъствала от дома. Когато се прибрала, тя видяла, че приятелят ѝ, с който от скоро живеела на семейни начала, прави опит да реанимира изпадналото в безсъзнание дете. По-късно го откарали в болница, където лекарите констатирали смъртта му.27-годишният мъж и 30-годишната майка са задържани, след като са откарали бебето в болницата на града. Двамата са в следствения арест с обвинение за убийство в съучастие.Прокуратурата ще настоява да им бъде наложен постоянен арест.Инцидентът е станал в четвъртък.Според разследващите 30-годишната майка, която е от пловдивското село Триводици, често оставяла детето си на грижите на пастрока му. От отдел \"Закрила на детето\" твърдят, че не са получавали сигнали за средата, в която момченцето се е отглеждало.", "date": "2017.11.25", "title": "Мъж и жена от Пазарджик обвинени в умишлено убийство на бебе"}
{"url": "https://news.bg/bulgaria/diabetitsite-v-balgariya-mogat-da-izpolzvat-softuera-izkustven-pankreas.html", "text": "300 болни от диабет в света използват специален софтуерен продукт, наречен \"изкуствен панкреас\", който им помага да контролират нивата на кръвната захар, съобщава БНР.Днес в София се проведе пресконференция с участието на създателя на т.нар. \"изкуствен панкреас\" Милош Козак, която е част от третата национална среща по иновативно лечение на диабет.Росица Пантова, майка на дете с диабет, обясни, че приложението може да се инсталира напълно безплатно на телефон., разказа Пантова.Тя поясни, че сега са на предпоследната стъпка и се надяват много скоро нещата да бъдат финализирани.", "date": "2017.11.25", "title": "Диабетиците в България могат да използват софтуера „изкуствен панкреас”"}
{"url": "https://news.bg/world/luganskite-separatisti-s-nov-lider.html", "text": "Депутати в контролираните от сепаратистите райони в Източна Украйна временно назначиха шеф, който заменя подалия оставка лидер Игор Плотницкий, съобщава АП.Вчера лидерът на самопровъзгласилата се \"Луганска народна република\" Игор Плотницкий подаде оставка по здравословни причини. По-рано през седмицата беше съобщено, че Плотницкий е бил блокиран в мазето на местната администрация в Луганск.Според АП очевидно става въпрос за някакъв преврат.Оставката на Плотницкий беше обявена от Леонид Пасечник, шефът на спецслужбите на Луганск и дългогодишен противник на Плотницкий.Луганският информационен център съобщи, че местните депутати единодушно са приели оставката и са назначили Пасечник за временно изпълняващ длъжността лидер на Луганск.Напрежението в лагера на сепаратистите ескалира по-рано тази седмица, след като Плотницкий уволни вътрешния министър Игор Корнет. Влиятелният министър, подкрепян от сепаратистите в Донецк, отказа да се оттегли. След това десетки въоръжени мъже, лоялни на Корнет, блокираха достъпа до основните административни сгради в Луганск. Конвой от бойни машини влезе в града посред нощ, за да окаже подкрепа на министъра.Плотницкий обвини Корнет, че се опитва да го свали, докато министърът обвини опонента си, че \"управлението на републиката\" е под влиянието на украински шпиони. Плотницкий не се е появявал публично от сряда и не е коментирал информацията за оставката. 53-годишният бивш украински бюрократ е бил забелязан с багаж на руско летище в четвъртък.", "date": "2017.11.25", "title": "Луганските сепаратисти с нов лидер"}
{"url": "https://news.bg/world/turskite-granichari-spryaha-37-migranti-nasochili-se-kam-balgariya.html", "text": "Група от 37 мигранти са задържани от турските гранични власти при опит да се прехвърлят нелегално в България, съобщава БНР, позовавайки се на информация на БТА.Нелегалните мигранти се укривали в околностите на две села, които са най-близо до турско-българската граница при Дерекьой от турска и Малко Търново от българска страна.Мигрантите се били разделили на три групи, за да се придвижват по-бързо.Те са граждани на Пакистан, Иран и Сирия. Предадени са на регионално звено на турската Дирекция за миграция.", "date": "2017.11.25", "title": "Турските граничари спряха 37 мигранти, насочили се към България"}
{"url": "https://news.bg/world/putin-se-podpisa-pod-mediyniya-zakon-za-chuzhdite-agenti.html", "text": "Президентът на Русия Владимир Путин се подписа под закона за статута на чуждестранните медии в страната, съобщава РИА Новости. е публикуван в официалния интернет портал за правна информация.По-рано законът бе одобрен от Съвета на федерацията и от Държавната дума. Той влиза в сила след официалното му публикуване.Съгласно документа за чуждестранни агенти могат да бъдат определени всички медии, които получават финансиране от чужбина или са базирани в друга страна. В закона не се споменават конкретни издания или телевизионни канали.Решението за определянето на статута ще се взема от правосъдното министерство.Медиите, признати за чуждестранни агенти, са длъжни да се регистрират като такива и да предоставят отчет, а също така да публикуват известие, че материалите се предоставят от чуждестранен агент. Ако откажат да се регистрират, те ще бъдат санкционирани съгласно закона.Новият закон не засяга работата на руските медии.По-рано правосъдното министерство на Русия обяви, че в списъка с чуждестранни агенти могат да бъдат включени \"Гласът на Америка\", \"Радио \"Свободна Европа\" и други.Поправката в статута на медиите е в отговор на действия на САЩ, които задължават руски медии да се регистрират като чуждестранни агенти.", "date": "2017.11.25", "title": "Путин се подписа под медийния закон за чуждите агенти"}
{"url": "https://news.bg/bulgaria/kilometrichni-opashki-na-punktovete-po-tursko-balgarskata-granitsa.html", "text": "Километрични опашки на пунктовете по турско-българската граница, съобщава БНР, позовавайки се на турската Дирекция за митници и търговия Тракия.Дълги опашки от тежкотоварни автомобили са се образували от турска страна на граничните пунктове с България Капъкуле-Капитан Андреево и Хамзабейли-Лесово.На Капъкуле опашката е около 15 километра и започва от околностите на Одрин. На Хамзабейли опашката надхвърля 8 километра.Митническите служби на турската страна работят нормално, нямаме проблеми по отношение на обслужването или заради липса на персонал, информират от митническата дирекция.Според турските източници опашките са предизвикани от липса на достатъчно персонал на българските митници Капитан Андреево и Лесово.", "date": "2017.11.25", "title": "Километрични опашки на пунктовете по турско-българската граница"}
{"url": "https://news.bg/bulgaria/makedoniya-i-balgariya-s-edinna-asotsiatsiya-na-obshtinite-ot-dvete-strani-na-granitsata.html", "text": "Единна Асоциация на общините от двете страни на границата е учредена в Кюстендил по време на трансгранична кръгла маса между местната власт от България и Македония.Кюстендил бе домакин на трансгранична кръгла маса на тема: \"\".Срещата между местната власт покрай границите на България и Македония се организирана по инициатива на евродепутата от ЕНП/ГЕРБ Андрей Ковачев и народния представител от Кюстендилска област Кирил Калфин.Всички участници в дискусията изразиха задоволство от поетата инициатива за провеждане на съвместната трансгранична среща. Една от основните идеи на срещата бе новоизбраните кметове от Македония да се запознаят със своите колеги от България и да им бъде предоставена информация за възможностите, които предлага Европейският съюз.\"\", заяви Ковачев.Той анонсира идеята за създаване на една Асоциация на общините от двете страни на границата.\"\", допълни евродепутатът и уточни, че общините, нагърбили се със създаване на Асоциацията, са Кюстендил и Куманово.Той добави, че в момента има 48 проекта между България и Македония по ТГС.Темата за Коридор номер 8 също бе засегната.\"\", обясни още Андрей Ковачев.Народният представител Кирил Калфин също изтъкна важността на Коридор номер 8 и на жп линията, която се предвижда от Скопие за София.\"\", посочи той.Кирил Калфин обясни още, че има около 30% изградена инфраструктура между България и Македония и на следващ етап нещата могат да се подобрят още.Кирил Калфин също подчерта, че тази среща е логично продължение на усилията на двете правителства.Заместник-министърът на регионалното развитие и благоустройството Деница Николова пък заяви, че 20 млн. евро са инвестирани в пограничния регион между България и Македония до момента и още толкова са предвидени до 2020 година.Гости от страна на Македония бяха новоизбраните кметове на общините Кратово - Люпчо Бояджиев, Крива Паланка - Борянчо Мицевски, Ранковце - Ивица Тошевски, Струмица - Коста Яневски, Ново село - Боро Стойнев, Делчево - Горан Трайковски, Куманово - Максим Димитриевски и Берово - Звонко Пекевски.Само преди дни правителствата на Македония и България проведоха съвместно заседание.", "date": "2017.11.25", "title": "Македония и България с единна Асоциация на общините от двете страни на границата"}
{"url": "https://news.bg/world/britanskata-politsiya-razpita-dvama-dushi-za-panikata-v-tsentara-na-london.html", "text": "Двама мъже, издирвани от британската полиция след възникналата вчера паника на метростанция в центъра на Лондон и на търговската улица \"Оксфорд\", са се предали на полицията за разпит.Това съобщиха от британската транспортна полиция, цитирана от АП.В петък вечерта британската полиция разпространи снимки на двамата мъже.Предалите се доброволно в полицейски участък са на възраст 21 и 40 г. И двамата са разпитани от полицията. Не се разкрива самоличността им, а също така не са им повдигнати обвинения.Властите вярват, че въпросните двама души са се спречкали на платформата на метростанция \"Оксфорд Съркъс\" в петък следобед, което предизвикало паника и разпространение на слухове за стрелба.Няколко души са пострадали при суматохата. 9 души са потърсили лекарска помощ.Възникналата паника, отбелязва осведомителната агенция, показва, че лондончани остават на тръни след извършените през последната година терористични атаки в Обединеното кралство.", "date": "2017.11.25", "title": "Британската полиция разпита двама души за паниката в центъра на Лондон"}
{"url": "https://news.bg/bulgaria/ndk-svetna-v-oranzhevo-sreshtu-nasilieto-nad-zheni.html", "text": "Месец преди първото европредседателство на България НДК светна в оранжево срещу насилието над жени.От 17,30 часа НДК е осветен в оранжев цвят по инициатива на женската организация Зонта клуб \"Света София\".С този акт се дава старт на Световната шестнадесетдневка (от 25 ноември - Международен ден за елиминиране на насилието над жените, до 10 декември - Световният ден на човешките права).По цял свят емблематични сгради ще се осветят в оранжево. Ще се провеждат множество акции и дискусии. Мероприятията са в подкрепа на международната кампания на ООН да оцветим света в оранжево и на Зонта Интернешънъл - \"Зонта казва НЕ на насилието над жени и момичета\".Кампанията се провежда по този нестандартен начин за втора поредна година в столицата на България. Идеята именно НДК да засвети в оранжев цвят е свързана и с това, че там ще се провеждат всички представителни мероприятия при първото председателство на България на ЕС.Целта на мащабната ни акция е повече хора да разберат за кампанията и да се заговори все по-открито за проблема с насилието във всичките му форми, каза Виктория Стоянова, президент на Зонта клуб \"Света София\".Освен светлините на фасадата на Двореца акцията е подкрепена визуално и от още един акцент. 10-метров транспарант с надпис \"Зонта казва НЕ на насилието\" ще привлича вниманието на столичани и гостите на столицата.В 18.30 ч. в Арт-клуб \"Перото\" в НДК Зонта клуб Света София организира публична беседа и дискусия на тема \"\".В дискусията ще вземат участие водещи имена в областта на правното застъпничество в Зонта Интернешанъл, представители на бизнеса, обществени институции и нестопански организации, работещи по проблемите на равнопоставеността на половете, превенция срещу насилието и т.нНасилието над жени е често срещано явление по цял свят. То прекрачва всякакви граници - социални, религиозни, икономически, етнически и расови. Всяка трета жена по света е била жертва на насилие, подчертават от Зонта клуб \"Света София\".", "date": "2017.11.25", "title": "НДК светна в оранжево срещу насилието над жени"}
{"url": "https://news.bg/world/rusiya-krie-yadrena-avariya-ne-e-za-parvi-pat.html", "text": "Съответните служби във Франция и Германия първи установиха наличието на радиоактивния изотоп рутений 106 в атмосферата - в края на септември. Федералната служба за радиоактивна защита веднага информира руските власти. Само че те не отговориха нищо, както научи Дойче веле от германското министерство на екологията, защитата на природата и ядрената безопасност. Същевременно Френският институт за ядрена безопасност (IRSN) изчислява, че в атмосферата са изхвърлени между 100 и 300 терабекерела рутений 106. Според специалистите, подобно количество е най-малкото \"съмнително\" за местното население.Близо два месеца по-късно - едва на 21 ноември - руската метеорологична служба \"Росхидромет\" информира за повишено количество рутений 106 в атмосферата в няколко руски области в Южен Урал. От Кремъл обаче съобщиха, че досега нито едно руско учреждение не е информирало за инцидент, при който в атмосферата да е изтекъл радиоактивен изотоп.С 986 пъти по-високо замърсяванеРашид Алимов от \"Грийнпийс Русия\" е сигурен, че повишеното количество рутений 106 не е изтекло вследствие на авария в някой . В случай на подобен инцидент в атмосферата биха попаднали и други радиоактивни елементи, казва той в разговор с Дойче веле. Според него, причината е друга - вероятно изхвърляне на ядрени отпадъци. А въз основа на данните от европейските служби и руските метеоролози евентуалният източник на радиоактивното замърсяване може да бъде локализиран сравнително точно. Според тях, той се намира в Южен Урал - в село Аргаяш в региона на Челябинск. Именно там е установено \"изключително високо радиоактивно замърсяване\", което надхвърля стойностите от предишния месец с 986 пъти. А само на около 100 км северно от Челябинск - близо до Озьорск - се намира заводът за производство на елементи за ядрени оръжия \"Маяк\". Той е част от руската агенция за ядрена енергия \"Росатом\", откъдето съобщиха, че нямат информация за инциденти, при които в атмосферата да са изхвърлени радиоактивни вещества.Бившата ръководителка на руската организиция за защита на околната среда \"Планета на надеждата\" Надежда Кутепова заяви в разговор с ДВ, че причината за изтичането на рутений 106 е изяснена \"до 99 процента\". Правозащитничката Кутепова от години наблюдава завода \"Маяк\" и информира за екологични проблеми. От 2015 година тя живее във Франция, където е получила политическо убежище - след многобройни нападения в родината ѝ.Експертката предполага, че радиоактивният изотоп е изпуснат в атмосферата между 25 и 26 септември 2017 от инсталация за преработка на високорадиоактивни отпадъци. На 21 ноември обаче \"Маяк\" информира, че изобщо не произвежда рутений 106 и че не е източник на радиоактивно замърсяване. \"Те не произвеждат рутений. Той обаче се получава при витрификацията на радиоактивни отпадъци\", казва Кутепова. Тя е убедена, ча рутений 106 е вреден за хората, както и всички други радиоактивни изотопи.Могат ли въобще властите да реагират?Заводът \"Маяк\" е най-старата съветска инсталация за преработка на радиоактивни материали. Заводът е известен с многото премълчани инциденти. Серията от катастрофи започва с една експлозия през 1957 година, която надвишава дори ядрената катастрофа в Чернобил, твърди Ана Веро Вендланд. Тя е експерт по т.нар. \"закрити градове\" в Източна Европа, където са намират ядрени инсталации. Истината за трагедията от 1957 година става достояние на обществеността чак по времето на перестройката. Ана Веро Вендланд подчертава, че и сега истината се прикрива и до обществеността не достига никаква информация.\"Грийнпийс Русия\" също се оплаква от липсата на информация. \"Фактът, че е измерено повишено киличество рутений 106 говори, че някъде в инсталацията има теч. Инцидентите трябва да бъдат разследвани\", казва Рашид Алимов. Правозащитната организация настоява руска прокуратура да започне разследване за евентуално прикриване на ядрена авария. \"Грийнпийс Русия\" настоява да бъде проверена и системата за наблюдение на радионуклеиди в атмосферата, за да се изясни дали изобщо е в състояние да регистрира инциденти. \"Ако източникът на радиоактивното замърсяване не може да бъде идентифициран, възниква въпросът дали властите изобщо могат да реагират на ядрени аварии\", заключава Рашид Алимов.", "date": "2017.11.25", "title": "Русия крие ядрена авария? Не е за първи път!"}
{"url": "https://news.bg/world/gartsite-razvarzaha-kesiite.html", "text": "Гърците развързаха кесиите за Черния петък, отбелязват местни медии.Треската за пазаруване е била най-изразена в столицата Атина и Солун.Около 50 000 души са посетили основните търговски улици в двата града. През последните години гърците силно ограничиха покупките на нови стоки.", "date": "2017.11.25", "title": "Гърците развързаха кесиите"}
{"url": "https://news.bg/world/spor-mezhdu-sp-taym-i-tramp.html", "text": "Спор избухна между сп. \"Тайм\" и американският президент Доналд Тръмп. Той се разрази в \"Туитър\".Причината е номинация за Човек на годината. В своя официален акаунт в социалната медия от \"Тайм\" отбелязаха, че Тръмп не е коректен как се прави номинацията за Човек на годината.Президентът греши за нашия начин да избираме личност на годината. ТАЙМ не коментира избора си преди публикуването му, което е на 6 декември.Малко по-рано Тръмп се похвали в \"Туитър\".Списание \"Тайм\" се свърза с мен, за да каже, че ВЕРОЯТНО ще бъда посочен за мъж (личност) на годината, като миналата година, но трябваше да дам съгласието си за интервю и фотосесия, написа американският президент.Казах, че вероятно това не е достатъчно и отказах. Мерси все пак!, допълни Тръмп.\"Тайм\" обявява личност на годината от 1927 г. Победителят се избира от редакцията и от вота на читателите. Личността на 2017 г. ще бъде обявена на 6 декември.", "date": "2017.11.25", "title": "Спор между сп. \"Тайм\" и Тръмп"}
{"url": "https://news.bg/world/yaponiya-naliva-miliardi-v-obrazovanieto.html", "text": "Японското правителство ще отпусне около 2 трилиона йени ($17,93 млрд.), за да субсидира разходите за образование и да подобри грижите за възрастните като част от икономическия пакет, който ще се появи в началото на следващия месец, съобщи в събота в. \"Асахи\".Правителството ще отдели 800 милиарда йени за нова програма, която ще предложи безплатна детска градина за деца от 3 до 5 години и безплатна грижа за деца за домакинства с ниски доходи с деца до 2 години от април 2019 година.Правителството ще похарчи още 800 милиарда йени, за да предложи безплатно университетско образование и повече безвъзмездни средства за домакинствата с ниски доходи, които ще започнат през фискалната 2020 година, съобщи вестникът, без да цитира източниците си.Пакетът също така ще отдели около 100 милиарда йени за повишаване на заплатите на работниците в домове за възрастни хора и центрове за дневни грижи, съобщи вестникът. Очаква се пакетът да бъде официално одобрен на 8 декември, съобщи вестникът.За да финансират разходите, правителството ще използва 1,7 трлн. йени приходи от увеличението на данъка върху продажбите в страната, насрочено за октомври 2019 г., и увеличение на вноските на работодателите.Премиерът Шинцо Абе е увеличил разходите за образование и помощ за семейства с ниски доходи като основен приоритет след голямата победа в изборите за парламент.", "date": "2017.11.25", "title": "Япония налива милиарди в образованието"}
{"url": "https://news.bg/regions/magliva-sabota.html", "text": "Днес в равнините и низините ще има мъгла или ниска облачност. След обяд в Източна България ще се появи слаб югоизточен вятър и облачността и мъглите там временно ще се разсеят. В планинските райони ще бъде предимно слънчево. Максимални температури, предимно между 7° и 12°, в София около 11°.Това съобщават от НИМХ към БАН.Атмосферното налягане слабо ще се понижи, ще е близко до средното за ноември.В планините ще бъде слънчево. Ще духа до умерен югозападен вятър. Максималната температура на височина 1200 метра ще е около 9°, на 2000 метра - около 4°.Над Черноморието ще има мъгла или ниска облачност. По-късно през деня ще се появи до умерен югоизточен вятър и в следобедните часове мъглите ще се разсеят, а облачността ще се разкъса и намалее. Максимални температури 12°-13°, колкото е и температурата на морската вода. Вълнението на морето ще е 2-3 бала.", "date": "2017.11.25", "title": "Мъглива събота"}
{"url": "https://news.bg/interviews/vazhno-e-mediatori-i-konsultanti-da-vlyazat-v-getata.html", "text": "Госпожо Петрова, по традиция и тази година кабинетът дава коледни добавки на пенсионерите. Доволна ли сте, че и през 2017 успяхте да изпълните тази традиция?Мисля, че възрастните хора наистина заслужават да получат тези добавки, защото през годините те бяха пренебрегвани. Макар и не до край изпълнило нашите обещания, смятам, че тези 40 лева, които ще получат като коледна добавка е една добра новина. Правителството се справя засега много добре, защото всеки лев, който се спестява, се насочва точно към хората, които имат нужда и подкрепа, към нашите родители, които са ни отгледали и възпитали. Те наистина имат нужда от уважение, толерантност и от това да живеят достойно в България. За мен тази мярка е добра. Надявам се и трябва да намерим средства за всички уязвими групи и най-вече за майките, които отглеждат деца с увреждания над 18 годишна възраст. Натам са насочени усилията на МТСП и много се надявам през 2018 година наистина да удовлетворим техните желания.Какво предвиждате в тази посока?Засега чрез бюджета за 2018 са предвидени 60 милиона лева, които ще бъдат за подпомагане точно на тази група за помощ в домашна среда, за лични асистенти, за домашни помощници. Смятам, че това е много важно, защото по този начин родителите, които отглеждат своите деца над 18 години, самите ще могат да станат лични асистенти или да наемат човек, на когото да имат доверие и който да може да се грижи за техните пораснали деца. Наистина средствата, които се отделят, са малко, но ние ще продължим да работим да се увеличат средствата за подпомагане на децата с увреждания над 18 години. Има много европейски програми, които са в помощ на МТСП. По ОП \"Развитие на човешките ресурси\" има средства, които ще бъдат насочени точно към тази група. Има и национални програми, които да подпомогнат уязвимите групи. Има програма, която предвижда да се раздават пакети с хранителни продукти на тези хора два пъти в годината. Имаме програми, които ще предоставят работа на родители на деца с увреждания, които искат да се включат в пазара на труда. Имаме изключително голямата амбиция да направим така, че хората да бъдат спокойни. Най-вече търсим справедливост.През есента стартира т.нар. програма \"детегледачка\". Имате ли някакви данни има ли интерес към програмата?Има изключително голям интерес към тази програма. Около 2000 майки вече са се възползвали от нея. Това е изключително важно, защото много млади майки искат да започна работа и тази програма даде шанс на децата, които не са настанени в детско заведение, да бъдат отглеждани в домашни условия, а майката да започне работа. Важното е, че родителите имат правото да изберат човека, който да се грижи за тяхното дете. С тази програма имаме шанс да подпомогнем родителите на децата, които не са успели да се класират за детска градина. Ние трябва да имаме отговорност към нашите деца и те трябва да бъдат равни.Много съм доволна и щастлива, че подпомагаме тези родители. Винаги съм настоявала децата, които не посещават детска градина, да получават средствата от държавата и ето че тази програма е факт. За нас е изключително важно да задържим младите хора, за нас това е приоритет и ние ще вървим в тази посока.Ако Ви върна на пенсиите, опозицията особено остро критикува патриотите, чийто приоритет са доходите на пенсионерите, че в тригодишната бюджетна прогноза няма предвидени пари за ръст на пенсиите. Как ще отговорите на тези критики? Ще се борите ли за увеличаване на доходите на всички пенсионери?Разбира се, че ще се борим. Не сме направили и крачка назад, но това са финансовите възможности в момента на държавата и ние трябва да се съобразим с това. Виждате, че се дават изключително много средства за здравеопазване, за социални политики. Ще бъдат увеличени заплатите за първи път от години на социалните работници. Аз съм много щастлива, че тези хора наистина ще получат достойно заплащане, макар че не е толкова високо - около 10% ще бъде това увеличение.През следващата година от юли ще бъдат увеличени и пенсиите с 3,6%. Това увеличение е за всички пенсии. Мисля, че пътят, по който вървим е правилен. Дай Боже да има повече приходи в хазната и догодина да увеличим още повече пенсиите.Наскоро Министерство на икономиката излезе с данни за рекордно ниски нива на безработицата. Вие доволни ли сте и какво предвижда МТСП за разширяване на заетостта?Изключително много се направи в тази посока в последните няколко месеца. От май месец до сега има няколко програми, които бяха открити точно в тази посока. Една от най-добрите програми, за които настоявахме е програма \"Работа\", която беше насочена към най-бедния регион в България - Северозападния.Като заместник-министър проведох регионално срещи с обществеността и хората споделят, че са изключително доволни от възможността, която им се дава. Наемат се хора, които за първи път започват работа, а това е много трудно. Подобни програми ни показват правилния път да мотивираме хората да работят и да дават принос към общото благо на обществото. Искам да спомена и програмата за младежката безработица, където също имаме добри резултати.Медиатори и млади хора работят като консултанти в гетата, където имаме изключително голям проблем с хора, които не работят, не учат, демотиворани са, не се записват в Бюрата по труда. Всъщност там имаме голям напредък. Програмите са доста ефективни в тази посока. След като успяхме да намалим безработицата на 6% за толкова кратък период - мисля, че това е стъпка в правилната посока. Когато имаме ниска безработица, ще се вдигнат и доходите на хората, ще има конкурентоспособност, ще се търсят по-добри работни места. Част от младите хора са включени в обучителни курсове, в квалификационни и преквалификационни курсове. Например в Сливен са обучени около 80 души от ромския квартал. Има доста добри неща. Полагаме много усилия, защото осъзнаваме, че колкото повече хора бъдат мотивирани и вкарани в пазара на труда, това ще бъде много добре както за здравната, така и за социалната система. Надявам се, че с общи усилия бихме могли да вървим в правилната посока.", "date": "2017.11.25", "title": "Важно е медиатори и консултанти да влязат в гетата"}
{"url": "https://news.bg/politics/okolo-2000-mayki-sa-se-vazpolzvali-ot-programa-za-detegledachki.html", "text": "Около 2000 семейства са се възползвали от програма за детегледачки на МТСП. Това стана ясно от коментара на заместник-социалния министър Султанка Петрова пред News.bg.\"Има изключително голям интерес към тази програма. Около 2000 майки вече са се възползвали от нея\", информира тя. Това е изключително важно, защото много млади майки искат да започна работа, а тази програма даде шанс на децата, които не са настанени в детско заведение, да бъдат отглеждани в домашни условия, а майката да започне работа, поясни Петрова.Важното, по думите й, е, че родителите имат правото да изберат човека, който да се грижи за тяхното дете. С тази програма имаме шанс да подпомогнем родителите на децата, които не са успели да се класират за детска градина, каза още заместник-социалният министър.Петрова е доволна, че се помага на родители, чиито деца не са влезли в детска градина. \"Ние трябва да имаме отговорност към нашите деца и те трябва да бъдат равни\", подчерта тя. За нас е изключително важно да задържим младите хора, за нас това е приоритет и ние ще вървим в тази посока, изтъкна заместник-социалният министър.Припомняме, от 28 септември Агенцията по заетостта започна приема на заявления по проект \"Родители в заетост\". Той подпомага родителите да продължат трудовата си реализация и същевременно да бъдат спокойни за отглеждането на своите деца чрез осигуряване на детегледачи. Проектът е съфинансиран от Европейския социален фонд на Европейския съюз чрез Оперативна програма \"Развитие на човешките ресурси\" 2014-2020. Общият размер на безвъзмездната финансова помощ по проекта е 20 млн. лв.", "date": "2017.11.25", "title": "Около 2000 майки са се възползвали от програма за детегледачки"}
{"url": "https://news.bg/regions/vazstanovyavat-dvizhenieto-na-kamioni-prez-prohoda-na-republikata.html", "text": "Около 17 часа в събота, 25 ноември, се възстановява движението на камионите над 12 т през Прохода на Републиката, съобщиха от АПИ. Завършва ремонтът на участъка в гр. Гурково.Приключва ремонтът на близо 3-километровия участък от второкласния път II-55 през град Гурково (от км 56+920 до км 58+820), който започна на 20 септември т. г. Отсечката е с нова асфалтова настилка и маркировка.При извършването на ремонта движението на леките коли не беше спирано, а камионите над 12 тона преминаваха през Котленския и Ришкия проход.Целта на предприетите дейности е повишаване безопасността на движение през предстоящите зимни месеци, тъй като Проходът на Републиката е основна пътна връзка за тежкотоварния трафик между Северна и Южна България.", "date": "2017.11.25", "title": "Възстановяват движението на камиони през Прохода на Републиката"}
{"url": "https://news.bg/politics/zapadnite-balkani-ne-biva-da-sa-osnovna-tema-na-balgarskoto-evropredsedatelstvo.html", "text": "Страните от Западните Балкани все още имат непреодолими конфликти помежду си. При следващо разширяване на ЕС те биха внесли в съюза своите спорове. Това заяви един от най-изтъкнатите германски изследователи на Балканите проф. Вернер Вайденфелд от Мюнхенския университет пред БНР.По време на своето председателство на Съвета на ЕС България би могла да развие стратегическата перспектива пред страните от Западните Балкани.Темата за разширяването не бива да се превръща в основна тема. Тя не бива да се поставя в центъра на вниманието, защото на приема на нови страни в евросъюза не се гледа с добро око.България трябва да настоява за общ европейски поглед, допълни проф. Вайденфелд.Припомняме, преди ден министърът на Българското председателство на Съвета на ЕС 2018 Лиляна Павлова заяви, че страната ни поставя темата за европерспективата на Западните Балкани като една от основните по време на председателството.Тя определи като важен момент България да стане дигитален хъб за Западните Балкани. Става въпрос за това да станем IT аутсорсинг дестинация.В края на актомври Еврокомисарят по миграцията Димитрис Аврамопулос заяви, че \"отмяната на визите (за Западните Балкани - б.р.) е инструмент, който няма да използваме. Нещата ще останат такива каквито са\".", "date": "2017.11.25", "title": "Западните Балкани не бива да са основна тема на българското европредседателство"}
{"url": "https://news.bg/disasters/11-sa-zaginalite-pri-pozhar-v-gruzinski-hotel.html", "text": "11 души загинаха в петък късно вечерта, а други 21 пострадаха при пожар в хотел \"Леогранд\" в грузинския град Батуми, съобщи ТАСС, позовавайки се на Вътрешното министерство на Грузия.Причината за пожара все още не е ясна. Огънят е овладян. Започнала е идентификация на телата. По-рано министерството бе съобщило за 12 загинали.Засега се съобщава за петима загинали турски граждани и един от Израел. Огнената стихия е обхванала хотела, в който са били участничките в конкурса \"Мис Грузия\", но те са евакуирани и са невредими.Пострадалите са с травми и са натровени от изгорели газове. \"21 души са в няколко клиники в Батуми, трима от тях след оказана медицинска помощ вече са изписани, останалите 18 продължават лечението\", разказа източник пред органите на здравеопазването на Батуми. Животът на 18-те е извън опасност.Сред пострадалите са граждани на Израел, петима граждани на Турция и 12 жители на Грузия.Премиерът на Грузия Георги Квирикашвили се прибра в Батуми след приключване на срещата на върха на Източното партньорство в Брюксел.Според съобщението на пресслужбата на грузинското правителство той е разбрал за пожара в самолета на път от Брюксел към Грузия. Той е променил маршрута за връщане - вместо в столицата Тбилиси, самолетът му се е приземил в Батуми.Президентът на Грузия Георгий Маргвелашвили определи пожара като \"трагедия, довела до смъртта на хората\". Той изрази дълбоко съболезнование към семействата и близките на загиналите и пожела бързо оздравяване на пострадалите.Спасителите са успели да евакуират от сградата над 100 души, сред които наематели и служители в хотела.", "date": "2017.11.25", "title": "11 са загиналите при пожар в грузински хотел"}
{"url": "https://news.bg/society/institutsiite-ne-znayat-kolko-sa-zhertvite-i-signalite-za-domashno-nasilie.html", "text": "В България няма централизирана статистика колко са жертвите на домашно насилие. Само 50 места в кризисните центрове са разкрити през последните 10 години.По данни на отделите за закрила на детето само сигналите за деца в риск са над 1000 на година, стана ясно от репортаж на БНТ. Днес е Международният ден за борба с насилието над жени.5 центъра с 50 места за цялата страна приемат за временно настаняване пълнолетни лица, пострадали от домашно насилие. А това е първата крачка, която специалистите определят като най-важната.Екатерина Велева от Фондация П.У.Л.С. заяви, че има случаи, при които майка бяга с децата си през нощта. Те са само по нощници или нещо, което са намерили на закачалката. \"Без документи, без пари. Ако нямат подкрепа, няма къде да отидат\", заяви Велева. Цели региони в страната са напълно непокрити (със структури за подкрепа на жертви на домашно насилие - б.р.), допълни Велева.Зам.-министърът на труда и социалната политика Росица Димитрова призна, че са необходими още кризисни центрове. В същото време от четири години кризисният център в Перник не успява да получи финансиране за още 4 места.Росица Димитрова се ангажира, че в Бюджет 2018 година ще намерят необходимия финансов ресурс през компенсиране.Според Екатерина Велева институциите пускат така покрай ушите си необходимостта от финансиране на центрове за подкрепа. Често й казват: \"е сега, колко често са убити мъже и жени, колко често се случва това\". Тези сигнали са подадени, защото има реална опасност да се случи нещо страшно, те са реална заплаха, категорична е Велева.От думите на зам.-социалния министър стана ясно, че в МТСП нямат статистиката на МВР за подадени сигнали за домашно насили. МВР също не разполага с нея. Те получават информация за случаите на домашно насилие от съда. Нямат централизирана статистика, въпреки че именно те най-често са търсени от жертвите.Трудно е да се определи и до колко полицията има уменията да реагира при случаи на домашно насилие.\"Да се спасиш е първата крачка. Да намериш правосъдие се случва още по-трудно\", обясни Велева.Тази вечер Националният дворец на културата ще бъде осветен в оранжево. Така започва Световната шестнадесетдневка (от 25 ноември - Международен ден за елиминиране на насилието над жените, до 10 декември - Световния ден на човешките права). В този период обществени сгради в целия свят ще бъдат осветени в оранжево.", "date": "2017.11.25", "title": "Институциите не знаят колко са жертвите и сигналите за домашно насилие"}
{"url": "https://news.bg/euronews/eva-maydel-e-parvata-zhena-prezident-na-evropeyskoto-dvizhenie.html", "text": "Избраха българския евродепутат Ева Майдел (ГЕРБ/ЕНП) за президент на най-голямата европейска организация - Европейско движение, съобщиха от пресофиса на ГЕРБ.На провелата се Федерална асамблея в Брюксел членовете на Европейското движение подкрепиха кандидатурата на българката със 174 гласа, превръщайки я в първата жена и първи представител на страна от Централна и Източна Европа на тази позиция в 70-годишната история на организацията.Българският евродепутат беше издигната за президент на организацията едновременно от трите най-големи партии в Европейския парламент - Европейската народна партия, Партията на европейските социалисти и Алианса на либералите.Европейското движение е най-голямата мрежа от про-европейски организации и присъства в 39 държави. Основано преди близо 70 години, движението има богата история на застъпване за европейската интеграция, както и работа в полза на демокрацията и правата на човека.Това е първата организация, подкрепила прекия избор на Европейския парламент, като опит за постигане на по-голяма демократичност и легитимност на ЕС. Европейското движение е и един от основателите на Съвета на Европа, най-важната правозащитна институция в Европа. В него членуват политически партии, браншови организации, асоциации на млади хора, синдикати и други.\"Имаме нужда от нова идея за ЕС, защото Европа не е самостоятелно, отделно тяло, тя е това, което ние направим от нея\", каза Ева Майдел след избирането си.\"Имам енергия и оптимизъм с Европейското движение да разкажем тази нова история за ЕС на активните и младите хора\", допълни тя.\"Изключително важно е да не работим за гражданите, а идеите, които осъществяваме, да идват от гражданите, т.е. да събудим истинския дебат в Европа, за бъдещето на Европа, с участието на гражданите. Друг важен акцент на моята работа ще бъде поставен върху активността на младото поколение. Само чрез тяхната идейност, активност, ние можем да направим така, че нужните приоритети да бъдат осъществени днес, но и в утрешния ден\", каза Майдел.\"Ше засилим изключително много мрежата на настоящите всички 39 национални организации, така че гласът на Европа да се чува много по-силно и от техните столици, но също и от всички техни представители да получаваме достатъчно информация и идеи, които ние, в Брюксел, да можем да осъществим\", допълни новоизбраният президент на Европейското движение.Сред основните приоритети на новия президент са съживяването на дебата за ЕС и включването на младите хора в него, както и подпомагане на българското председателство на ЕС през 2018 г.Част от Европейското движение са някои от най-авторитетните европейски лидери през последните десетилетия - бившите председатели на Европейската комисия Жозе Мануел Барозу и Жак Делор, бившия председател на Европейския съвет Херман ван Ромпой, бивши еврокомисари и министри като Марио Монти, Вивиан Рединг, Хоакин Алмуния, Данута Хюбнер, бивши председатели на Европейския парламент Йежи Бузек, Ханс Пьотеринг, председателят на групата на либерилите в ЕП Ги Ферховщат и други.Кандидатурата на Ева Майдел беше издигната и от националните съвети на Европейското движение в България, Германия, Испания, Белгия, Македония и Сърбия, както и от младежки и браншови организации.", "date": "2017.11.25", "title": "Ева Майдел е първата жена президент на Европейското движение"}
{"url": "https://news.bg/politics/nashi-granichni-politsai-spasili-120-migranti-v-egeysko-more.html", "text": "Екипажът на български граничен кораб, включен в силите на Европейската агенция по охрана на границите Фронтекс в Егейско море, е спасил мигранти. Според информация на МВР спасените са 120 души, от които 53 мъже, 34 жени и 33 деца.По-рано бе съобщено за 66 мигранти по информация на гръцки медии, цитирани от БНР.Мигрантите от две лодки са качени на кораба и транспортирани до гр. Митилини, остров Лесбос. Спасителната акция е станала около 4 часа след полунощ. Нашите морски граничари установили югоизточно от остров Лесбос, в гръцки води две надуваеми лодки, натоварени с мигранти, съобщиха от МВР.Мигрантите са взети на борда на българския кораб. С лодката на кораба до гр. Митилини на острол Лесбос веднага е транспортирано момче в критично състояние, на видима възраст около 10 г. Според гръцките медии, въпреки всички усилия на медиците, детето не е спасено.Всички мигранти - общо 120 души, са транспортирани до пристанището на града. Предстои установяване на националността им, уточняват от МВР.Нашият кораб патрулира по линията, която разделя гръцките и турски териториални води. Екипажът на граничния кораб «Обзор», участва в патрулни действия в рамките на операция «Посейдон» под ръководството на Европейската агенция за гранична и брегова охрана Фронтекс.", "date": "2017.11.25", "title": "Наши гранични полицаи спасили 120 мигранти в Егейско море"}
{"url": "https://news.bg/education/da-namerim-nova-obshta-tsel-prizova-rektorat-na-alma-mater.html", "text": "Софийският университет \"Св. Климент Охридски\" навлезе в 130-та си година. Бихме искали честванията да не се свеждат до няколко церемониални акта, на които да разкажем за достойната традиция и постиженията на СУ, а да се превърне в повод за осмисляне на миналото и за очертаване на визия за бъдещето.\". Това заяви ректорът на Софийския университет проф. Анастас Герджиков в академично си слово по случай патронния празник на най-старото висше учебно заведение у нас. Празникът беше уважен от председателя на Народното събрание Цвета Караянчева, вицепрезидентът Илияна Йотова, заместник-министри, депутати, гости, студенти.В словото си проф. Герджиков отбеляза, че иска да започне един широк дебат не само за бъдещето на Университета, но и на страната.В словото си проф. Герджиков отбеляза, че в историческото си развитие българите са имали национални идеали, които не са се осъществили - националното обединение на българите и последвалите ги войни за обединение, промените след 1989 г, които обаче бързо са се превърнали в разочарование, заради непостигнатата цел.Приемането ни в НАТО и ЕС е станал новият идеал на българите, като целта тогава е наречена цивилизационен избор.Проф. Герджиков отбеляза, че този път усилията ни са се увенчали с успех и членството ни в НАТО и ЕС са факт и икономическият ни просперитет е видим.\"Защо тогава българинът продължава да е нещастен? Защо не вижда пътя към храма?\", попита в словото си ректорът на СУ.Имаме нужда от нов национален идеал, който да ни обедини и от ново духовно възраждане, беше категоричен проф. Герджиков. Той сподели, че когато е заявил това пред читалищни дейци, те са го гледали скептично.По този повод ректорът на Алма Матер отбеляза, че подозрителността и примирението не са черти от нашия характер. А много от приеманите черти от характера за наши недостатъци, са всъщност черти у всички балкански народи. Изразът \"българска работа\" не е само наш и не бива да битува в съзнанието ни по този начин, защото съществува и изразът \"гръцка работа\".Затова и песимизмът може да бъде преодолян и не е наша специфична черта. Трябва да намерим новата обща цел, която да обедини нацията, заяви проф. Герджиков.Тя трябва да включва уважение към традицията и автентична европейска идентичност, национално самосъзнание, превръщане на България в престижно културно и духовно присъствие.Във формулирането и изпълнението на този идеал СУ е призван да играе ключова роля, подчерта проф. Герджиков.Той призова всички да работят с младите хора, за да се превърне понятието българска работа в синоним на нещо хубаво и сътворено с дарба.Проф. Герджиков призова да се работи и за завръщане на българите от чужбина и интелектуалците да поведат България към духовно и икономическо Възраждане.В словото си председателят на Народното събрание Цвета Караянчева подчерта че, след по-малко от месец езикът ни ще бъде езикът на българското председателство.Тя заяви, че днес, когато сме изправени пред нови предизвикателства, СУ ще следва мисията си - да изгражда високообразовани интелигенция, да създава наука и да осигурява образование на световно ниво.\"СУ е средище не само на наука, но и на прогресивни идеи, свободолюбие и достойнство\", отбеляза Караянчева. СУ изгражда личности, които заемат достойно място във всички сфери на страната.И днес СУ е най-големият образователен и научен център с национален и световен престиж, категорична беше тя.Председателят на парламента изрази убеденост, че завършвайки СУ много врати за младите хора ще бъдат отворени.Вицепрезидентът Илияна Йотова заяви, че говори в Аулата и като възпитаник на Университета.Тя заяви, че и днес още помни образите на своите преподаватели и си припомни вълнението, с което е прекрачил входа на Университета.Йотова подчерта, че именно когато е българското председателство Алма Матер ще чества своята годишнина. Така ние ще рекламираме науката и културата си, а ролята на СУ ще бъде голяма.\"СУ е синоним на просветителство, интелектуалност, наука и знание. Той събира всичко това\", заяви Йотова.Вицепрезидентът беше категорична, че на всеки ръката трепва когато попълва графата със завършено образование, а именно - Софийския университет.Йотова заяви, че днес СУ е признат в много страни и пожела на младите хора никога да не забравят откъде са тръгнали, защото това е етикет.За празника си СУ получи поздравителни адреси от премиера Бойко Борисов, президента Румен Радев, правосъдния министър Цецка Цачева, омбудсмана Мая Манолова, от БАН и от представители на други институции.Преди началото на тържеството цветя и венци пред паметника на Св. Климент Охридски бяха поднесени от председателят на парламента Цветя Караянчева, вицепрезидентът Илияна Йотова, преподаватели от СУ, депутати, граждани.", "date": "2017.11.25", "title": "Да намерим нова обща цел, призова ректорът на Алма Матер"}
{"url": "https://news.bg/crime/blagopoluchno-nameriha-dve-izcheznali-balgarski-momicheta-v-kipar.html", "text": "Две български момичета са изчезнали в Кипър. За това съобщи Кипърската полиция, цитирана от Cyprusmail.Децата са на 14 и на 17 години. Семейството им е съобщило, че те са напуснали дома си в Лимасол на 14 ноември.Полицията призовава всеки, който има информация за Памела Анатолиева Пламенова на 17 г. и Рени Анатолиева Пламенова на 14 г. да се свърже с най-близкия полицейски участък.Според социалните медии, семейството най-вероятно е от Бяла Слатина.Впоследствие стана ясно, че благополучно са намерени двете изчезнали момичета към 13 ч., съобщава кореспондент на БНР.Момичетата се чувстват добре.В хода на разследването са установени данни, че сестрите са изчезнали много по-рано, преди повече от месец. Те не са посещавали училище през това време и отсъствието им за дълъг период е накарал училищните и социалните власти да сигнализират на полицията.През този период момичетата са живели в дома на приятеля на по-голямата сестра.Пред полицията като причина за бягството им от дома те са посочили недобри отношения с майка си и че не желаят да се върнат при нея. Бащата също се намира в Кипър.", "date": "2017.11.25", "title": "Благополучно намериха две изчезнали български момичета в Кипър"}
{"url": "https://news.bg/world/shansove-za-nova-golyama-koalitsiya-v-germaniya.html", "text": "Членовете на Социалдемократическата партия на Германия вероятно ще одобрят подновяване на коалицията с консерваторите на канцлера Ангела Меркел, ако партийните лидери представят убедително предложение.Това заяви представител на ръководството на социалдемократите, цитиран от Ройтерс.В интервю за вестник \"Пасауер нойе пресе\" (Passauer Neue Presse) Нилс Анен призова за бързи действия за формиране на ново германско правителство, като се имат предвид кризите по света.Анен подчерта, че Голяма коалиция е вариант, който не може да бъде изключен.Лидерът на социалдемократите Мартин Шулц заяви вчера, че ще проведе разговори с Меркел за бъдещото правителство на страната, но поясни, че към този момент не е взето решение и партийните членове ще трябва да кажат последната си дума.Анен добави, че социалдемократите трябва да чуят от \"провалилия се канцлер\" как вижда бъдещото правителство преди да бъде сключено коалиционно споразумение.Първоначално социалдемократите обявиха, че остават в опозиция след най-слабия си изборен резултат на вота на 24 септември за последните повече от 60 г.\"\", изтъкна Анен и допълни, че социалдемократите се съсредоточават върху \"това, което е добро за страната\".Той приветства предложението на Шулц всяко споразумение с Меркел да бъде подложено на гласуване от партийните членове и изтъкна, че партията трябва да продължи да се преструктурира след провала на изборите през септември.\"\", категоричен е Анен.Заместник-лидерът на социалдемократите Ралф Щегнер заяви пред вестникарската група \"Функе\", че Шулц ще запази лидерската си роля, пояснявайки, че той продължава да получава силна подкрепа в партията.\"\", каза Щегнер.", "date": "2017.11.25", "title": "Шансове за нова Голяма коалиция в Германия"}
{"url": "https://news.bg/world/305-dushi-dostigna-broyat-na-zaginalite-v-egipet.html", "text": "Главният прокурор на Египет обяви в съобщение, че броят на загиналите при атаката в джамия в Синай е достигнал 305 души, включително 27 деца, информира АП.Набил Садек добави, че при извършеното вчера нападение са пострадали 128 души.Той поясни, че терорът е извършен от 25-30 екстремисти, които са пристигнали в комплекса на джамията в Бир ал Абед с пет джипа. Прокурорът допълни, че екстремистите блокирали главния вход на джамията и 12 прозореца преди да открият огън по хората в сградата с автомати и ръчни противотанкови гранати. Те също така подпалили седем автомобила, паркирани пред джамията.Нападателите са носили флаг на ДАЕШ (\"Ислямска държава\"). Никой не е поел отговорност за атаката. На Синай действат екстремисти, които са се врекли във вярност на ДАЕШ (\"Ислямска държава\").Египет подозира, че зад атаката стои ДАЕШ. Египетският президент Абдел Фатах ал Сиси е наредил строителството на мавзолей в памет на убитите. Не се съобщава къде ще бъде изграден.Джамията често е била посещавана от последователи на суфизма - известен ислямски мистицизъм.Междувременно армията на Египет съобщи, че бойни самолети са поразили няколко автомобила, използвани при атаката от екстремистите. Ударите са нанесени до Бир ал Абед.Президентът на България Румен Радев осъди терористичната атака в Египет, при която загинаха стотици невинни граждани, информират от прессекретарята.Той изрази солидарността и съпричастността на българския народ към семействата и близките на загиналите при терористичната атака.", "date": "2017.11.25", "title": "305 души достигна броят на загиналите в Египет"}
{"url": "https://news.bg/press/cherniyat-petak-blokira-karti-zdravniyat-ministar-otpisva-klinichnite-pateki.html", "text": "Черният петък блокира картиБлизо 6 млн. лв. на ден ще бъдат похарчени само за покупка по интернет по време на Черния петък, показват данни на онлайн търговци. Основният интерес към покупката на уреди за дома, телевизори и телефони.От най-големия онлайн търговец eMAG съобщиха, че само в първите 3 часа след старта на намаленията в 7,06 часа сутринта е имало 561 600 посещения на платформата. Поръчани са били над 121 500 продукта.Всенародна борба за чист въздухМерки за намаляване на замърсяването на въздуха бяха обсъдени на конференция в София, организирана от Министерство на околната среда и водите. Във форума днес участваха екоминистърът Нено Димов, вицепремиерът Валери Симеонов и представители на институциите, които имат отношение към решаването на проблема. Европейската комисия вече осъди България заради мръсен въздух в почти цялата страна. Правителството търси отсрочка, за да предприеме мерки за справяне с проблема, иначе ни чакат солени глоби.Здравният министър отписва клиничните пътекиМоделът с клиничните пътеки е изчерпан, призна здравният министър Кирил Ананиев в отговор на д-р Георги Михайлов от БСП в рамките на парламентарния контрол. По думите му, трябва да се проведе сериозна дискусия как да се преосмисли той - като се развие или направо да се промени.Ананиев призна, че хоспитализациите се увеличават, след като соцдепутатът констатира, че според данните от огласеното вчера проучване на Евростат нашата страна е на първо място по брой хоспитализации в ЕС на 1000 души население. \"Наистина има такава тенденция\", съгласи се Кирил Ананиев и обяви, че е поръчал финансов анализ на болниците с над 50 на сто държавно участие.20 бона хонорар за звезда на коледния купонОт 15 до 20 000 лв. ще трябва да броят собствениците на заведения, ако искат гвоздеят в програмата им за новогодишната нощ за бъдат Азис или Ивана. Изпълнителят на \"Мотел\" отдавна подбира участията си у нас, като на 31 декември поема ангажимент на частно парти. Азис не мобилизира бенда си за по-малко от 17 000 лв.Фолкфурията Ивана ще весели пазарджиклии и гости навръх Новата 2018 година, като концертът ще бъде по традиция на площад \"Константин Величков\" пред сградата на едноименния драматично-куклен театър в града. Цената за участие на Ивана включва бенд, двама вокалисти, които покриват репертоар от широк спектър - от турбофолк кючеци през поп класики до джаз стандарти и естрадни шлагери Брюксел ни предупреди за нов имотен балонБългария е сред европейските страни с тревожно надценен пазар на недвижимите имоти. Цените на жилищата у нас растат с едни от най-ускорените темпове през последните две години в Европа, което е обезпокоително на фона на високата задлъжнялост на бизнеса и домакинствата. Това предупреждава Европейската комисия в последния си доклад за страните с прекомерни макроикономически дисбаланси.\"Великата ограда\" по границата падна пакНови доказателства, че струващата близо 200 млн. лв. телена ограда по границата с Турция продължава да се разпада, представи вчера Елена Йончева. На снимките, направени в района на Малко Търново в 7,52 ч. на 21 ноември, се вижда, че т. нар. преградно съоръжение е смачкано на земята като прегазено с булдозер. \"Става въпрос за огромна корупционна сделка, данъкоплатците са платили между 800 и 1000 лв. за линеен метър\", възмути се депутатката от \"БСП за България\".\"Аз имам и снимки там, където имаше пробиви, че всичко това е буквално бетонирано и направено\", опита се да опонира на очевадното вътрешният министър Валентин Радев.Уроците от първата стартъп вълнаИма една част от българския бизнес, от която новините са почти само добри. Там компаниите и хората, които ги управляват, са по-малко конкуренти и повече партньори. Те гледат не само собствения си интерес, но и как да развиват заедно средата, в която работят. Спечелилите се чувстват длъжни да дават част от парите си на нови играчи, така че и те да получат шанс да пораснат. Предприемачеството не е празна дума, а начин на мислене, с който по-напредналите се опитват да заразят колкото се може повече хора. Уменията за правене на бизнес не се пазят, а напротив - споделят се с тези, които имат нужда от тях. Там неуспехът не е трагедия, а ценен опит, който дава нови сили. Усещането е, че успехът е винаги зад ъгъла.", "date": "2017.11.25", "title": "Черният петък блокира карти, Здравният министър отписва клиничните пътеки"}
{"url": "https://news.bg/world/tramp-obsadi-s-erdogan-siriya.html", "text": "Президентът на САЩ Доналд Тръмп говори по телефона с турския си колега Реджеп Тайип Ердоган. Двамата лидери са обсъдили ситуацията в Сирия. Това съобщиха от пресслужбата на Белия дом.Отбелязва се, че страните са постигнали нови споразумения за съвместна борба срещу тероризма. Тръмп е информирал турския си колега, че Вашингтон внася корекции във военната си подкрепа за партньорите в Сирия.Тръмп и Ердоган са подчертали важността на изпълнението на резолюция 2254 на Съвета за сигурност на ООН и поддръжката на женевския процес по егидата на ООН, така че по мирен път да се сложи край на гражданската война в Сирия.\"По отношение на Сирия двамата лидери обсъдиха важността на прилагането на резолюция 2254 на Съвета за сигурност на ООН и подкрепата на Женевския процес под егидата на ООН за мирно излизане от гражданската война\", съобщиха от пресслужбата на Белия дом.Също така, лидерите обсъдиха възможността Турция да закупи американско военно оборудване.По-рано руският президент Владимир Путин и египетският държавен глава Абделфатах Сиси също обсъдиха борбата срещу тероризма в Сирия.Тръмп изрази съболезнования за жертвите на терористичния акт в Египет. Това стана в телефонен разговор с египетския президент Абдел Фатах ас Сиси, предаде АП.", "date": "2017.11.25", "title": "Тръмп обсъди с Ердоган Сирия"}
{"url": "https://news.bg/world/ukrayna-iska-da-pecheli-ot-tranzita-na-gaz.html", "text": "Украйна се стреми да увеличи транзита на газ до 110 милиарда кубически метра и да печели годишно 5 милиарда долара годишно. Това заяви в петък от ръководителя на борда на Националната акционерна компания \"Нафтогаз Украйна\" Андрей Коболев.\"Искаме да спечелим повече за транзита на газ - 5 милиарда долара годишно, транспортиращи 110 милиарда кубически метра газ\", каза той.На Киев са нужни до $300 млн. на година за модернизация и поддръжка на газопроводите.През 2016 г. транзитът на газ през Украйна възлизал на 82,2 милиарда кубически метра. Тази година Киев спечели около 1 милиард долара за транзита на руски газ.Онзи ден вицепремиерът на Украйна Владимир Кишон заяви, че Украйна планира да увеличи транзита на газ до страните от ЕС до 150 милиарда кубически метра до 2035 г.", "date": "2017.11.25", "title": "Украйна иска да печели от транзита на газ"}
{"url": "https://news.bg/world/aktsiya-na-armiyata-v-sinay.html", "text": "Най-малко тридесет терористи са били ликвидирани при операция на египетската армия, предаде \"Скай нюз - Арабия\".Екстремистите били убити в село Ер Рисан, Централен Синай.Властите разпоредиха на армията да започне операция на Синайския полуостров след атентата в джамия, при който загинаха над 200 човека.През последните месеци екстремистки групировки започнаха операции.", "date": "2017.11.25", "title": "Акция на армията в Синай"}
{"url": "https://news.bg/world/sasht-nyama-da-razkrivat-predstavitelstvoto-na-oop.html", "text": "Съединените щати решиха да не закрият представителството на Организацията за освобождение на Палестина (ООП) във Вашингтон, съобщи АП.Мисията на ООП временно ще функционира при определени ограничения.Според Държавния департамент разрешава на мисията да не спре да работи, при условие че нейната дейност ще бъде свързана \"единствено с постигането на траен и всеобхватен мир между израелците и палестинците\".Тези ограничения могат да бъдат отменени след 90 дни, ако САЩ и Палестина започне сериозни преговори по този въпрос, съобщи АП.", "date": "2017.11.25", "title": "САЩ няма да разкриват представителството на ООП"}
{"url": "https://news.bg/world/trus-lyulya-turtsiya.html", "text": "Трус с магнитуд 5,1 разтърси Югозападна Турция, предаде ТАСС.Земетресението е било регистрирано в 21,49 ч. по Гринуич, уточняват от турския Сеизмологичен институт.Дълбочината е била от 6,3 километра. Засега няма данни за жертви и щети.Епицентърът е бил в окръг Аричилар-Ула, югоизточно от провинция Мугла на брега на Егейско море.", "date": "2017.11.25", "title": "Трус люля Турция"}
{"url": "https://news.bg/world/pentagonat-pratil-2000-voenni-v-siriya.html", "text": "Близо 2000 американски военни има в Сирия, предаде Ройтерс.Агенцията припомня, че досега американската армия признаваше за 500 военни в Сирия. Голяма част от тях са военни инструктори в Сирийските демократични сили.Двамата американски представители казаха, че Пентагонът може още в понеделник да обяви, че има повече военни в Сирия и че те са малко над 2000.Официално САЩ имат в Ирак 5262 военнослужещи, а в Сирия - 503.", "date": "2017.11.25", "title": "Пентагонът пратил 2000 военни в Сирия"}
{"url": "https://news.bg/world/v-braziliya-napadnaha-amerikanski-diplomat.html", "text": "В Бразилия група от неизвестни лица нападна вицепремиера на американската дипломатическа мисия в Рио де Жанейро - Стефани Болен, съобщи телевизия \"Глобо\".Според предварителните данни Болен е ограбена. Нападателите стреляха по колата, в която тя пътувала със съпруга си.В резултат на атаката жената е била ранена в крака.Американската дипломатическа мисия потвърди факта на инцидента.", "date": "2017.11.25", "title": "В Бразилия нападнаха американски дипломат"}
{"url": "https://news.bg/world/merkel-iska-barzo-sastavyane-na-pravitelstvo.html", "text": "Германският канцлер Ангела Меркел заяви, че целта е възможно най-бързо да се състави правителство след провала на преговорите за трипартийна коалиция, информира Ройтерс.\"\", подчерта тя на среща на Християндемократическата партия, но добави, че служебното правителство може да си върши всекидневната работа в най-голямата икономика на Европа.Меркел поясни, че е готова да преговаря със социалдемократите, след като основната опозиционна партия промени решението си да остане в опозиция и изрази готовност да преговаря с консерваторите.Канцлерът обаче предупреди, че преговорите трябва да се базират на взаимно уважение.Тя се обяви против нови избори. ", "date": "2017.11.25", "title": "Меркел иска бързо съставяне на правителство"}
{"url": "https://news.bg/politics/pensionnite-fondove-da-investirat-v-infrastrukturni-proekti-iskat-ot-rb.html", "text": "Реформаторите поискаха закон, с който пенсионните фондове да инвестират в инфраструктурни проекти.\"Хората са разочаровани, защото реформаторската общност не присъства в парламента. Няма ги реформаторските сили, няма ги и ценностите, които отстояваме.\". Това заяви лидерът на ДБГ Димитър Делчев на форума за регионални и местни политики \"Региони в развитие, а региони в застой...\".Във форума участват, кметове, издигнати или подкрепени от реформаторски партии на последните местни избори.По думите на Делчев шоуто на управляващите не пълни хладилника. Той подчерта колко важни са местните политики и за това е необходимо да се обсъди какво да се прави оттук нататък.Найден Зеленогорски - депутат от РБ и председател на регионалната комисия в 43-то народно събрание заяви, че сериозен проблем е пропастта между развитите региони и изоставащите. По думите му, неравномерното разпределение на инвестициите по райони, са причина за обезлюдяването им.Той беше категоричен, че трябва да се довърши магистрала \"Хемус\", за да няма диспропорции в развитието на Северна и Южна България. Според Зеленогорски нямало достатъчно средства в бюджета за магистрала \"Хемус\", нямало достатъчно пари и за тунела под Шипка. Липсва стратегическо мислене как да се помага и на изоставащите райони.Зеленогорски коментира и механизма, който се използва в развитите държави. Той поиска и у нас да се гласува закон за инфраструктурни облигации. С този закон една част от средствата в пенсионните фондове ще могат да се инвестират в мащабни инфраструктурни проекти.Според Зеленогорски е блокиран процесът на финансова децентрализация. \"В България сме далеч от смислена регионална политика\", подчерта още той.Борислав Великов - депутат от РБ в 43-то НС, заяви, че трябва да се използва Европредседателството, за да има разширение и към Северозападна България, а не само към Западните Балкани.", "date": "2017.11.25", "title": "Пенсионните фондове да инвестират в инфраструктурни проекти искат от РБ"}
{"url": "https://news.bg/regions/priklyuchi-arheologicheskoto-prouchvane-kray-am-struma.html", "text": "Приключи спасителното археологическо проучване в землището на сeло Мощанец по трасето на лот 3.1 Благоевград - Крупник от АМ \"Струма\", съобщиха от АПИ.Проучването е в участъка от км 362+100 до км 362+400. Обектът е в близост до река Струма над местността Бистраците.Сега може да започнат строителни дейности в тази отсечка от автомагистралата. , уточняват от АПИ. Археологическите разкопки са направени от август до ноември 2017 г. Разкрити са останки от селище и некропол от късноримската и ранножелязната епохи, които попадат в обхвата на АМ \"Струма\". Проучени са 9 жилищни и стопански сгради, както и 70 гроба. Сградите са организирани в сложни, верижни комплекси и са били снабдени с канализационни и отводнителни съоръжения.Има запазени части от зидове с височина до 1,2 м, което свидетелства за монументалност на проучените комплекси.Сред откритите археологически находки са керамика, стъклени съдове и гривни, пръстени, фибули /вид катарами/, обеци, инструменти, монети и др. Археологическите проучвания са извършени от НАИМ при БАН.Участъкът между Благоевград и Крупник от автомагистрала \"Струма\" (12,6 км) се изгражда със средства от Оперативна програма \"Транспорт и транспортна инфраструктура\" 2014-2020 г., която се съфинансира от Кохезионния фонд на Европейския съюз и националния бюджет.", "date": "2017.11.25", "title": "Приключи археологическото проучване край АМ \"Струма\""}
{"url": "https://news.bg/world/deystviyata-na-armiyata-sreshtu-mugabe-sa-zakonni-postanovi-sadat-v-zimbabve.html", "text": "Действията на армията на Зимбабве, които доведоха до оставката на дългогодишния президент Робърт Мугабе, са законни. Това постанови главният съдия на Висшия съд Джордж Чивеше, цитиран от АП.Осведомителната агенция отбелязва, че това е ключово решение, тъй като армията иска да покаже, че действията й не са били свързани с преврат.Експерти предупреждават, че се е появил опасен прецедент, който може да оправдае повторни действия на армията.Чивеше реши вчера, че действията на армията да предотврати приближени на Мугабе да изземат функциите му са \"конституционно допустими и законни\".Преди близо две седмици армията предприе действия, след като Мугабе уволни заместника си Емерсън Мнангагва на фона на опасения, че съпругата на 93-годишния президент ще поеме управлението на страната.Отделно съдията обяви, че уволнението на Мнангагва е било незаконно.Вчера Мнангагва се закле като президент на страната. Преди дни Мугабе подаде оставка след обществен и политически натиск. Той управлява страната 37 г.", "date": "2017.11.25", "title": "Действията на армията срещу Мугабе са законни, постанови съдът в Зимбабве"}
{"url": "https://news.bg/economics/8-mlrd-leva-e-dobavena-stoynost-v-proizvodstvoto-do-yuli-2017.html", "text": "С 240 млн. лева е увеличена създадената добавена стойност в производството за първите шест месеца на 2017 г. Тя достига 8 млрд. лв. Това съобщи заместник-министърът на икономиката Александър Манолев по време на среща с представители на браншовите организации към Българската търговско-промишлена палата.Форумът бе открит от председателя на палатата Цветан Симеонов, а в дискусиите участваха представители на секторите на производството, строителството, търговията, услугите, земеделието и др.Сред основните обсъждани теми бяха мерките за намаляване на административната тежест и възможностите за финансиране на бизнеса през европейските структурни фондове.\"С промените за намаляване на административната тежест, които се въвеждат в Министерството на икономика бизнесът и гражданите ще пестят средно 200 хил. лв. годишно. Промени се подготвят в стотици нормативни документи на десетки институции\", каза Александър Манолев.По думите му най-важни са косвените ползи от тези действия - намаляване на времето, което хората губят, разходите им да посещават по няколко институции за една услуга и оптимизиране на дейността на администрацията. \"Всичко това отнема време, но аз съм убеден, че в много кратки срокове ще се усети промяната\", подчерта той.Манолев обясни, че собен интерес от страна на Бавария има към двете нови зони, които са в процес на създаване - при Сандански и Кърджали, заради възможността да осигурят по-бърз достъп до трети страни\", посочи още той.Сред другите обсъждани теми бяха недостигът на квалифицирани кадри, предстоящите схеми за финансиране по ОПИК, законодателната програма на Министерството на икономиката и др.", "date": "2017.11.25", "title": "8 млрд. лева е добавена стойност в производството до юли 2017"}
{"url": "https://news.bg/crime/sadat-obyavi-za-izdirvane-svetovniya-shampion-veselin-topalov.html", "text": "Съдът обяви бившия световен шампион по шахмат Веселин Топалов за общодържавно издирване, след като той не се е явил на дело в СРС, съобщи Нова телевизия.Информация е позована на бившия председател на Българската федерация по шахмат Стефан Сергиев, който е ищец по делото.Сергиев внесе иск срещу Топалов, като го обвинява в клевета.\"Той твърди, че аз съм бил един от най-долните доносници в ДС, с което аз никога не съм имал нищо общо\", заяви ищецът.По думите му, делото продължава вече 2 години и половина. На световния шампион вече е определен трети служебен адвокат, но той не се явявал на съдебните заседания.\"На последното дело, което беше на 23 ноември, след като са изчерпани всички възможности и той беше търсен на всички адреси, включително и в Испания, съдията постанови да бъде обявен за общодържавно издирване на територията на България и Испания, без задържане\", заяви Сергиев.Това, по думите му, означава, че когато го властите го намерят, трябва да му връчат призовка да се яви в съда.", "date": "2017.11.25", "title": "Съдът обяви за издирване световния шампион Веселин Топалов"}
{"url": "https://news.bg/bulgaria/piyan-abiturient-sabori-balerinata-pred-narodniya-teatar.html", "text": "Пиян младеж събори една от най-красивите скулптури в градинката пред Народния театър \"Иван Вазов\" в нощта срещу събота, съобщи \"24 часа\".Пластиката, изработена от Георги Чапкънов, е поставена през 1998 г. С годините се превърна в една от емблемите на столичния център. Съобщава се, че 18-годишният дванайсетокласник е влязъл в опразнения басейн, над който обичайно бликат фонтани, и се е подпрял на бронзовата статуя, която паднала.Заради събарянето на скулптурата той е бил задържан за 24 часа. Младежът е с чисто съдебно минало. Пред разследващите е обяснил, че не е искал да събаря статуята.Самият инцидент е станал около 1 часа през нощта, а сигналът за него е подаден от компанията, с която е бил младежът. Най-вероятно той ще бъде обвинен в хулиганство.", "date": "2017.11.25", "title": "Пиян абитуриент събори балерината пред Народния театър"}
{"url": "https://news.bg/bulgaria/umishleno-vadyat-paveta-ot-dondukov.html", "text": "Продължава умишленото рушене на павираната част от ремонтирания булевард \"Дондуков\" в столицата, предаде БНТ. Снощи неизвестни извършители са извадили част от паветата около велоалеята между Министерския съвет и ул.\"Раковски\". От вчера този участък отново е в ремонт заради проблем с отводняването.Вандалската проява идва ден преди протеста срещу управлението на кмета Йорданка Фандъкова.Организаторите изразяват недоволството си некачествено изпълнени ремонти, мръсния въздух, презастрояването, недостатъчната инфраструктура в много части на столицата.Според организаторите на протеста, ремонтът на бул.\"Дондуков\" е един от примерите за липса на контрол от страна на Столичната община.\"Този ремонт е симптом на всички проблеми, за които говорим и за некомпетентен инвеститорски контрол, и за некомпетентен строителен надзор и за абсолютното безхаберие, което цари в Общината и за пълната липса на приоритети.\" - заяви Гергин Борисов, организатор на протеста.Според него протестът е политически, защото изисква политики и политическо решение, но не е партиен.Столичният кмет Йорданка Фандъкова също коментира ситуацията.\"Те сами признават, че исканията им са политически. Аз приемам всякакви критики. Мисля, че това да се иска оставка за всяко нещо ми звучи или несериозно или политически.\" - посочи тя, като подчерта, че винаги когато се работи по мащабни проекти е възможно се допускат грешки.От Столичната община обаче са категорични, че компромиси с контрола и качеството не се правят. При инспекцията на строителството на третия лъч на метрото при площад \"Ручей\" стана ясно, че вече е готова почти половината отсечка от първия етап, който е с дължина 8 км. До 2019 г. третият лъч от бул.\"Владимир Вазов\" до Околовръстния път при Горна баня трябва да бъде завършен. Стойността на проекта е близо 1 млрд. лева заедно с 12-те нови мотриси, които ще тръгнат по новата линия.", "date": "2017.11.25", "title": "Умишлено вадят павета от „Дондуков”"}
{"url": "https://news.bg/world/ukrayna-pochete-zhertvite-na-gladomora.html", "text": "Днес Украйна отдаде почит към милионите жертви на Гладомора от 1932-1933 г., наричан още украински Холокост.Загиналите бяха почетени със запалени свещи по прозорците, а на държавно ниво беше обявен ден на траур, предаде агенция \"Униан\".Заради изкуствено предизвикания от съветския режим глад в Украйна умират между 5 и 10 милиона души. Точният брой на жертвите не е известен, тъй като съветските власти крият от света ставащото. Съвременна Русия също не признава Гладомора за геноцид. Смята се, че в него са загинали около 100 хиляди българи.При паметника на жертвите днес се събраха предстоятели на църквите, които прочетоха заупокойни молитви за душите на загиналите.Досега 26 държави са признали на ниво правителства или парламенти глада от 1932-1933 за акт на геноцид: Украйна, Австралия, Андора, Аржентина, Ватикана, Бразилия, Грузия, Еквадор, Естония, Испания, Италия, Канада, Колумбия, Латвия, Литва, Мексико, Парагвай, Перу, Полша, Словакия, Съединени американски щати, Унгария, Чехия и Чили. (Уикипедия). Въпреки българските жертви, страната ни не е част от този списък.На 23 октомври 2008 г. Европарламентът прие резолюция, признаваща Гладомора за престъпление срещу човечеството.По време на днешните траурни церемонии президентът на Украйна Петро Порошенко призова да продължи отстояването на историческата истина.По думите му, да се отрича Гладоморът е също толкова безнравствено, както да се отрича Холокостът.\"Мисля, че дойде времето ние самите да приемем закон за търсене на отговорност за непризнаване на тези две безпрецедентно чудовищни трагедии.\" - каза още Порошенко.Той изрази надежда, че в бъдеше и Русия ще признае Гладомора за геноцид срещу украинския народ.\"Иска ми се дори да не сме ние, поне нашите деца да дочакат (макар че би било по-добре и ние да дочакаме) невероятното: в Русия да станат такива промени, че новият руски елит да признае Гладомора за геноцид. Или поне да се покае за него.\" - отбеляза Порошенко.По думите му, днешна Русия сама е определила себе си като правоприемник на Светския съюз, с което е приела както активите, така и отговорността за престъпленията на съветския режим.\"За съжаление засега само оправдават престъпленията с това, че уж е трябвало да конфискуват зърното на украинските села, за да съберат средства за индустриализацията. Излиза, че принудително са отнемали живота на украинските селяни, за да осигурят великодържавното величие на Русия.\" - каза още украинският президент.През ХХ век Украйна преживява три гладомора: през 1921-1923, 1932-1933 и 1946-1947 г., но най-опустошителен е този през 1932-1933 г.", "date": "2017.11.25", "title": "Украйна почете жертвите на Гладомора"}
