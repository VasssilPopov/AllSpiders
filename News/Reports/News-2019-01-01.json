{"url": "https://news.bg/world/rusiya-sabotira-wada-vazmozhna-e-tsyalostna-diskvalifikatsiya-na-ruskiya-sport.html", "text": "Световната антидопингова агенция WADA обяви, че Русия не е предоставила достъп до данните на московската антидопингова лаборатория в установения краен срок - 31 декември 2018 г., предаде Дойче веле.Предаването на данните беше едното от двете условия, поставени от WADA, за да не бъде отнет отново статутът на руската антидопингова агенция РУСАДА.\"Много съм разочарован\", заяви шефът на световната антидопингова агенция Крейг Риди.Срокът беше определен от изпълнителния комитет на WADA през септември 2018 г.\"Започвайки от този момент, WADA неотклонно беше отворена за сътрудничество с руските власти, за да се спази срокът, което явно е в интерес на чистия спорт\" - коментира Риди.При създалата се ситуация предстои процедура, според която до края на седмицата делегацията на WADA, която е в Москва, ще предаде отчет в Комисията по антидопинговия кодекс към световната агенция. Начело на делегацията е независимият експерт Хосе Антонио Паскуал. Той ще бъде разгледан на заседание в Монреал, което ще се състои на 14-15 януари.Ако комисията препоръча, РУСАДА отново да бъде изключена от световната агенция, а изпълнителният комитет приеме препоръката, руската страна вероятно ще се обърне към спортния арбитраж в Лозана. След като той се произнесе, ще бъде обявено окончателното решение.В от пресофиса на WADA съобщиха, че руският министър на спорта Павел Колобков и директорът на РУСАДА Юрий Ганус са били уведомени за предстоящата процедура.По-рано Ганус отправи предупреждение към президента на Русия Владимир Путин, че ако експертите на WADA не получат данните за поисканите допинг проби в установените срокове, това ще доведе до дисквалифициране на всички руски спортисти и забрана за провеждане на международни състезания в страната.През септември 2018 г. WADA авансира РУСАДА като взе решение за временно възстановяване на членството й след близо тригодишна дисквалификация, до която се стигна заради държавната програма за употреба и укриване на допинга в руския спорт.Жестът беше направен с уговорката, че РУСАДА, трябва да изпълни поставените условия. Основните изисквания бяха да се осигури достъп на WADA до московската антидопингова лаборатория до края на 2018 г., до информационната й система и до допинг-пробите от 2015 г. досега.През декември в московската лаборатория пристигнаха експерти на WADA, но не получиха достъп до поисканите данни. Руските власти заявиха, че \"оборудването за извличане на данните трябва да е сертифицирано по руското законодателство\". На предишните срещи руската страна не беше поставяла такова условие, подчертават от WADA.", "date": "2019.01.01", "title": "Русия саботира WADA, възможна е цялостна дисквалификация на руския спорт"}
{"url": "https://news.bg/health/nad-650-000-dushi-s-uvrezhdaniya-imat-pravo-na-novata-pomosht.html", "text": "Над 650 000 души с увреждания в България имат право на новата помощ, която заменя досегашните интеграционни добавки и непълната социална инвалидна пенсия. На тази добавка имат право всички хора с увреждания над 50 %, припомня БНР.Новата финансова подкрепа е обвързана с линията на бедност, която ще се актуализира ежегодно, а за тази година е определена на 348 лева. Парите са диференцирани според степента на увреждане, като най-тежките случаи ще получат най-високия размер.\"Лицата, които са с над 90 процента и са с чужда помощ, които получават социална инвалидна пенсия, за тях тази допълнителна подкрепа ще възлиза на около 200 лева месечно\", обясни министър Бисер Петков.За да получат помощта, хората с над 50 % увреждане, които до момента не са получавали интеграционни добавки, трябва да подадат заявление най-късно до края на март в дирекциите \"Социално подпомагане\" по настоящ адрес.Новата помощ ще получат лица с трайно загубена работоспособност от 50 до 71 процента, повечето от които не са получавали така наречените интеграционни добавки. Става дума за 140-50 000, които ще трябва да заявят това свое право.Според обясненията от НОИ към месечното подпомагане на хората с увреждания вече се добавя изплащаната до края на 2018 година от НОИ непълна социална инвалидна пенсия - така наречената \"четвъртинка\".С пенсионни разпореждания всички тези 340 000 души ще бъдат уведомени защо в началото на този месец ще получат по-нисък общ размер на пенсията си, както и че сумата става част от общата помощ, изплащана от АСП.От 2019 година се въвежда и нова месечна социална помощ за децата с един или двама починали родители. Тя няма да зависи от дохода в семейството и ще се дава на деца, които не могат да получат наследствена пенсия.", "date": "2019.01.01", "title": "Над 650 000 души с увреждания имат право на новата помощ"}
{"url": "https://news.bg/int-politics/yadrenite-sili-na-sasht-gotovi-da-hvarlyat-neshto-mnogo-po-golyamo-ot-kristalnata-topka-na-tayms-skuear.html", "text": "Стратегическото командване на САЩ, което управлява ядрения арсенал на Америка, се извини за публикация в \"Туитър\", в която то предупреждава, че било готово да \"хвърли нещо много, много по-голямо\" от кристалната топка, която се спуска на пл. \"Таймс скуеър\" в Ню Йорк по време на празненствата в Новогодишната нощ.Съобщението, което е публикувано в Новогодишната нощ, е било придружено от видеоклип, показващ бомбардировач B-2, пускащ бомби.Стратегическото командване по-късно изтри публикацията, посочвайки, че това било проява на \"лош вкус\" и я замени с извинение.Инцидентът предизвика възмущение сред интернет потребителите, като Стратегическото командване на САЩ получи остри критики.Оригиналната публикация е гласяла следното: \"Традицията на \"Таймс скуеър\" на Нова година е да се пуска голямата топка...ако някога е необходимо, ние сме готови да пуснем нещо много, много по-голямо.\"Бившият ръководител на американската служба за правителствена етика Уолтър М. Шауб младши написа в \"Туитър\" по този повод: \"Що за маниаци управляват тази страна?\"Джо Киринчионе, автор на книгата \"Ядрени кошмари, съхраняване на света преди да е станало твърде късно\", коментира: \"Първоначално не повярвах, че това може да е истинско. Но то е. Това е отвратителна шега от нашето Стратегическо командване. Позорно.\"", "date": "2019.01.01", "title": "Ядрените сили на САЩ готови да хвърлят нещо много по-голямо от кристалната топка на \"Таймс скуеър\""}
{"url": "https://news.bg/health/momichentse-e-parvoto-bebe-rodeno-v-maychin-dom-za-2019-g.html", "text": "Първото бебе за 2019 г., родено в столичния Майчин дом, е момиче, съобщиха от акушеро-гинекологичната болница Майчин дом. Малката принцеса е родена по естествен начин малко след 5.00 ч. сутринта в първия ден на новата година.Тя е трето в семейството, има две по-големи сестри и е с перфектно тегло от 3,100 кг.Последното бебе за изминалата 2018 г. е момче. То е родено по спешност с цезарово сечение, коментира завеждащият екипа на нощното дежурство в болницата д-р Светлозар Славов.Общо за 2018 г. в болница Майчин дом са родени 3 581 деца, което е по-малко, сравнено с 2017 година, когато са били малко над 4 000.Според д-р Емил Гърчев, който ръководи медицинския екип в дневната смяна на 1 януари, тези данни отразяват общия спад в статистиката на раждаемостта на национално ниво. Акушеро-гинекологичната болница Майчин дом продължава да бъде лидер по брой раждания в страната. По думите му средно всяко 14-то българско дете се ражда именно там, като болницата поддържа обичаен темп от средно 10 раждания на денонощие.Майчин дом е най-голямата и най-старата специализирана АГ болница у нас, където се проследяват и обработват най-сложните медицински случаи от цялата страна. Тя е единствената АГ болница в България с комплексна услуга за женско здраве и профилактика на бременността, включваща ехографски изследвания, биохимичен скрининг и неинвазивни ДНК тестове за диагностика на вродени генетични заболявания на плода, ръководени от Национална генетична лаборатория, уточняват от лечебното заведение.", "date": "2019.01.01", "title": "Момиченце е първото бебе, родено в Майчин дом за 2019 г. "}
{"url": "https://news.bg/disasters/izvadiha-zhivo-11-mesechno-bebe-ot-ruhnaliya-blok-v-rusiya.html", "text": "Живо 11-месечно бебе е било открито под развалините на рухналия жилищен блок в руския град Магнитогорск, съобщават от пресслужбата на губернатора на Челябинска област.Уточнява се, че спасителите са чули плача на бебето и то е откарано за лечение в болница.Спасителите по-рано са били принудени временно да преустановят издирването на десетки изчезнали хора под развалините на рухналия вход от 10-етажния блок, тъй като сградата има опасност да се досрути.По последни данни броят на жертвите е най-малко осем души.Взрив на битов газ избухна в блока рано сутринта вчера (31 декември). След експлозията един от входовете рухна, като напълно бяха разрушени 26 апартамента, в които са живели 46 души.Петима, включително 13-годишно момче, бяха спасени изпод развалините. Всички те се намират в болници, като един от тях е в тежко състояние.Съдбата на още 35 души все още не е известна.", "date": "2019.01.01", "title": "Извадиха живо 11-месечно бебе от рухналия блок в Русия"}
{"url": "https://news.bg/crime/do-kraya-na-2018-g-sa-prodadeni-14-018-elektronni-vinetki.html", "text": "14 018 електронни винетки на стойност около 1,3 млн. лв. са продадени през 2018 г. Конвертирани са 55 000 хартиени винетни стикера, съобщиха от АПИ.Електронната винетка влиза в сила от 1 януари 2019 г. За камионите над 3,5 тона е-винетките ще са валидни до 15 август 2019 г. включително. От 16 август 2019 г. за тях се въвежда тол като съвременен начин за събиране на такси.Най-много е-винетки са продадени чрез официалните партньори на Агенция \"Пътна инфраструктура\" - 6193 броя за над 570 000 лв. Чрез специализирания уеб сайт www.bgtoll.bg са купени 4776 е-винетки за над 428 000 лв., а чрез терминалите за самообслужване в търговските обекти са продадени 1798 броя на стойност близо 140 000 лв.В пунктовете за обслужване на клиенти на Агенция \"Пътна инфраструктура\" са купени 669 е-винетки за над 63 000 лв., а чрез мобилното приложение са продадени 582 броя за малко над 46 000 лв.Най-много са годишните е-винетки, продадени за леки автомобили - 11 976 броя на стойност над 1,1 млн. лв. За тировете над 12 тона са купени най-много дневни винетки - 507 броя на стойност над 11 500 лв.Всички хартиени винетни стикери, купени през 2018 г. и които изтичат след 1 януари 2019 г., запазват своята валидност. Шофьорите трябва да ги оставят залепени на предното стъкло на автомобила до датата, на която изтичат.Сайтът www.bgtoll.bg дава възможност за конвертиране на валидните хартиени винетки към електронни, като операцията не е задължителна. Тя обаче се препоръчва за улеснение при пътуването.Припомняме, е-винетка може да се купи чрез сайта www.bgtoll.bg, мобилно приложение и терминалите за самотаксуване в ГКПП и търговските обекти. Запазва се и традиционният начин за продажба - в брой в търговски обекти и в областните пътни управления на Агенция \"Пътна инфраструктура\".При покупка чрез www.bgtoll.bg и на терминалите може да се плаща с кредитна и дебитна карта, а през уеб сайта е възможен и банков трансфер. Ако шофьорите изберат последната възможност, трябва да предвидят 1-2 дни, които са необходими, за да се отрази плащането в системата, както е при всички банкови плащания.Необходимо е първо да се избере какъв продукт ще се ползва - уикенд, седмична, месечна, тримесечна или годишна винетка за леките автомобили и дневна, седмична и месечна за тежкотоварните. За улеснение в сайта и в мобилното приложение автоматично е посочена българска националност на регистрационния номер. Чужденците, които трябва да купят електронна винетка, ще могат да го направят на още седем езика - английски, немски, руски, турски, гръцки, сръбски и румънски.След избор на държавата, в която е регистриран автомобилът, за който се купува е-винетка, се въвежда регистрационният му номер. Графичният вид на символите от регистрационния номер трябва да отговаря на графичното изписване на буквите в номера, независмо дали се използва клавиатура на кирилица или на латиница. При изписването на номера се въвеждат само букви и цифри. В случай, че регистрационният номер съдържа тире, точка или интервал, те не се въвеждат. Буквените символи от регистрационния номер се изписват с главни букви.След това се избира период на валидност на винетката. Системата автоматично изчислява коя е крайната дата за валидността й. Всички шофьори трябва да изберат категорията на автомобила си и да внимават за правилното вписване на регистрационния номер. Системата позволява е-винетката да бъде активирана с дата най-късно 30 дни след момента на купуването ѝ.По желание може да бъде посочена електронна поща, на която да се получи обратна разписка. Не е нужно да тя да се разпечатва, нито да се носи в автомобила си, нито да се представя на контролните органи. След получаване на идентификационен номер на транзакцията за купена е-винетка, може да се изтегли файла с разписка или да се въведе електронен адрес, на който да я получи, и след това да се приключи процедурата по покупката.В рамките до 5 минути след купуване на винетката, тази информация ще бъде въведена в системата и всеки сам ще може да провери дали тя е валидна чрез специалния бутон \"Проверка на е-винетка\".Е-винетката е държавна такса и съответно при сгрешена транзакция или покупка, в съответните областни пътни управления трябва да бъде подадена писмена молба в свободен текст . Ако шофьорът има разпечатана разписка за покупката, това би помогнало много за бързото разясняване на случая.Системата за купуване на електронни винетки позволява с помощта на един банков превод юридическите лица да купуват до 100 електронни винетки, при това такива, които са с различен срок на действие и за различни категории превозни средства. Целта е максимално улеснение на фирмите с голям автопарк. Взети са всички мерки за сигурността на посещаващите страницата www.bgtoll.bg.Хората с увреждания могат да подадат заявление-декларация за получаване на безплатна електронна винетка лично в дирекция \"Социално подпомагане\" по настоящ адрес, с писмо чрез лицензиран пощенски оператор или по електронен път съгласно Закона за електронния документ и електронните удостоверителни услуги.По информация от Министерството на труда и социалната политика подаването на заявленията може да започне от 2 януари 2019 г. в дирекциите \"Социално подпомагане\"При проверка на пътя, ако шофьорът няма винетка, може да плати 70 лева и да продължи пътя си в рамките на деня. В случай, че водачът не плати компенсаторната такса в 14-дневен срок, влиза в сила наказателно постановление, в резултат на което ще се дължи глоба - за леките автомобили тя е 300 лева, а за тежкотоварните автомобили над 3,5 тона е 1800 лв.", "date": "2019.01.01", "title": "До края на 2018 г. са продадени 14 018 електронни винетки"}
{"url": "https://news.bg/world/napadenieto-v-manchestar-razsledvano-kato-teroristichna-ataka.html", "text": "Нападението с нож на жп гара \"Виктория\" в английския град Манчестър се разследва като терористична атака. Това обявиха от британската полиция, цитирани от британските медии.В Новогодишната нощ трима души бяха ранени при нападение с нож на жп гарата.\"Разследваме инцидента като свързан с тероризъм\", уточни шефът на местната полиция Йън Хопкинс пред журналисти.По-рано от полицията посочиха, че разследването е водено от специалисти за борба с тероризма, но оставали с \"отворено съзнание\".При атаката бяха ранени една жена и двама мъже, един от които беше идентифициран като служител на британската транспортна полиция.Гарата \"Виктория\" в Манчестър се намира в близост до зала \"Манчестър Арена\", където атентатор самоубиец изби 22 души по време на концерт през 2017 г.", "date": "2019.01.01", "title": "Нападението в Манчестър разследвано като терористична атака"}
{"url": "https://news.bg/int-politics/sasht-i-izrael-ofitsialno-napuskat-yunesko.html", "text": "От днес (1 януари 2019 г.) САЩ и Израел вече не са членове на Организацията на ООН за образование, наука и култура (ЮНЕСКО).Двете страни за първи път обявиха намерението си да напуснат институцията през октомври 2017 г., като причина за това изтъкнаха \"продължаващите предразсъдъци срещу Израел\".САЩ и Израел се противопоставиха особено на решението на ЮНЕСКО да приеме Палестина като страна членка през 2011 г. и да включи в списъка си за Световното културно наследство три обекта, намиращи се на палестинска територия.Преди датата на официалното оттегляне, външното министерство на Израел заяви, че ЮНЕСКО \"възприе системна дискриминация срещу Израел\" и настоя, че организацията се \"използва, за да се пренапише историята от хора, които мразят еврейския народ\".", "date": "2019.01.01", "title": "САЩ и Израел официално напускат ЮНЕСКО"}
{"url": "https://news.bg/health/lekar-predoziraneto-s-vitamin-a-namalyava-zdravinata-na-kostite.html", "text": "Прекомерният прием на витамини може да е опасен за здравето, предупреждават специалистите. Твърде много витамин А може да намали здравината на костите, заяви пред \"\" доц. Лалка Рангелова, специалист по хранене и диететика в Националния център по обществено здраве и анализи.С особено внимание трябва да се консумира черен дроб, тъй като съдържанието на витамин А в него е много високо. Това е единственият витамин, с който може да се предозира чрез храна. Той може да намали здравината на костите, както и да предизвика сухота и лющене на кожата, дерматит, нарушаване на растежа на косата, болки в костите и ставите, главоболие, умора, безсъние.Витамините и минералите са изключително важни за правилното функциониране на всички органи в човешкото тяло. Дори и напълно здрави, хората прибягват до прием на хранителни добавки, за да подпомагат имунната си система. Употребата им се засилва особено през по-студените месеци, констатира доц. Рангелова.По думите й, здравият човек не се нуждае от допълнителен прием на витамини под формата на хранителни добавки. \"Достатъчно е да се храни здравословно, балансирано и адекватно. Да има нормална за възрастта си физическа активност и да се излага на слънце поне 15 минути дневно\", обяснява доц. Лалка Рангелова, специалист по хранене и диететика в Националния център по обществено здраве и анализи.Витамините участват при стабилизиране на клетъчните мембрани, донори са на водород и електрони, имат действие на хормони и катализатори, повишават имунобиологичната реактивност и устойчивост на организма, необходими са за нормалния метаболизъм на другите хранителни вещества и много др.Ежедневният прием на разнообразна храна е напълно достатъчен, за да осигури необходимите дози от повечето витамини с изключение на витамин D. За него е установено, че 90% от нужните количества се набавят при излагането на пряка слънчева светлина, обясни медикът.Сред основните витамини, от които има нужда организмът, са, А, Е, К, D, С и тези от група В. Първите 4 са мастноразтворими. Това е причината техните неизползвани количества могат да се натрупат като запаси в организма. Витамин С и тези от група В са водноразтворими и възможностите им за образуване на запаси са значително по-малки. Изключение е витамин В 12, обясни доц. Рангелова.\"Ако не е установен дефицит на конкретен витамин, за предпочитане е те да се приемат от натурални източници, т.е. чрез храните, а не под формата на синтетични съединения, каквито са в хранителните добавки\", допълва тя.Основните хранителни източници на витамин А са черен дроб, яйца, масло, моркови, кайсии, тикви и др.; на витамин D - рибеното масло, мазни риби, хайвер, яйца; на витамин Е - растителни масла, зърнени храни, ядки; на витамин В1 - бирена и хлебна мая, овесени ядки, пълнозърнести храни, черен дроб, бъбреци; на витамин В2 -мляко, млечни продукти, яйца и риба, на витамин В6 - месо, риба, фасул, пълнозърнести храни; на фолат - зелени листни зеленчуци, пълнозърнести продукти, бобови, броколи; на витамин В12 - черен дроб, миди, стриди, месо, яйчен жълтък, и на витамин С - шипки, червени пиперки, цитрусови плодове, листни зеленчуци.Хранителните добавки се ползват при доказани дефицити на витамини. Целта е бързо да се попълнят липсващите количества, тъй като недостигът им се отразява сериозно на физическата и умствената работоспособност и качеството на живот. \"Много важно е да се знае, че дефицитите от витамини дълго време протичат без изразени специфични симптоми, което значително затруднява диагнозата\", обясни доц. Рангелова.Безогледният прием на хранителни добавки крие риск за здравето, защото може да се предозира.\"Ако за част от витамините не са установени токсични количества или неблагоприятни ефекти върху организма, при прием на много по-големи от препоръчваните дози, то токсичните ефекти на витамините А, D, Е и К са добре проучени\", предупреди доц. Рангелова.Витамин D води до повишаване на нивата на калция в кръвта и свързаните с това ефекти - апатия, анорексия, запек, диария, сухота в устата, чувство на страх, главоболие, гадене, жажда и обща слабост. По-късните прояви на интоксикация пък са свързани с калцификация на меките тъкани и включват болки в костите, сърдечна аритмия, високо кръвно налягане, бъбречни увреждания, загуба на тегло.Свръхприемът на витамин Е може да повиши риска от сърдечна недостатъчност, а на витамин С - от образуване на камъни в бъбреците.", "date": "2019.01.01", "title": "Лекар: Предозирането с витамин А намалява здравината на костите"}
{"url": "https://news.bg/world/21-godishen-se-vryaza-v-hora-praznuvashti-nova-godina-v-tokio.html", "text": "Шофьор се вряза в хора, празнуващи Нова година в Токио, съобщи Интерфакс, позовавайки се на японските медии.Инцидентът стана след полунощ в пешеходната зона в район Сибуя. Там имаше хиляди души, отбелязващи Нова година.Девет души са ранени, полицията арестува виновника за инцидента. Той обясни постъпката си като протест срещу смъртното наказание в Япония.Един от пострадалите е в тежко състояние. Задържаният е 21-годишен японец.", "date": "2019.01.01", "title": "21-годишен се вряза в хора, празнуващи Нова година в Токио"}
{"url": "https://news.bg/world/50-godishen-butna-s-kolata-si-praznuvashti-hora-v-germaniya.html", "text": "В новогодишната нощ 50-годишен мъж в Източногерманския град Ботроп се вряза с колата си в хора, празнуващи идването на 2019 г., съобщи sputniknews.com, позовавайки се на полицията.Най-малко четирима са пострадали при нападението. Според полицейска информация шофьорът неколкократно се опитвал да удари минувачи в различни райони - първоначално в град Ботроп, след това в Есен. И двата са в провинция Северен Рейн-Вестфалия. В Ботроп, заподозреният се е запътил към пешеходец, преди да се насочи към група мигранти от Сирия и Афганистан.Според правоприлагащите органи нападението се е случило малко след полунощ. Шофьорът се опитал да избяга в Есен и да забие автомобила си в тълпата там, но беше спрян и арестуван от полицията, преди да нанесе допълнителни щети.Според полицията има някои показатели за нападателя, които показват, че може да страда от психични заболявания.В Токио 21-годишен шофьор се вряза с колата си в хора, празнуващи Нова година. Неговият мотив бил протест срещу смъртното наказание в Страната на Изгряващото слънце, както наричат Япония.", "date": "2019.01.01", "title": "50-годишен бутна с колата си празнуващи хора в Германия"}
{"url": "https://news.bg/crime/mazh-e-izvadil-pistolet-sred-praznuvashtite-v-burgas.html", "text": "Мъж е извадил пистолет в Бургас. Той е бил сред хора, празнуващи Нова година навън. Автопатрул е задържал 47-годишен криминално проявен мъж.Това съобщи в поздрава си към граждани и служители на министерството на вътрешните работи министър Младен Маринов, цитиран от БНР.В съобщението не се уточнява дали става въпрос за сигнален пистолет за ракети, газов или боен.Полицаите от морския град са забелязали мъжа да изважда оръжие сред празнуващите.", "date": "2019.01.01", "title": "Мъж е извадил пистолет сред празнуващите в Бургас"}
{"url": "https://news.bg/crime/pozhar-izgori-chast-ot-zavedenie-na-bul-vitosha-v-sofiya.html", "text": "Пожар изпепели външната част на заведение на столичния пешеходен бул. \"Витоша\". Това се случи минути след полунощ. Най-вероятно огънят е тръгнал заради хвърлена пиратка, съобщи Нова телевизия.При инцидента няма пострадали, има нанесени материални щети.Към момента на пожара заведението не е работело. Това, което е изгоряло, е допълнителна постройка. През зимата тя се ползва за склад за столове и маси.По първоначална информация жилищната сграда над заведението не е засегната.", "date": "2019.01.01", "title": "Пожар изгори част от заведение на бул. \"Витоша\" в София"}
{"url": "https://news.bg/world/izvadiha-osma-zhertva-ot-razvalinite-v-chelyabinsk.html", "text": "Тялото на осмия човек, загинал при взрива в руския град Магнитогорск, Челябинска област, е извлечено изпод разрушенията, съобщи ТАСС, позовавайки се на оперативния щаб.Тялото е открито във вторник. Единствено официалната констатация на смъртта може да стане след извличането изпод разрушенията. По-рано бе съобщено за седем жертви.\"Извадиха тялото на осмия\", заяви източник на изданието.", "date": "2019.01.01", "title": "Извадиха осма жертва от развалините в Челябинск"}
{"url": "https://news.bg/int-politics/zapodozreniyat-v-shpionazh-amerikanets-se-okaza-bivsh-morski-pehotinets.html", "text": "Арестуваният в Русия по подозрение в шпионаж американец се оказа бивш морски пехотинец, съобщи Интерфакс, позовавайки се на CNN.Неговият брат-близнак Дейвид Уилан разказа пред медиите, че Пол Уилан е в Москва, защото е поканен на сватба. Той изрази убеденост в невинността на брат си.Американецът Пол Уилан, който бе арестуван в Русия по подозрение в шпионаж, е пенсиониран морски пехотинец.\"Ние се притесняваме за неговата сигурност и самочувствие\", подчерта Дейвид Уилан. \"Няма съмнение в това, че той е невинен. Вярваме, че неговите права ще бъдат спазени\", каза братът-близнак.От САЩ са поискали консулски достъп до задържания в Русия американец.Дейвид Уилан заяви, че не е получавал съобщения от брат си от 28 декември. За ареста му е научил в понеделник - след публикации в медиите. От семейството на арестувания са се обърнали за помощ към американския конгрес и към руското посолство в Русия.Припомняме, на 28 декември .Американското посолство в Русия е било уведомено за задържане на техния гражданин в Москва по подозрение в шпионаж, заявиха пред \"Интерфакс\" от външното министерство на Русия.", "date": "2019.01.01", "title": "Заподозреният в шпионаж американец се оказа бивш морски пехотинец"}
{"url": "https://news.bg/society/560-leva-e-mrz-ot-dnes.html", "text": "Минималната работна заплата от днес, 1 януари 2019 г., става 560 лева. Според статистиката, това ще засегне над 450 хиляди, наети на минималното възнаграждение.Повишението ще защити нискодоходните работници, а сред приоритетите на управляващите са повишаване на жизнения стандарт на населението, обясни социалният министър Бисер Петков пред БНР.Според Петков, повишението на МРЗ гарантира запазването на жизненото равнище на най-нискодоходната част от работната сила и намалява риска от бедност сред работещите.\"Стабилните макроикономически показатели и търсенето на работна ръка са предпоставки за увеличаването на всички доходи. Очакванията са да се запази положителната тенденция за запазване на средната работна заплата от последните години, според оценки на бизнеса и на правителството. А високият темп за нарастване на средната работна заплата се очаква да продължи и през 2019 г.\", каза министър Петков.От тази година се увеличават с 10% и работните заплати във всички организации на бюджетна издръжка.Годината ще има 249 работни дни, които стандартно са 1992 работни часа. Почивни ще бъдат 116 дни, изчисли платформата за данъци и счетоводство kik.info.В средното образование възнагражденията се увеличават с 20 на сто.Минималната основна работна заплата за директор на училище, детска градина и обслужващо звено става 1140 лева, на педагогически специалисти 920 лева, на старши учител и старши възпитател 955 лева. В системата на образованието за тази година са предвидени и 39 милиона лева за увеличение на заплатите на непедагогическия персонал.От 1 януари до 30 юни 2019-а година таванът на пенсиите ще бъде 910 лева, колкото е сега. След това таванът на пенсиите става 1200 лева, колкото е 40 % от максималния осигурителен доход за годината.Минималният осигурителен доход на самоосигуряващите се за 2019-та година е 560 лева, а на земеделските стопани и тютюнопроизводителите - 400 лева.Също от 1-ви юли се предвижда всички пенсии, отпуснати до края на 2018-та, да се увеличат с 5,7 на сто. От същата дата минималната пенсия става 219 лева и 43 стотинки, като дотогава размерът й ще бъде 207 лева и 60 стотинки.През 2019-та минималното обезщетение за безработица остава 9 лева на ден. Хората, които са се осигурявали на по-висока ставка ще получават малко над 74 лева обезщетение за безработни. Майчинските за гледане на малко дете до две години е 380 лева. Ще остане 540 лева еднократната помощ при смърт на осигурен, на която имат право децата, родителите, съпругът или съпругата.Увеличават се изискванията за възраст и осигурителен стаж при пенсиониране. През 2019 г. жените се пенсионират на навършени 61 г. 4 м. и осигурителен стаж от 35 г. 8 м. Увеличението е с по два месеца. Мъжете се пенсионират, ако са навършили 64 г. 2 м. (увеличението е с 1 месец), а осигурителният им стаж е 38 г. 8 м. ( с 2 месеца повече, отколкото през 2018 г.).Стойността на всяка година осигурителен стаж във формулата за изчисляване на пенсиите се увеличава от 1.169 на 1.2. Новият коефициент ще се прилага при изчисляването на размерите на новоотпуснатите пенсии.", "date": "2019.01.01", "title": "560 лева е МРЗ от днес"}
{"url": "https://news.bg/crime/otkriha-tyaloto-na-25-godishniya-mazh-v-presevnika-na-selo-rozovo.html", "text": "Откриха тялото на издирвания 25-годишен мъж във водоема при село Розово, съобщиха от МВР, цитирани от bTV.Припомняме, водолази и полицаи издирваха младия мъж от 31 декември вечерта в пресевника на розоварна в село Розово.Сигналът за неговото изчезване е подаден от съпругата му в 12:15 ч. вчера, 31 декември 2018 г.. По думите ѝ между двамата е възникнал спор и той излязъл от семейното им жилище.Според получените данни мъжът се е насочил с автомобила си в посока към водоема в село Розово, община Казанлък, където следите му се изгубили.Към мястото още вчера е бил изпратен водолазен екип от сектор \"Спасителни оперативни дейности\" към РД \"Пожарна безопасност и защита на населението\" - Пловдив.Тялото на 25-годишния мъж е открито този следобед във водоема при село Розово в купето на леката им кола.", "date": "2019.01.01", "title": "Откриха тялото на 25-годишния мъж в пресевника на село Розово"}
{"url": "https://news.bg/bulgaria/rumen-radev-balgarite-sviknaha-da-dishat-vazduha-na-svobodata.html", "text": "През изминалата година не сторихме нужното, за да може 2019-а да бъде по-лесна. Напротив: това бе година на корупционни скандали и ерозия на демократичните права и институции. Проблемите бяха отсрочвани, но не и решавани\". Това обяви президентът Румен Радев в посланието, което традиционно отправя държавният глава в навечерието на настъпването на Нова година.Примирихме се със застоя и безвремието, с липсата на цели и реформи. Преглътнахме ръста на цените и ниските доходи. Зачеркнахме машинното гласуване и други идеи, гарантиращи честни избори. Продължава отстъплението на закона и справедливостта пред произвола.Тази вечер мнозина ще говорят за бъдещето си, а някои ще споделят и планове за емиграция, някои хора \"ще пуснат и неканения гост на празничната трапеза - политиката\", допълни той. Но политиката не се прави на масата, а се определя и решава от усилията на милионите осъзнати личности, отбеляза президентът.Ето и словото на Румен Радев:Уважаеми сънародници,Минути ни делят от новата 2019 година. Повечето от нас имат щастието да я посрещнат с близките и приятелите си. Други и в този час са на работа, а стотици хиляди са далеч от родината. В изминалите месеци някои са загубили роднини и приятели. Други отново ще посрещнат празника в недоимък. Нека в тези часове и в следващата година не забравяме за тях. Когато отваряме сърцата си и подаваме ръка на слабите, получаваме от тях повече сила и смисъл, отколкото им даваме.През изминалата година не сторихме нужното, за да може 2019-а да бъде по-лесна. Напротив: това бе година на корупционни скандали и ерозия на демократичните права и институции. Проблемите бяха отсрочвани, но не и решавани. Примирихме се със застоя и безвремието, с липсата на цели и реформи. Преглътнахме ръста на цените и ниските доходи. Зачеркнахме машинното гласуване и други идеи, гарантиращи честни избори. Продължава отстъплението на закона и справедливостта пред произвола.Тази вечер мнозина ще говорят за бъдещето си, а някои ще споделят и планове за емиграция. Други ще пуснат и неканения гост на празничната трапеза - политиката. Но политиката не се прави на масата, а се определя и решава от усилията на милионите осъзнати личности. Вярвам, че за изминалите години българите свикнаха да дишат въздуха на свободата и няма да позволят тя да бъде ограничавана. Убеден съм, че нашият народ може да излезе от всяка криза и безпътица, когато надмогне егоизма и страха и обедини усилия в името на справедливостта, законността, суверенитета и просветеното бъдеще. В това е смисълът на единението. В това е бъдещето ни като народ и държава.Бог да пази България и да благослови усилията на достойните, които творят добро. Такива винаги е имало. Има и днес.Скъпи сънародници,В този миг всички ние си отправяме благопожелания за настъпващата година. 2019-а ще бъде такава, каквато я сътворим с общи усилия. Нека тя да донесе здраве във всеки дом, сила на духа, за да преодолеем трудностите, и дързост в сърцата, за да сбъднем мечтите си.Да ни е честита Новата 2019 година.", "date": "2019.01.01", "title": "Румен Радев: Българите свикнаха да дишат въздуха на свободата"}
{"url": "https://news.bg/press/hotel-iska-11-000-lv-za-noshtuvka-blafira-li-dogan-za-programniya-kabinet.html", "text": "Данните от системата за ражданията са неточниДанните от Информационната система за ражданията (Регистъра на ражданията в България) към настоящия момент са неточни. Това съобщиха от Министерството на здравеопазването. Например: според Регистъра на ражданията в Област Видин от началото на годината до настоящия момент са родени 75 деца. По официални данни от двете лечебни заведения на територията на областта общият брой на новородените към 31.12. е 330). Причината е, че през настоящата година бяха установени, а впоследствие и отстранени, няколко технически срива в системата.Хотел иска 11 000 лв. за нощувкаКурортите са пълни за новогодишната нощ. Първи са изчерпани луксозните места. 5-звездните хотели по морето са пълни, а най-луксозните апартаменти са резервирани за празника още преди година. Подобна е тенденцията и в курортите във вътрешността на страната, като Велинград, информира БТВ.Клиентите са предимно хора от бизнеса с доходи над средните, които освен изтънчена обстановка получават и шоупрограма с топизпълнители. Това обобщават от Института за анализи и оценки в туризма.11 000 лева за 4 нощувки в луксозен апартамент 200 квадрата поиска хотел във Велинград. Цената включва блюда със сьомга, еленово месо и луксозни спа процедури. И хотелът намери желаещи.Блъфира ли Доган за програмния кабинет?Ахмед Доган получи неочакван коледен подарък от един заклет  враг - Валери Симеонов. Доскорошният вицепремиер сравни традиционното предновогодишно слово на почетния председател на ДПС с книгата \"Празни мисли на един празен човек\", която донесе на Джером К. Джером световна популярност и го нареди сред най-обичаните писатели на миналия век.Защото той е човекът, който превърна иронията в най-ефективния инструмент за обяснение на реалността на заобикалящия ни свят. И си позволи сарказъм спрямо британския елит в златните времена на империята, когато кралица Виктория  владееше една четвърт от населението на света и въртеше половината от морската търговия.И в последния ден на 2018-а завишение на фини прахови частициВ последния ден на 2018 година пет от станциите за измерване на качеството на въздуха у нас отчитат превишени концентрации на фини прахови частици. Данните са от Индекса за качество на въздуха на Европейската комисия, предаде БНР.Отново най-запрашен е въздухът в Горна Оряховица, следват Перник, Плевен, Русе и Шумен.От 2 януари се очакват по-силни пориви на вятъра, което ще раздвижи натрупаните замърсители на въздуха.Правителството е похарчило 2.7 милиарда лева за последния месецПравителство е изхарчило над 2.7 млрд. лева за един месец. Това показват публикувани днес данни на Министерството на финансите (МФ). Хазната ще завърши годината с излишък от 163.5 млн. лева, което е 0,2% от БВП и е под очакваното преизпълнение. През ноември излишъкът в бюджета бе близо 2.9 млрд. лв., припомня БНР. Данните са предварителни, като окончателните ще бъдат публикувани в края на януари 2019 г.За поредна година правителството формира значителен бюджетен излишък, който се харчи ударно в края на годината. През декември най-голяма сума - 1.35 млрд. лв., бе дадена за продължаване на строителството на магистрала \"Хемус\". Отделно бяха заделени пари за ремонт на пътища, за някои от общините, за силовите министерства.", "date": "2019.01.01", "title": "Хотел иска 11 000 лв. за нощувка, Блъфира ли Доган за програмния кабинет"}
{"url": "https://news.bg/bulgaria/borisov-dokazahme-che-mozhem-da-badem-lider-v-regiona.html", "text": "Измина една дълга година, изпълнена с много предизвикателства. Това написа във \"Фейсбук\" премиерът Бойко Борисов.За първи път България пое председателството на Съвета на ЕС. Доказахме, че можем да бъдем активни участници в дебатите за развитието на ЕС, миграцията, присъединяването на Западните Балкани към Съюза, че може да защитаваме националния си интерес по важни въпроси като правата на българските граждани във Великобритания след Брекзит. Доказахме, че можем да бъдем лидер в региона, водейки активни разговори със съседите ни за реализирането на съвместни проекти и развитието на всички държави на Балканите, отбелязва лидерът на ГЕРБ.През годината работихме активно и във вътрешен план. В сила влиза рекордно голям държавен бюджет с ръст на БВП, пенсии, заплати, като особено внимание отделяме на образованието и на хората в неравностойно положение.Нека през 2019 година заедно да работим за надграждане на постигнатото и да бъде по-добра за всички! Честита Нова Година!\", пожела премиерът.", "date": "2019.01.01", "title": "Борисов: Доказахме, че можем да бъдем лидер в региона"}
{"url": "https://news.bg/disasters/otnovo-napadenie-s-nozh-na-ostrova.html", "text": "Трима души бяха ранени, след като мъж, въоръжен с нож, ги нападна на жп гара в британския град Манчестър, предадe AP.Инцидентът е станал на гара Виктория.Полицай също е бил ранен при опит да задържи нападателя. Мъж и жена са били откарани в болница с наранявания от нож. Жената е настанена в болница с рани по врата и стомаха, а мъжът - в стомаха. Полицията е използвала тейзър и лютив спрей при задържането на нападателя.Не се съобщава дали задържаният е бил свързан с терористична организация. Властите разследват инцидента.", "date": "2019.01.01", "title": "Отново нападение с нож на Острова"}
{"url": "https://news.bg/disasters/darven-most-se-sruti-v-moskva.html", "text": "Дървен мост се срути в Москва, съобщи ТАСС. Най-малко 13 души са били леко ранени.Инцидентът е станал в столичния парк \"Горки\".Властите разследват причината за инцидента.Пострадалите не са получили тежки наранявания.Хората са празнували Нова година. Кметът на Москва Сергей Собянин написа в своя профил в \"Туитър\", че техническа неизправност на дървения мост е причината за инцидента.  ", "date": "2019.01.01", "title": "Дървен мост се срути в Москва"}
{"url": "https://news.bg/int-politics/tramp-postavi-nov-srok-za-izteglyane-ot-siriya.html", "text": " Американският президент Доналд Тръмп e дал на американските войски четири месеца да излязат от Сирия. Това разкрива вестник \"Ню Йорк таймс\", цитирайки източници в Белия дом.Според вестника, по време на посещението си в Ирак, Тръмп се е срещнал с командирите на операцията \"Непоколебима решителност\", която има за цел да се бори с терористичната група \"Ислямска държава\". По време на този разговор Тръмп ги уверил, че американските сили разполагат с четири месеца, за да напуснат Сирия.Първоначално се предполагаше, че изтеглянето на американските войски от Сирия ще отнеме от 60 до 100 дни.Тръмп вече се похвали за действията на Съединените щати в Сирия. ", "date": "2019.01.01", "title": "Тръмп постави нов срок за изтегляне от Сирия"}
{"url": "https://news.bg/int-politics/glasat-na-pentagona-hvarli-ostavka.html", "text": "Говорителката на Пентагона Дана Уайт съобщи, че е подала оставка. Тя написа това в своя профил в \"Туитър\".Уайт добави, че обича да работи с бившия министър на отбраната на САЩ Джеймс Матис.За мен беше чест и привилегия, заключи Дана Уайт.Телевизионният канал NBC припомни, че Дана Уайт тръгва на фона на скандал за неправилното отношение към служителите. По-специално, те се оплаквали, че Уайт ги принуждавала да купуват чорапогащи и други лични вещи.Военният министър на САЩ  заради несъгласието си политиката на президента Доналд Тръмп спрямо Ислямска държава, разногласия за отношението съюзниците и към международния ред, както и към Русия и Китай, които Матис категорично определя като зловредни държави.Съобщението за оставката на Матис дойде само ден, след като Тръмп обяви, че . Появиха се множество коментари, че позицията на Пентагона по този въпрос е била различна от тази на президента и че военните експерти са се опитали да го убедят да не предприема такава стъпка. Тя предизвика остри реакции на несъгласие, включително в средите на Републиканската партия.", "date": "2019.01.01", "title": "Гласът на Пентагона хвърли оставка"}
{"url": "https://news.bg/int-politics/mey-2019-g-otvarya-nova-glava-za-velikobritaniya.html", "text": "2019 г. отваря нова глава за Великобритания. Това се посочва в новогодишното обръщение на британския премиер Тереза Мей.\"Споразумението за Брекзит, на което се съгласих, изпълнява волята на британския народ, изразена по време на референдума, а парламентът ще трябва да вземе важно решение през следващите няколко седмици\", припомни Тереза Мей.В изказването си премиерът не успя да защити сделката за Брекзит, която беше критикувана от нейните опоненти за условията, които тя и нейните пълномощници се съгласиха с органите на ЕС и които скоро ще бъдат представени за разглеждане от Камарата на общините. Мей също така отбеляза, че този документ отразява стремежите на британците, идентифицирани на националния референдум за 2016 г. за по-нататъшното членство на страната в ЕС.Мей обеща, че парламентарната подкрепа за споразумението за Брекзит ще позволи на правителството да съсредоточи енергията си върху укрепването на националната икономика и отварянето на нови пазари за британските компании.Премиерът добави, че това ще създаде нови работни места и нови бизнес възможности, ще ускори строителството на нови жилища, за да се доближи до постигането на целта да се осигури на всяко семейство собствен дом или апартамент, да се постигнат рекордни инвестиции в сектора на здравеопазването и да се трансформира в посока на по-голям достъпност образователната система.", "date": "2019.01.01", "title": "Мей: 2019 г. отваря нова глава за Великобритания"}
{"url": "https://news.bg/int-politics/tramp-za-2019-g-az-sam-nay-dobriyat-prezident.html", "text": "Американският президент Доналд Тръмп публикува новогодишен поздрав на своя профил в \"Туитър\". В посланието си той посочва, че неговата администрация е направила повече от всяко друго правителство за две години.Според Тръмп икономиката на САЩ се развива \"забележително\". Той каза още, че \"за първи път от много години\" заплатите в САЩ започнаха да нарастват. Президентът подчерта, че сега американците могат да работят на една работа, вместо на две или три.Тръмп добави, че САЩ могат да сключат нови търговски споразумения с Мексико, Канада и Южна Корея.В допълнение, американският президент похвали, че е преместил американското посолство в Израел от Тел Авив в Йерусалим.Тръмп заключи, че Съединените щати също така искат стена на границата с Мексико, за да защитят държавата си от престъпността.По-рано беше съобщено, че Тръмп ще се посрещне новата 2019 година в Белия дом, а не в своето имение във Флорида. Причината е нежеланието на демократите да подкрепят бюджета му.Спорът между Белия дом и конгреса доведе до частично спиране на работата на администрацията. ", "date": "2019.01.01", "title": "Тръмп за 2019 г. Аз съм най-добрият президент"}
{"url": "https://news.bg/int-politics/severna-koreya-kam-tramp-ne-ni-pritiskay.html", "text": "Лидерът на Северна Корея Ким Чен-ун потвърди желанието си за пълно премахване на ядрените оръжия на Корейския полуостров, но предупреди, че може да се наложи да поеме по различен път, ако САЩ продължат да оказват натиск, предаде АП.В национално телевизионно обръщение Ким Чен-ун потвърди, че е готов да се срещне с президента Доналд Тръмп отново по всяко време, за да постигне разоръжаване, и призова Вашингтон да предприеме съответните действия за ускоряване на процеса.Лидерът на Северна Корея все пак не пропусна да припомни, че ако Белият дом продължи да води непоследователна политика и да не спазва поетите ангажименти, то последният комунистически режим би ревизирал своята позиция и би се върнал към ядрената си програма в опит да се защити. ", "date": "2019.01.01", "title": "Северна Корея към Тръмп: Не ни притискай"}
{"url": "https://news.bg/int-politics/rumaniya-zastava-nachelo-na-es.html", "text": "Румъния поема от Австрия председателство на Съвета на ЕС.Лозунгът на председателството на Букурещ е \"Сближаването - обща европейска ценност\".През следващите 6 месеца Румъния трябва да преведе Общността през Брекзита и гласуването за Европейски парламент, насрочено за месец май.В същото време Букурещ трябва да убеди партньорите си от ЕС, че продължава борбата с корупцията и държи на върховенството на закона.Председателят на Европейската комисия Жан - Клод Юнкер отправи критики срещу Румъния.", "date": "2019.01.01", "title": "Румъния застава начело на ЕС"}
{"url": "https://news.bg/bulgaria/vasilyovden-e-2.html", "text": "Днес православната ни църква отбелязва както Обрезание Господне - символът на завета на Авраам с Господа, така и един от основоположниците на богословието свети Василий Велики.Имен ден празнуват Васил, Василка, Василена, Весела, Веселина, Веселин, Вълчо.Обрезанието е свещенодействие, установено в Стария Завет при патриарх Авраам в самото начало на второто хилядолетие преди Рождество Христово и послужило не само като \"знак на завета\" между Бога и богоизбрания народ, но и като далечен предобраз на християнското тайнство Кръщение (Колос. 2:11). Като печат на този \"знак\" служило името, което давали на младенеца при обрязването му. Потомък по плът на Авраам, прославян в Новия Завет като \"баща на вярващите\" (Рим. 4:11), Господ Иисус Христос бил обрязан в осмия ден от Своето рождение и Му дали името \"Иисус\", наречено от ангела (Лука 1:31; 2:21). Пресветата Му майка принесла предписаните по Мойсеевия закон две гургулици и два гълъба, каквито се полагали на онези бедни израилтяни, които не били в състояние да донесат агне или теле (Лев. 12:8).Възпоминанието на Господнето обрезание още през ІV век било утвърдено като тържествен Господен празник, с който се приключвал осмодневният кръг на Рождественските дни. Както се вижда от едно слово на св. Амфилохий Иконийски (+ 394 г.), още през ІV век празникът Обрезание Господне бил съединен с честването на паметта на св. Василий Велики, който умрял същия ден. Началото на този Господски празник отнасят към първите християнски векове. До нас са стигнали светоотечески слова, произнасяни на този ден, като поученията на св. Григорий Нисийски, св. Амвросий Медиолански и др. От V век е запазена беседа на Туринския епископ Максим. А Римският папа св. Григорий Велики споменава същия празник в своята книга за годишния кръг. През VІІІ век църковният песнописец Стефан Саваит написал канон за този празник, който и досега се изпълнява в нашето православно богослужение на този ден.Св. Василий Велики е архиепископ на Кесария, вселенски отец и учител на Църквата, основоположник на кападокийското богословие.Роден около 330 г. в Кесария Кападокийска (Мала Азия) в знатно и благочестиво семейство, което се отличавало с непоколебима вяра и християнски добродетели. Св. Василий завършил с отличие кесарийското училище. Тук той се запознал с бъдещия бележит църковен отец св. Григорий Богослов. Образованието му продължило в Константинопол, а по-късно и в Атина - център на културата и просвещението. Младият Василий получил богати познания по философия, литература, риторика, математика, астрономия, медицина, изучавал задълбочено и богословските науки.През 356 г. той се завърнал в родината си и приел свето кръщение. Светската кариера не го привличала. Стремейки се към подвижнически живот, той предприел пътешествие в Сирия, Палестина, Месопотамия и Египет, за да се запознае по-добре с монашеския живот и да намери пример за подражание сред тамошните отшелници. След двегодишно странстване св. Василий основавал монашеско общежитие в близост до Неокесария, на брега на р. Ирис. При него дошъл и св. Григорий. Двамата се отдали на изучаване на Свещеното Писание и съчиненията на църковните отци и писатели, както и на физически труд и молитва.Този период е белязан от засиленото влияние на арианската ерес, която въпреки осъждането й на Първия вселенски събор (365 г.), бил подкрепен от светската власт и продължил да смущава живота на Църквата. Св. Василий взел дейно участие в борбата срещу арианството. През 364 г. той се завърнал в Кесария, приел презвитерски сан и станал близък помощник на Кесарийския епископ Евсевий. В продължение на шест години св. Василий се изявил като незаменим пастир за кесарийските християни. След смъртта на еп. Евсевий те го избрали за свой епископ през 370 година.С голяма всеотдайност той организирал създаването на благотворителен институт, като около новопостроения храм бил изграден голям комплекс, съдържащ болница, страноприемница, работилници, училище, жилища за епископа, свещениците, лекарите и служителите, които приютявали болни и недъгави, крайно бедни бездомници и сираци.Св. Василий отделял най-голямо внимание на богословските спорове със савелиани, ариани и македониани и ревностно защитавал православието, които се водели по негово време. Роден малко след Първия вселенски събор, св. Василий отдал целия си живот на теоретическото обосноваване на истината в православното богословие и успява богословски да подготви догматичното изповядване на вярата от Втория вселенски събор (381 г.), проведен само две години след смъртта му. Израз на своята православна вяра и богати духовни дарования, св. отец дал в творенията си, като при това постигнал изумително хармонично съчетаване на теорията с практиката. Така св. Василий се проявил като вселенски учител на Църквата, стремящ се да я запази от ересите и да я укрепи и въздигне като \"стълб и крепило на истината\" (ср. 1Тим. 3:15).Св. Василий вдъхновено разкрил същността на основополагащия християнски догмат за Свeтата Троица (в Adversus Eunomium, De Spiritu Sancto), като разяснил как всяко от Трите Лица на Света Троица е със Свой личен Ипостас с лични отличителни свойства, но при обща за Трите Лица природа. Св. Василий дал ръководство за истински християнски живот в своите монашески правила, тълкувал Свещеното Писание, като особено в изясняването на Шестоднева разкрил големите си богословски, философски и естественонаучни познания, проявил се и като литургист, съставяйки литургия, известна и до днес под името \"Василиева литургия\".Св. Василий починал на 1 януари 379 г. едва навършил 49 години. Паметта му се чества от Църквата на 1 януари (14 януари стар стил) и 30 януари (13 февруари). ", "date": "2019.01.01", "title": "Васильовден е"}
{"url": "https://news.bg/weather/godinata-zapochva-s-oblatsi.html", "text": "През първия ден от Новата година облачността над България ще е значителна, но след обяд над югозападните райони от страната ще има и слънчеви часове. Почти без валежи. Вятърът ще е слаб до умерен от север-североизток. Максималните температури ще са предимно между 1° и 6°.Това съобщават от НИМХ.Облачността в планините ще е значителна, но само на отделни места ще превали слаб сняг. Ще духа умерен, по високите и открити части - до силен вятър от изток-североизток. Максималната температура на височина 1200 ще е около минус 3°, на 2000 метра - около минус 7°.Над Черноморието облачността ще е значителна, а след обяд по южното крайбрежие ще превали дъжд. Ще духа до умерен североизточен вятър. Максималните температури ще са между 4° и 7°. Вълнението на морето ще 2 - 3 бала. Температурата на морската вода е 6° - 7°.", "date": "2019.01.01", "title": "Годината започва с облаци"}
{"url": "https://news.bg/bulgaria/20-novini-koito-potanaha-v-mediyniya-shum-a-ne-tryabvashe.html", "text": "В България 2018 година премина под знака на преливащи един в друг скандали, протести, недоволства и мини политически кризи. В центъра на събитията неизменно стояха множество разкрития, афери, корупция, арести, обвинения, бягства и преследвания, убийства, катастрофи и други.Всичките тези интензивни събития като че ли засенчиха други важни такива, които не поучиха нужния обществен отзвук и заради нескандалността си сякаш останаха в сянка.News.bg подбра 20 такива събития, които заслужаваха повече внимание.Реставрираната българска църква в ИстанбулВ първите дни на годината историческата българска църква \"Св. Стефан\" (Желязната църква) в Истанбул се върна към нов живот. Официалното откриване стана с тържествен молебен, отслужен от вселенския патриарх Вертоломей и в присъствието на Бойко Борисов и Реджеп Таип Ердоган. Реставрацията на Желязната църква струва 3,5 млн. евро и продължи 6 години.\"Желязната църква\" почти няма аналог в света и е единствената православна църква, направена от готови железни елементи. Тя е дело на българската екзархия. Тържественото освещаване на новата църква \"Свети Стефан\" е извършено от екзарх Йосиф I на 8 септември 1898 година - Рождество Богородично, но още преди това построената от цариградските българи дървена църква в парцел, дарен от княз Стефан Богороди, се превръща в люлка на българското духовно и национално Възраждане. Там на 03.04.1860 г., по време на Великденската служба, Иларион Макариополски с думите \"... и всякое епископство православних!\" поема отговорността на български духовен глава. Пак там за първи път е прочетен издаденият на 28.02.1870 г. \"Ферман\", с който българите се признавали за отделен етнос с право на самостоятелна църква под името Българска Екзархия.Африканската чума по свинете Чумата по дребните преживни животни и умъртвените хиляди глави добитък в страната станаха повод за протести и скандали. Драмата около това дали животните наистина са заразени и трябва да бъдат евтаназирани, въпреки че не умират, се превърна в топ новина и ангажира вниманието на обществото. Това обаче не се случи с далеч по-опасната африканска чума по свинете. Предвид слабостта на българите към свинското и предвид пандемичното разпространение на болестта в съседна Румъния, където бяха и продължават да се умъртвяват хиляди глави добитък, регистрираните случаи у нас останаха на заден план. Може би това се дължи на оставките на тримата министри Нанков, Московски и Радев заради тежката катастрофа в Своге , която измести темата за опасността от чумата по свинете у нас.Условията в затворите и арестите Темата за условията в родните затвори и арести напоследък стана актуална за кратко покрай изнесеното от близките на обвинената за корупция Десислава Иванчева, отстранена от длъжността кмет на район \"Младост\" и нейната заместничка Биляна Петрова. Условията коментира и задържаният Николай Банев, на когото му трябваха само няколко дни зад решетките в България, за да заяви, че това го смазва и убива психически, въпреки че той и жена му Евгения прекараха около месец и половина в арестите във Франция. Въпросът за битовите условия в арестите и затворите остана да виси - това не е хотел, няма ВИП килии, реагираха различни фигури, а обикновените хора не ги и интересувало, защото не им се е налагало да бъдат там. Всъщност страната ни многократно вече е била осъждана за това в Европейския съд за правата на човека в Страсбург, а обезщетенията ги плащаме всички ние, данъкоплатците.Чакащите за белодробна трансплантацияСериозен проблем за страната ни се оказа отказът българи, чакащи за белодробна трансплантация, да бъдат оперирани в Клиниката по белодробна хирургия в университетската болница във Виена. Около 15 души у нас чакат за трансплантация на бял дроб, същите даже протестираха пред сградите на МС и Министерството на здравеопазването. Въпреки уверенията на управляващите, че наши лекари ще бъдат изпращани да се обучават в чужбина или че чужди специалисти ще идват у нас да правят трансплантации, все още нищо от това не се случва. Междувременно хората умират, а в Агенцията по трансплантации, подобно на Фонда за лечение на българи в чужбина, стават само рокади, без да се предприемат конкретни действия. Специалисти пък препоръчват на болните просто да емигрират, за да получат шанс да живеят. Здравният министър апелира за стимулиране на донорството у нас, като дори призова църквата за подкрепа. Резултатите остават за следващата 2019 година. Все още не е ясно дали имаме договор и дали българин може да отиде на лечение във Виена.Свободата на словотоЗа поредна година България бележи спад в индекса за свобода на словото и печата на \"Репортери без граници\". В индекса за 2018 г. България падна с още две позиции, заемайки 111-о място. (За сравнение, през 2006 г., непосредствено преди приемането й в ЕС, беше на 36-о място.) Според индекса България не само е държавата в ЕС с най-несвободни медии, но е и единствената членка на съюза, поставена в категорията \"трудна ситуация\", редом с Турция, Русия и Беларус. В глобалната класация страната е в една група с Боливия и Централноафриканската република.Страната ни дори беше критикувана в това отношение в мониторинговия доклад на ЕК, което доведе до нови изказвания на премиера Борисов, този път не че свободата на словото си е проблем на журналистите, а че медийната свобода у нас е факт и това се виждало от карикатурите и протестите (средните пръсти по адрес на управляващите).Случаите на домашно насилие у нас с фатален изход Шумотевицата около Истанбулската конвенция не помогна на убитите от своя партньор или съпруг през 2018 г. жени - 30 за една година.Красимира, Антония, Мария, Елена, Фатха, Десислава, Венета, Дарина... Това са част от имената в черния списък на жертвите на домашно насилие.\"Черният списък\" обаче у нас не се попълва с официални данни, тъй като в България не съществува статистика, която да следи реалния брой на пострадалите от домашно насилие. В световен мащаб, според данни на ООН, около 35% от жените се сблъскват поне веднъж с различна форма на насилие.Споровете около Истанбулската конвенция и има ли в нея узаконяване на трети пол, джендъри и заплашени ли са сексуалната ориентация, достойнството и идентичността на българите заинтересуваха повече не само медиите, но и политическите партии. Плаха и дори по-скоро срамежлива беше инициативата за законодателни промени на Цвета Караянчева. Самият дебат в парламента и разбиранията на депутатите ни за това какво е любов, брак и добри отношения няма да коментираме. Както обществото не разбра дали в Истанбулската конвенция има джендъри, така и не разбра дали парламентът не одомашни насилието.Мръсният въздух и горенето на отпадъци На фона на отчитаните системни замърсявания на въздуха в цялата страна, в София е на път да бъде изградена инсталация за производство на енергия чрез изгаряне на RDF гориво от отпадъци. Темата остана без широк обществен дебат. Всички са категорични, че отоплението на твърдо гориво и горенето на боклуци са най-големите причинители на замърсяване, но въпреки това Столична община смята да инвестира 157 млн. евро, от които 67 млн. еврозаем, за изграждането на проекта, което със сигурност няма да направи въздуха на софиянци по-чист. Четирима общински съветници си поставиха противогази. Дали се продават по магазините?Едновременно с това ЕК настоя България да изпълни решението на Съда на ЕС от април 2017 година за предприемането на ефективни мерки срещу мръсния въздух. В началото на януари България трябва да отговори на ЕК. Какъв ще бъде отговорът, може само да гадаем.Агенцията за българите в чужбинаСкандалът около Агенцията за българите в чужбина като че ли отшумя твърде бързо. След като бяха повдигнати обвинения на шефа Петър Харалампиев, премиерът поиска закриване на агенцията, а пък лидерът на ВМРО поиска тя да бъде отново министерство.Всъщност нито операцията на спецпрокуратурата в ДАБЧ, нито обвиненията досега не дават яснота има ли или няма схеми за закупуване на българско гражданство и дали те не работят и в момента, въпреки взетата глава на шефа на агенцията.Годна ли е водата за пиене в София?През май месец депутатът от БСП Таско Ерменков обяви във \"Фейсбук\", че може водата в София да е замърсена и негодна за консумация. Обществото не за първи път се сблъсква със светкавичното разпространение на фалшиви новини на крилете на страха. За първи път в България тези криле бяха подсилени от институцията на народен представител и съответно на Народното събрание. И макар притесненията да бяха опровергани моментално от \"Софийска вода\" и прокуратурата да беше сезирана, тя отказа да разследва. Самият Ерменков нито се извини, нито се разкая и едва ли е станал по-внимателен.Вероятно предстои и през следващата година да се сблъскаме с подобен фейк. Дали българите си взеха бележка от тази или от фалшивите новини покрай чумата по дребните преживни животни - ще видим.По данни на \"Алфа рисърч\" 60% от сънародниците ни не проверяват дали една новина е фалшива.Законът за личната помощСлед продължили близо половин година протести на родителите на деца с увреждания, правителството и парламентът решиха да се задвижат и да се опитат ако не да решат проблема, то поне да направят по-добри условията за хората с увреждания. Така в началото на декември беше прието едно от трите нови законодателства - Законът за личната помощ. Малката-голяма победа на протестиращите от \"Системата ни убива\" остана в сянката на оставката на вицепремиера Валери Симеонов, въпреки че това беше като че ли първата реална крачка институциите да работят за хората, а не срещу тях.Междувременно не стана ясно дали системата ще спре да убива. Не само децата с увреждания, ами всички българи.Закриването на Фонд за лечение на децаФондът за лечение на деца заедно с Фонда за лечение на българите в чужбина от следващата година ще преминат към Националната здравноосигурителна каса (НЗОК). Все още е дискусионно дали Общественият съвет към Фонда ще се запази. Така близо 15 години след създаването си Фондът за лечение на деца на практика ще престане да работи по задачите, заради които бе създаден. Новината не предизвика почти никаква реакция, включително и сред протестиращите в момента родители на деца с увреждания. След като беше създаден, за да поеме поне отчасти грижата и отговорността за лечението на деца в чужбина, държавата прехвърли административно структурата в НЗОК. Не е ясно до каква степен лечението на деца ще бъде осигурено. Във всеки случай в последните три години - откакто започнаха смените на директори на фонда без ясни основания и критерии - лавинообразно нарастват призивите за финансова помощ и кампаниите, събиращи дарения за лечение на деца. Между другото, през тази година окончателно приключи и разследването срещу бившия шеф на фонда Павел Александров, след като прокуратурата не протестира решението на съда за втори път да й върне обвинението. Така на практика се оказа, че показната акция на ГДБОП и разследващите във фонда, която срина не само авторитета му, но и лечението на деца, не е била обоснована.Строежът на АМ \"Струма\"От години изграждането на АМ \"Струма\" определено събира общественото внимание. Освен обаче спорното решение за строителството на магистралата през Кресненското дефиле откритото древно римско селище край Благоевград в крайна сметка ще бъде залято с асфалт. Споровете за това кое е по-важно - магистралата или уникалните исторически археологически разкопки - бързо се претопиха от останалите акценти на дневния ред в страната. Накрая правителството прибягна до експертизата на БАН. От там с лека ръка заявиха, че намереното селище не е древния Благоевград - Скаптопара, и по този начин на практика позволиха артефактите, оцелели 2 000 години под пръст, да бъдат засипани от бетон и асфалт. Въпреки протестите на благоевградчани и личните инспекции и уверения на премиера Борисов, темата \"Скаптопара\" остана в миналото.Името \"Северна Македония\"През първата половина на тази година Западните Балкани бяха неизменна част от репертоара на управляващите. След подписването на Преспанския договор и след като премина еуфорията от европредседателството обаче темата беше много малко коментирана, а у нас очевидно няма постигнат публичен консенсус за името \"Северна Македония\" и териториалните гаранции за България и проблемите, които евентуално произхождат от това. Каква е точно позицията на Българската държава така и не стана ясно. Дали предизборно, или не, родни политици месеци след постигане на споразумението се сетиха да върнат темата на дневен ред, което пък беше усетено и сред македонските общественици. Тази тема, както и други като македонският език и общата ни история, предстои тепърва да се върнат на масата с гръм и трясък.Номинацията на Ивайло Калфин за генерален директор на ОЛАФ През 2018 година страната ни имаше добра възможност българин да застане начело на европейска институция. Става въпрос за възможността бившият външен и социален министър и евродепутат Ивайло Калфин да поеме председателското място на Европейската служба за борба с измамите (ОЛАФ). Това обаче не се случи. Третото правителство на Борисов прецени, че не е нужно да застане зад кандидатурата на Калфин за генерален директор на ОЛАФ, макар че той потърси родна подкрепа.Така той, подобно на Ирина Бокова миналата годна, не получи подкрепата на България, въпреки че на моменти бе спряган за фаворит в битката с финландеца Виле Итала.Машинното гласуванеНеразбран остана и проблемът с новите промени в Изборния кодекс - машинното гласуване, както и електронното и дистанционно гласуване отпаднаха, въпреки дерзанията на българите зад граница. Според управляващите не можело да се гарантира сигурността на вота, а според опозицията машинното гласуване би било решение за честни демократични избори. Но без внимание мина признанието на ЦИК, че не може да гарантира сигурността на вота при машинно гласуване във всички секции. Според самото законодателство то трябваше да е факт за изборите за ЕП през пролетта на 2019 г. Така за пореден път самите управляващи не изпълниха това, което е заложено в закона от самите тях.С последните промени в Изборния кодекс отпаднаха и номерата на партиите в изборните бюлетини. Мотивът - да няма повече 15/15-ки след вота. Обществото не само че не реагира остро на тези промени, а и малко запитаха изобщо защо Изборният кодекс се променя точно сега.Незаконният зоопарк в Разград Двете лъвчета Терез и Масуд, както и лъва Иван-Асен, които бяха спасени от незаконния зоопарк в Разград през 2017 година, отпътуваха за спасителния център \"Фелида\" в Холандия. Съдбата на двете малки лъвчета развълнува хиляди, като се стигна дори до демонстрации пред Министерски съвет и нуждата от личната намеса на премиера. Часове след раждането те бяха отхвърлени от майка си и изпотъпкани в разградския зоопарк. Историята получи съответното медийно отразяване, но същинският проблем - условията в зоопарка и това коя институция позволява отглеждането на животни при ужасяващи условия и коя институция е отговорна за контрола над това, остана на заден план и продължение няма. От организацията \"Четири лапи\" продължават с грижите за останалите животни и до този момент, а зоопаркът в Разград все още не е затворен. МОСВ мълчи.Уран във водата на ХасковоРайонна прокуратура - Хасково прекрати наказателното производство за укриване на информация за наличието на високо съдържание на уран в питейната вода на Хасково. Въпреки че скандалът около уранът в Хасково се разви предимно през 2017 година - с предупреждения за опасност, раздаване на минерална вода и поредната парламентарна комисия, чийто заседания се проточиха във времето, решението на прокуратурата от 2018 година е, че питейната вода в града е безопасна за здравето на човека и никой не е укрил информация. Дали обаче при такова разтакаване във времето хасковлии ще повярват и ще бъдат убедени, че са в безопасност? Решението на прокуратурата, пределно закъсняло, мина без отзвук, което само подкопава още доверието в институциите.Законът за вероизповеданиятаВ парламента през есента влязоха промени в Закона за вероизповеданията - единият законопроект бе внесен съвместно от ГЕРБ, БСП и ДПС, а другият от Искрен Веселинов и група депутати от ОП. Преди това лично премиерът Борисов рекламира промените и консенсуса между политическите партии с това, че заплатите на свещениците ще се увеличат по подобие на тези на учителите. Така се урежда финансиране на вероизповеданията източноправославно и мюсюлманско със субсидия по модела на финансиране на политическите партии.В продължение на цял месец евангелисти и протестанти организираха мирни протестни шествия в София и други градове на страната с предупреждението, че текстове от закона нарушават основни човешки права и че чрез закона се уреждат положения, които не са в неговия обхват - например борбата с тероризма и радикализма.Целокупните оставки в БДЖ След години на упадък на Българските държавни железници и поредица от скандали, но и инциденти, на 7 ноември късно вечерта трима от ръководството на БДЖ подадоха оставки - председателят на борда Велик Занчев, който е и зам.-министър на транспорта, главният изпълнителен директор Владимир Владимиров и финансистът на железопътната компания Филип Алексиев.Първото обяснение за масовите оставки в БДЖ на транспортния министър Росен Желязков бе, че има лоша комуникация между отделните членове в управителните съвети и липса на работа в екип. В последствие Велик Занчев и Владимир Владимиров бяха освободени. При окаяното състояние на влаковете, инфраструктурата и логистиката по никакъв начин не стана ясно евентуалното подобряване на комуникацията в железницата дали и как ще се отрази на състоянието в холдинга и на обикновените граждани, които разчитат на влаковете.Смяната на времетоТази година Европейската комисия (ЕК) попита гражданите на ЕС дали желаят да се промени дългогодишната традиция по два пъти годишно да се сменя часовото време. През февруари Европейският парламент подкрепи резолюция, която призовава Комисията да направи задълбочена оценка, тъй като според законодателния орган смяната на часовото време оказва негативно влияние върху човешкото здраве. Безпрецедентното допитване продължи до 16 август, но към него сякаш българите останаха индиферентни, въпреки заявяваното желание за референдуми. Темата у нас премина по-скоро през няколко медии, едно-две социологически проучвания и отшумя, явно без сериозен интерес от страна на самите българи, свикнали да им местят часовниците, ритъма и нагласите.", "date": "2019.01.01", "title": "20 новини, които потънаха в медийния шум. А не трябваше"}
{"url": "https://news.bg/society/momche-s-amputiran-prast-sled-voennoto-polozhenie-po-nova-godina-v-sofiya.html", "text": "Близо 600 души са преминали в Новогодишната нощ през спешния център на \"Пирогов\", от които около 100 остават на лечение в болницата. Данните обобщи д-р Кремена Йорданова в първия ден на новата 2019 година.\"Изключително натоварено традиционно дежурство в болничното заведение\", отчете тя.Петима души са пострадалите от пиратки в Новогодишната нощ, като са хоспитализирани четирима.Най-тежката травма е на момче на 16-годишна възраст, което е с ампутиран пръст. Основните поражения на другите пострадали са в областта на ръцете.Спешният токсикологчен кабинет също е бил един от най-натоварените кабинети на болницата в Новогодишната нощ.През настоящата година тенденцията е да преминават по-малко пациенти, употребили алкохол, но такива през Новогодишната нощ не са липсвали.През Спешния токсикологичен кабинет са преминали двама мъже на близо 60 години и две непълнолетни момичета, които се налагат да останат за болнично лечение в резултат на алкохолна интоксикация.Най-тежките случаи в страната по празниците са в \"Пирогов\", отбеляза д-р Йорданова.", "date": "2019.01.01", "title": "Момче с ампутиран пръст след \"военното положение\" по Нова година в София"}
{"url": "https://news.bg/education/2019-godina-idva-s-20-protsenta-rast-na-zaplatite-na-uchitelite.html", "text": "Работните заплати на педагогическите специалисти се увеличават с не по-малко от 20 процента с началото на 2019 година.От днес минималната основна работна заплата на директор на училище, на детска градина и на обслужващо звено става 1140 лв., на заместник-директор - 1065 лв., на педагогическите специалисти - учител, ръководител ИКТ, логопед, психолог, педагогически съветник, корепетитор, хореограф, ресурсен учител, педагог, възпитател, рехабилитатор на слуха и говора, треньор по вид спорт - 920 лв., на старши учител и старши възпитател - 955 лв.На главен учител и главен възпитател минималната работна заплата става 1005 лв.Предвидени са 39 млн. лв. за увеличение на заплатите на непедагогическия персонал и съответните разходи за осигурителните им вноски за сметка на работодателя. ", "date": "2019.01.01", "title": "2019 година идва с 20 процента ръст на заплатите на учителите "}
{"url": "https://news.bg/bulgaria/chestita-2019-godina.html", "text": "Честита новата 2019 г. News.bg ви желае здраве и щастие през следващите месеци.Да запазим вярата, да правим добро и да бъдем човеци.По-често да подаваме ръка на нуждаещите се и да помним, че никой не е по-голям от хляба....Честита 2019 година!Нека бъде по-добра и успешна за всички!", "date": "2019.01.01", "title": "Честита 2019 година!"}
{"url": "https://news.bg/world/tseliyat-svyat-veche-se-sboguva-s-2018-a-i-privetstva-novata-2019-godina.html", "text": "След Азия и Австралия, Европа и Америките също се сбогуваха с 2018 г. и приветстваха с фойерверки и празненства новата 2019 година. Русия приветства 2019-а с фойерверки над Червения площад в Москва.В Лондон повече от 100 000 души се събраха край река Темза. Британската столица посрещна 2019-а с най-голямото пиротехническо шоу в Европа. Кметът на Лондон Садик Кан посвети зарята на гражданите на Европейския съюз, които живеят там. В полунощ жители и гости на Париж се събраха на емблематичния бул. \"Шанз-Елизе\". Там те наблюдаваха специално светлинно шоу при Триумфалната арка, по време на което бяха прожектирани имената на играчите от френския национален отбор по футбол, който спечели Световното първенство през 2018-а. В Берлин стотици хиляди посрещнаха 2019-а на голямо празненство при Бранденбургската врата.Силните ветрове и поройният дъжд, излял се над гръцката столица Атина, не попречиха на доброто настроение на празнуващите там. Жителите и гостите на града се насладиха на ефектна заря в небето над Акропола.Стотици хиляди хора посрещнаха Нова година с фойерверки, музика и танци в Рио де Жанейро. Местни жители и туристи се събраха на прочутия плаж \"Копакабана\".Сред последните големи градове, посрещнали Новата година, е Ню Йорк. Там хиляди празнуващи се стекоха на пл. \"Таймс Скуеър\", за да проследят спускането на кристалната топка.", "date": "2019.01.01", "title": "Целият свят вече се сбогува с 2018-а и приветства новата 2019 година"}
{"url": "https://news.bg/crime/rezhat-i-opakovat-tyutyun-kato-koteshka-hrana-i-konservi-bob-i-domati.html", "text": "Нелегален цех за рязане на тютюн са разкрили столични митничари, съобщават от Агенция \"Митници\".При проверка в района на Нови Искър, извършена на 29 декември, митничарите установили, че в едно от помещенията на складова база е оборудван цех за рязане и обработка на тютюн.На място е открито професионално оборудване - машини за рязане, вани за овлажняване на тютюна и машина за ароматизиране. Освен известно количество ненарязан тютюн и тютюн в процес на преработка, митническите служители откриват и вече опакован тютюн, както и празни опаковки.След обработката тютюнът се опаковал в чували, етикетирани като котешка храна, или в консервени кутии с етикети на консервирани домати или боб. Техниката на обработка, включваща ароматизиране, подсказва, че на следващ етап тютюнът вероятно е смесван и със сиропи с цел да се използва като тютюн за наргилета.Наред с това на място са установени и празни опаковки за тютюн, брандирани с името на известна марка тютюн за пушене, както и множество цигарени филтри и хартиени тръби за цигари.Процесът по обработката на тютюна се е осъществявал при лоши хигиенни условия, без да се спазват технологичните изисквания при производствената манипулация на суровия тютюн, което крие потенциална опасност за здравето на потребителите.Общото количество на откритите и иззети акцизни стоки е 228 кг. Иззети са и всички машини и съоръжения, послужили за незаконното производство, като машина за рязане, машина за варене (вана), машина за затваряне на консерви, центрофуга, горелка, поточна линия и др.", "date": "2019.01.01", "title": "Режат и опаковат тютюн като котешка храна и консерви боб и домати"}
{"url": "https://news.bg/economics/po-skapi-voda-i-gaz-ot-dnes.html", "text": "С началото на 2019 година поскъпват водата и природният газ в редица райони на България.Увеличението на цените на водата е до 10 на сто, а при синьото гориво е с 3,5 процента.ВиК услугите поскъпват в 27 района на страната.В Шумен водата остава най-скъпа, като там кубик ще струва 3 лева и 40 стотинки. Над 3 лева ще струва водата и в Добрич, Силистра, Варна и Враца. Веднага след тях се нареждат Русе и Бургас.В Бургас и в София процентно скокът е най-голям. Така от днес в столицата за кубик ще се плащат 2 лева и 60 стотинки.Най-малко - с под процент, е поскъпването в Пловдив, където цената става около 2 лева и двайсет стотинки.Водата в Сливен поскъпва от днес с 13 стотинки.Единствено в Кърджали има малко поевтиняване.Също така през следващото тримесечие един мегаватчас синьо гориво ще струва близо 45 лева. Тъй като тази цена е без такси и налози, реалното увеличение за крайните потребители ще е под 2 на сто.", "date": "2019.01.01", "title": "По-скъпи вода и газ от днес"}
{"url": "https://news.bg/int-economics/drastichno-poevtinyavat-taksite-za-transportirane-na-gaz-v-ukrayna.html", "text": "Поевтиняват таксите за транспортиране на природен газ по газотранспортната система на Украйна, съобщават руските медии.Уточнява се, че таксите са намалени двойно, като с това те стават \"европейски конкурентоспособни такси\". Новите такси са компонент от крайната цена на газа за потребителите, като цената на вносното синьо гориво на пазара на едро поевтинява с 6 долара.Според украинските власти с това газотранспортната система на страната \"утвърждава конкурентоспособността си като абсолютна и по-изгодна икономически алтернатива на \"Северен поток\" и други обходни газопроводи\".В края на миналата година таксата на входната точка на украинската газотранспортна система е била 12,47 долара за 1000 куб. м, а на изходната точка е варирала от 16,74 до 32,80 долара за 1000 кубика.", "date": "2019.01.01", "title": "Драстично поевтиняват таксите за транспортиране на газ в Украйна"}
{"url": "https://news.bg/society/vtorata-vatikana-v-italiya-obrazovatelno-lono-za-mnozina-balgari-v-minaloto.html", "text": "Има едно място в Италия, което е втората Ватикана за католиците, а за мнозина българи е било образователно лоно в далечното минало, се припомня в репортаж на БГНЕС.Лорето е град и община в италианската провинция Анкона. Историята свързва града с България - тук са се учили стотици българи, сред които и Петър Парчевич, които по-късно поставят началото на българското Възраждане.Градът е известен с базиликата \"Санта Каза\" - място за поклонение на вярващите католици. Тази базилика е на второ място за поклонение след базиликата \"Свети Петър\" в Рим.Тук се намира къщата на Света Богородица, Casa santa, на Черната Мадона. Тази къща, в която е родена и живяла Дева Мария, e транспортирана от Назарет в Лорето от търговците Ангели през 1291-1294 г.Интересна е легендата за преместването на Назаретския дом на Светото семейство. Този дом се състои от 3 стени. Според преданието, ангели са пренесли Къщата от Назарет до Далматинския бряг и по-късно до Лорето. Стените са с мраморна облицовка, реализирана от ренесансови майстори, по рисунки на италианския архитект и художник Браманте. Вътре в Дома, статуя на Мария с Исус от кедрово дърво замества изгорелия в пожар оригинал.В Лорето историята има и българска връзка. Благодарение на застъпничество на първите български католически епископи Петър Солинат и Илия Маринов много будни момчета от Чипровци и павликянски села от Дунав до Пловдив през XVII в. получават образованието си в Илирийския колеж в Лорето (известен още като \"Лоретската колегия\"). На всички тях са оттпускани 6-годишни стипендии. По-известен сред степендиантите е Петър Парчевич.В турските документи българите са били записвани със собственото име и с името на бащата (фамилното име не е съществувало). В колежа българите са били регистрирани с фамилия съставена от бащиното име с наставка \"-ич\" (подобно на хърватите). Над 100 българи за преминали през колегията.", "date": "2019.01.01", "title": "Втората Ватикана в Италия - образователно лоно за мнозина българи в миналото"}
{"url": "https://news.bg/world/new-horizons-zasne-nay-dalechniya-obekt-v-slanchevata-sistema.html", "text": "Космическият апарат New Horizons прелетя край най-отдалечения обект от Слънчевата система - астероида Ultima Thule (в превод - Края на света).Американската космическа агенция NASA получи сигнал от New Horizons и потвърди, че той е в работен режим след близката среща с леденото космическо тяло, обозначаващо пределите на нашата система.Апаратът е успял да заснеме отблизо повърхността на астероида Ultima Thule, разположен далече зад орбитата на Нептун. Това са първите в историята на снимки на повърхността на астероида.\"New Horizons осъществи най-отдалечените наблюдения в историята - на 4 милиарда мили от Слънцето.\" -обяви Алън Стърн, водещ изследовател от Югозападния изследователски институт в Болдър, Колорадо.Първото получено съобщение от космическата сонда съдържа само техническа информация за състоянието на апаратурата и потвърждение, че са осъществени планираните наблюдения, както и че в компютърната му памет са записани гигабайти с изображения, които постепенно ще бъдат изпращани към Земята. Те ще позволят на учените да придобият по-ясно представа за Ultima Thule, за който се смята, че представлява обект с неправилна форма, но може и да се окаже, че е група от два-три астероида.\"Данните, които получихме са фантастични и вече изучаваме Ultima отблизо. Оттук нататък данните ще са все по-стойностни.\" - коментира Алън Стърн.Астероидът е открит през 2014 г. с помощтта на телескопа \"Хъбъл\". Размерите му са приблизително 32 на 16 километра. Намира се на 6.5 милиарда километра Земята. Учените смятат, че може би в него се крие ключът към разгадаването на произхода на Слънчевата система.New Horizons потегли на своята космическа мисия през януари 2006 г.", "date": "2019.01.01", "title": "New Horizons засне най-далечния обект в Слънчевата система"}
{"url": "https://news.bg/int-economics/evroto-navarshi-20-godini.html", "text": "Точно преди 20 години 11 европейски страни приеха еврото за своя eдинна валута - първо за безкасови операции, а след три години тя изобщо замени марките, лирите, франковете, гулдените, напомня Би Би Си.За 20 години еврозоната не е изгубила нито един свой член, напротив - разшири се от 11 до 19 страни. Преживя криза, която според някои наблюдатели носеше риск от разпад, но устоя, превръщайки се в конкурентна валута на долара.Жителите на еврозоната еднозначно определят въвеждането на еврото като полезно за общността. Допитване на ЕК от месец октомври 2018 г. показва ,че според 74% от гражданите смятат, че единната валута е полезна за ЕС, а според 64% тя носи предимства и за техните държави.Статистическите данни показват, че в 19-те страни от зоната на еврото живеят 340 милиона души. Ако към тях се прибавят и държавите, чиито валути са обвързани с еврото (сред тях е и България - б.р.), единната валута играе ключова роля в живота на половин милиард души. Така тя е и важен фактор в по-нататъшната интеграция на Европа.Очаква се 26 от 28-те страни в ЕС да приемат еврото. Изключение е Великобритания, която независимо от Брекзит беше взела решение да запази своята валута, както и Дания, чиято крона е фактически обвързана с еврото.Според оценки на МВФ, през 2018 г. еврозоната остава втората по мощ икономика в света след американската, като отново изпреварва китайската. Брутният вътрешен продукт на еврозоната е 13.7 трилиона долара, на САЩ - 20.5. Общо делът на двете икономики съставлява 40 на сто от световната икономическа активност.За 20-годишнината на еврото Европейската централна банка обнови дизайна на купюрите. През 2019 г. ще се появяват обновените банкноти с номинал 100 и 200 евро.Банкнотите от 500 евро обаче отиват в историята, тъй като се оказаха най-популярното платежно средство в престъпния свят. Те ще останат в обращение, но от 27 януари 17 централни банки ще престанат да ги печатат. Останалите две - германската и австрийската, ще направят това в края на април.", "date": "2019.01.01", "title": "Еврото навърши 20 години"}
{"url": "https://news.bg/int-politics/strogiyat-ton-na-yunker-kam-rumaniya-ne-e-prisada-za-stranata.html", "text": "Това, че председателят на ЕК изразява съмнения в способността на една страна-членка да председателства ЕС, е не само звучен шамар, а истински ъперкът. Но критиката на Жан-Клод Юнкер към румънското правителство е напълно оправдана. Можем да я формулираме и много по-ясно: сегашното правителство в Букурещ нито е пригодно, нито е достойно да води ЕС в продължение на шест месеца. Въпреки че в това отношение нищо не може да се промени.Нищо личноТова обаче не е присъда срещу Румъния, а срещу двете партии, които сега управляват тази страна. От две години те демонстрират, че най-важният им приоритет е да предпазват корумпираните политици от влизане в затвора. Те полагат и огромни усилия за демонтажа на правовата държава. При това съдебната реформа, която започна с подготовката за присъединяване към ЕС през 2007 година, беше един от истинските успехи на страната. Един поглед към Румъния показва и лъжите на правителството, че критиките от Брюксел водели до това страната да бъде третирана като членка втора класа.В Румъния се надигна масов протест срещу политиката на това правителство: сред гражданското общество, съдиите и прокурорите, сред парламентарната опозиция и от държавния глава Клаус Йоханис. Само благодарение на неговата силна съпротива, доминираното от посткомунистическите мрежи правителство не успява да задуши напълно правосъдието.Шанс за Румъния? През изминалите две години властимащите в Букурещ се опитаха да си прокарат своя дневен ред зад гърба на ЕС, като - за разлика от правителствата в Полша и Унгария - те избягваха откритата конфронтация с Брюксел. С началото на европейското председателство това вече не е възможно. И в този смисъл това председателство може би е и шанс за Румъния. За ЕС обаче то идва в неподходящ момент. И то не заради характера на това правителство. Дееспособността на Букурещ е под въпрос, защото правителството и президентът се намират в един вид състояние на война. А това засилва и без това непредвидимите рискове, които може да предизвика един некоординиран Брекзит.", "date": "2019.01.01", "title": "Строгият тон на Юнкер към Румъния не е присъда за страната"}
{"url": "https://news.bg/world/venetsiya-vavezhda-nov-danak-za-ednodnevnite-turisti.html", "text": "Туристите, които посещават Венеция, вече ще плащат нова такса от юли 2019 г. Приходите ще отиват за поддържане на чистотата на града, който буквално се задъхва поради огромния наплив от посетители, съобщи Би Би Си.Таксата, която ще варира от 2.5 до 10 евро според сезона, ще засегне предимно еднодневните туристи, посещаващи Венеция без нощувка. Това основно са пасажерите от круизните лайнери, които сега са освободени от туристически данък. За туристите, които плащат нощувка, той е калкулиран в цената на хотелската услуга.Градските власти се надяват новата такса да носи годишен приход до 50 милиона евро.\"Разходите за чистотата на историческия център и неговата сигурност дълги години се покриват от самите венецианци. Благодаря на тези, които ще помогнат да запазим чистотата на Венеция и да направим живота на венецианците по-добър\" - коментира кметът на града Луиджи Бруняро в интервю за в. \"Repubblica\".Същевременно тези, които идват, за да работят или да учат във Венеция, ще бъдат освободени от таксата, уверява кметът.Съдбата на Венеция предизвика тревога и в ЮНЕСКО. През лятото на 2019 г. предстои да се вземе решение дали историческият център на града да бъде включен в списъка на паметниците, застрашени от изчезване.\"Историческите центрове на градовете са музеи, правилно е посетителите да плащат за посещаването им, както правят това в музеите\" - аргументира се от своя страна Бернабо Бока, който оглавява хотелиерската група Federalberghi.Подобни данъци вече са въведени на Липарските острови и на остров Лампедуза.Всяка година във Венеция акостират около 600 круизни лайнера. Освен за слизащите на брега от корабите, данъкът ще важи за идващите в влак или самолет без нощувка, като сумата му ще бъда включена в цената на билетите.", "date": "2019.01.01", "title": " Венеция въвежда нов данък за еднодневните туристи"}
