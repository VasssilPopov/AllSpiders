{"url": "https://news.bg/world/samnitelni-trusove-lyuleyat-severna-koreya.html", "text": "Два съмнителни труса е засякъл на територията на Северна Корея Американският геофизичен институт, съобщи Ройтерс.Земетресенията са били със сила 2,9 и 2,3 по скалата на Рихтер. Техният магнитуд е подобен на този, който беше засечен в началото на септември по време на ядрения тест.Северна Корея вече призна, че на 3 септември е извършила успешен опит с водородна бомба.Американски експерти изчислиха, че заряда е бил 10 пъти по-мощен от този, хвърлен над Хирошима.Сеизмолози успокоиха, че трусовете имат тектоничен произход.", "date": "2017.12.09", "title": "Съмнителни трусове люлеят Северна Корея"}
{"url": "https://news.bg/politics/dsb-i-da-balgariya-tsatsarov-i-borisov-vzaimno-se-prikrivat-za-srs-tata.html", "text": "Свидетели сме на явна злоупотреба и намеса на държавата в личния ни живот при употребата на СРС. Такава позиция изразиха ДСБ и \"Да България\" във връзка с разкритията на председателя на Националното бюро за контрол върху специалните разузнавателни средства, по-рано тази седмица.В позиция, изпратена до медиите, от двете партии настояват в парламента да се сформира комисия, която да изясни фактите.Главният прокурор Сотир Цацаров и премиерът Бойко Борисов се прикриват един друг по този случай, се казва в декларацията.\"Най-важното обстоятелство, което остана прикрито е, че държавните органи, които прилагат подслушването и следенето са на подчинение на министър-председателя и той носи пряка отговорност за цялостната им дейност.\" - посочват от ДСБ и \"Да България\".Изразява се и безпокойство, че следенето но гражданите се прехвърля и в социалните мрежи.", "date": "2017.12.09", "title": "ДСБ и „Да България”: Цацаров и Борисов взаимно се прикриват за СРС-тата"}
{"url": "https://news.bg/crime/otkriha-chetiri-vida-droga-pri-spetsaktsiyata-v-radomir-i-pernik.html", "text": "При специализираната полицейска операция, проведена на 8 декември в Радомир и Перник, униформените открили четири вида дрога.Претърсени са осем адреса и е установено, че два от тях, намиращи се в Радомир, са били използвани като депа за държане и разфасоване на дрога.В едното са намерени около 60 дози кокаин, над 140 дози амфетамини, над 100 - марихуана и 120 хапчета, чийто състав установява назначена експертиза.Иззети са и немалки количества неразфасовани марихуана и амфетамини, електронни везни и други доказателства.Като второ депо участниците са използвали помещение в клуб за електронни игри, посещаван предимно от тийнейджъри. Там са открити над 200 г марихуана, както и амфетамини.В дома на ръководителя на групата в Перник са намерени 15 000 лева, както и записки, в които са описани продажбите на наркотици и получените от тях пари.На задържаните четирима участници в организирана престъпна група за разпространение на наркотици на територията на двата града са повдигнати обвинения. По време на полицейската операция един от членовете на групата направил опит да избяга, избивайки странична врата на клуба, но след кратко преследване е задържан.Обвинените са задържани за 72 часа. На 10 декември 2017 г. в Специализирания наказателен съд ще бъдат внесени искания за \"задържане под стража\" за всеки от тях.Събраните до момента доказателства сочат, че групата е разпространявала организирано различни видове наркотици от април 2017 г.Съвместните действия са реализирани от служители на ГД \"Борба с организираната престъпност\", ОДМВР - Перник и Дирекция \"Жандармерия\" под наблюдението на Специализираната прокуратура.", "date": "2017.12.09", "title": "Откриха четири вида дрога при спецакцията в Радомир и Перник"}
{"url": "https://news.bg/bulgaria/obshtinar-pita-nkzhi-za-prodazhbata-na-gara-pioner.html", "text": "Общинският съветник от Реформаторския блок Стефан Марков отправи официално питане към Национална компания \"Железопътна инфраструктура\" във връзка с публикации ,че предстои продажба на столичната гара \"Пионер\".Марков се интересува за мотивите на държавното предприятие, както и дали са водени разговори със Столичната община за предоставяне на терена за изграждане на пространства за отдих и спорт, каквито са плановете на общината, съгласно проекта за ПУП на Борисова градина.В писмо, публикувано във Фейсбук профила на общинския съветник се пита още каква е началната цена, както и как е формирана тя.Той допълва, че гара \"Пионер\" е част от Борисовата градина и бъдещето на това пространство е от изключителна важност, както за хората, които живеят наоколо, така и за целия град.Гара \"Пионер\" към момента е строителен пазар, чието място според Марков определено не е там.\"Няма град в Европа, където насред парк или гора да се продават тухли и други стоки, свързани със строителството. Плановете на СО за гара \"Пионер\" са в правилната посока. Може би трябва да се помисли за това, наемателите да бъдат компенсирани с площи в периферията на града. В един от най-хубавите квартали на София и в близост до Борисовата градина трябва да има пешеходни площи, спортни и детски площадки, велоалеи и паркинги за приходящите автомобили, с цел разходка в Борисовата градина.\" - допълва Марков.Той посочва още, че НКЖИ дължи тези отговори на хората, за да не се спекулира с темата.\"Мястото е важно и най-правилно е да бъде прехвърлено на Столична община, която да прецени какво ще е полезно да се случи там.\" - заключава общинският съветник.", "date": "2017.12.09", "title": "Общинар пита НКЖИ за продажбата на гара „Пионер”"}
{"url": "https://news.bg/politics/borisov-balkanite-sa-madri-i-prognoziruemi.html", "text": "ЕС има пред себе си мъдри, прогнозируеми, сигурни Балкани, които не генерират проблеми, а желаят да спазват всички правила, които европейската демокрация налага.Това заяви премиерът Бойко Борисов след работната среща между лидерите на Сърбия, Гърция, Румъния и България в Белград.\"Надявам се, че това, което се опитваме да направи касае и всички нас. Срещата е далеч по-лесна от срещата с лидерите на Западните Балкани в София, защото три от държавите сме в Европейския съюз, а Сърбия винаги е била в сърцето на Европа и неразделна част от Европа.\" - коментира още Борисов, цитиран от bTV.Той подчерта, че е оптимист и вярва на Александър Вучич, че ще се скъсят сроковете за присъединяване на Сърбия към ЕС.\"Балканите много векове са генерирали войни. Сега е ключов момент, тъй като много от големите играчи в света също имат интереси от Балканите\", категоричен е Борисов.\"Гърция, България, Румъния и Сърбия могат да изиграят изключително голяма роля за развитието и придвижването напред на целия Балкански регион. Това ще даде по-добра перспектива за цяла Европа.\" - заяви от своя страна Алексис Ципрас.Гръцкият премиер подчерта, че Сърбия не може да остане повече извън семейството на ЕС.\"Този форма на среща се превръща в институция, която да вдъхновява развитието на нашите страни. Сърбия има ключова роля за развитие на процесите в нашия регион.\" - категоричен е той.По време на работната среща България и Сърбия подписаха меморандум, с който се намаляват тарифите на роуминга между двете страни.", "date": "2017.12.09", "title": "Борисов: Балканите са мъдри и прогнозируеми "}
{"url": "https://news.bg/world/abas-otkaza-sreshta-s-mayk-pens.html", "text": "Палестинският президент Махмуд Абас няма да проведе планирана среща с американския вицепрезидент Майк Пенс, съобщава АФП. Като причина се сочи спорната промяна в политиката на Вашингтон по отношение на Йерусалим, информира помощник на Абас.Пред АФП дипломатическият съветник Мади ал Халди заяви: \"Няма да има среща с вицепрезидента на Америка в Палестина.\"\"Съединените щати са преминали всички червени линии с решението за Ерусалим\", добави още той.Белият дом предупреди в четвъртък, че отмяната на срещата, планирана за по-късно този месец, ще бъде \"контрапродуктивна\". Джибрил Райуб, старши член на партията \"Фатах\" на Абас, заяви в същия ден пред агенцията, че Пенс \"не е добре дошъл в Палестина\".Американският президент Доналд Тръмп призна Йерусалим за столица на Израел в сряда, което разгневи палестинските лидери.Този ход обаче беше изцяло подкрепен от Пенс.", "date": "2017.12.09", "title": "Абас отказа среща с Майк Пенс"}
{"url": "https://news.bg/politics/ninova-kani-vsichki-zheni-v-parlamenta-v-kampaniya-sreshtu-nasilieto.html", "text": "Каним жените от всички парламентарни групи в кампанията \"Жените срещу насилието\", заяви соцлидерът Корнелия Нинова.Обединението на жените социалистки в БСП отчете кампанията си \"Жените срещу насилието\". Инициативата бе популяризирана в цялата страна.От обединението се похвалиха с много съмишленици извън партийните структури в кампанията. Планирано е кампанията да продължи и през 2018 г.Председателят на БСП Корнелия Нинова предложи инициативата да бъде застъпена и в парламента, като за целта жените от ПГ на БСП за България ще се обърнат към жените народни представители и от другите парламентарни групи. \"Колкото и да сме различни, и да имаме политически спорове, вярвам, че никой няма да ни откаже сътрудничество по тази тема\", поясни Нинова.По думите й повечето хора в страната живеят в непрекъснат страх.\"Каузата, която сме си избрали, ни отива най-много като жени, като майки, съпруги, баби - срещу агресията и насилието. Пред нас стои призванието да пазим семейни ценности. Каквото и да си говорим за насилието в училище, в обществото, основното ядро, което остава, е семейството\", отсече соцлидерът.Тя предложи националната кампания за следващата година да бъде \"Смели жени казват: Не на страха!\"По време на срещите в страната са постъпили и предложения за законодателни мерки, които да доведат до превенция, закрила и намаляване на насилието върху жени. Това заяви заместник-председателят на ОЖС Мариана Бояджиева .Председателят на ОЖС Катя Николова изказа благодарности на всички съпричастни с кампанията и на организациите по места за активното участие.", "date": "2017.12.09", "title": "Нинова кани всички жени в парламента в кампания срещу насилието"}
{"url": "https://news.bg/society/dvizhenieto-na-vlakovete-sofiya-pernik-ostava-promeneno-zaradi-remont.html", "text": "Промените в движението на влаковете от между София и Перник продължават до 21 декември. Движението е променено заради ремонтните дейности по железния път, които се извършват в участъка между спирка Метал и гара Драгичево.Поради ремонта всички влакове, минаващи в участъка на извършвания ремонт в интервала от 09:30 ч. до 16:40 ч., ще продължават да се движат София-Драгичево-София и Благоевград-Перник-Благоевград.Превоз с автобуси в участъка между гарите Перник и Драгичево ще бъде осигурен за всички клиенти на БДЖ, които се движат по това направление.В дните между 12 и 14 декември включително, превозът с автобуси ще се извършва между Перник и Владая, заради ремонта в района на гара Драгичево. По тази причина на посочените дати влаковете от и за София ще се движат София-Владая-София.Влакът от София за Солун все още ще тръгва по-рано от редовния си график от Централна гара София и ще пътува по обиколен маршрут през гарите Разменна и Храбърско.Промени ще се въведат в графика на всички пътнически и бързи влакове, които се движат в сутрешните и вечерните часове в района на ремонтите. Те ще преминават в участъка с намалена скорост.След приключването на ремонта скоростта по железния път ще се повиши от 60 км/ч на 95 км/ч. така и времето за пътуване ще намалее.Повече информация за промените в разписанието на влаковете може да бъде получена на сайта на БДЖ.", "date": "2017.12.09", "title": "Движението на влаковете София-Перник остава променено заради ремонт"}
{"url": "https://news.bg/society/pozhar-plamna-v-burgas.html", "text": "Голям пожар е възникнал в бургаския квартал \"Изгрев\", съобщава БНР.Към 15.25 часа в пожарната служба в Бургас е постъпил сигнал за огън, възникнал в помещения на бул. \"Стефан Стамболов\" в града.Гори сградата на складово помещение към Жандармерията. Общата площ на склада е 700 кв. м. Районът е силно задимен.Няма получена информация за горящи боеприпаси. В сградата имало съблекални и учебна зала.Началникът на Регионалната служба \"Пожарна безопасност и защита на населението\" гл. инспектор Николай Николаев съобщи, че пострадали няма.5 противопожарни екипа се борят с пламъците на място. Полицаите твърдят, че опасност от разрастване на пожара няма.", "date": "2017.12.09", "title": "Пожар пламна в Бургас"}
{"url": "https://news.bg/regions/sedem-postradaha-pri-katastrofa-mezhdu-taksita-vav-varna.html", "text": "Седем души пострадаха при катастрофа във Варна, съобщава БНР. Сблъсъкът е станал между два таксиметрови автомобила в морската ни столица снощи късно вечерта.Шофьорът на едната кола - 58-годишен мъж - не е спазил предимството и се е блъснал в другото такси.Шофьорите на двата автомобила са пострадали. При инцидента са пострадали и петима пътници от такситата. Те са на възраст между 19 и 24 години.Всички са с различни контузии.", "date": "2017.12.09", "title": "Седем пострадаха при катастрофа между таксита във Варна"}
{"url": "https://news.bg/world/irak-obyavi-kraya-na-voynata-s-daesh.html", "text": "Премиерът на Ирак Хайдер ал Абади обяви победата над \"Ислямска държава\" след тригодишна война на иракските сили за експулсиране на джихадистката група, това съобщава АФП.\"Нашите сили са в пълен контрол над иракско-сирийската граница и затова обявявам края на войната срещу ДАЕШ\", заяви Абади на конференция в Багдад.\"Нашият враг искаше да убие цивилизацията ни, но ние спечелихме с единство и решителност\", изтъкна иракският премиер, като приветства иракските \"героични въоръжени сили\".", "date": "2017.12.09", "title": "Ирак обяви края на войната с ДАЕШ"}
{"url": "https://news.bg/health/kiril-ananiev-korporativni-interesi-vodyat-protestite-sreshtu-moratoriuma.html", "text": "В момента се извършва огромна манипулация от малък брой хора, които изпълняват корпоративни интереси. Така министърът на здравеопазването Кирил Ананиев коментира протестите срещу мораториума върху лекарствата по време на извънреден брифинг в Министерство на здравеопазването.Той посочи, че нашият позитивен лекарствен списък е с най-широките гами лекарства с доказан терапевтичен ефект. Няма заболяване, което да не е осигурено с най-модерните медикаменти, категоричен бе той.По думите му голяма част от тези молекули не фигурират в българските фармако-методологични ръководства и на практика все едно да се иска заплащане по клинична пътека, без да има алгоритъм за нейното извършване.\"Това показва организирания характер и начина на организация на този протест\", коментира още той. Ананиев цитира сутрешното изказване на проф. Радослав Гайдарски, бивш здравен министър, който коментира, че българското население се лекува с най-качествените лекарства, тези които се прилагат в Европа и в света и са доказали своя терапевтичен ефект.Министър Ананиев коментира участието си в заседанието на Съвета на министрите в Брюксел и посочи, че и там е дискутиран въпросът за натиска на фармаиндустрията - да вкарат възможно най-бързо новите молекули, за да могат най-бързо да възстановят инвестициите, които са направили, без да са преминали периодът на изследване. Дори има и случаи с фатален край.\"Много внимателно трябва да разсъждаваме по темата за новите молекули\", настоя Ананиев. Той се обърна към президента Румен Радев като разкритикува неговия мотив, че ако ги няма тези нови молекули няма да бъдат гарантирани конституционните права на българските граждани и че едва ли не се нарушава равенството на гражданите. Като посочи, че те са \"най-малко несериозни\". \"Тези хора, които пишат мотивите на президента трябва да бъдат по-добре запознати с материята, за която пишат\", отсече Ананиев.Министърът обясни, че в нашата страна 30% от разходите на публичния фонд отиват за лекарства. В страните членки този процент се движи между 15-20%. Ананиев не скри, че в Европа всички министри са учудени от ускорените темпове на приемане на новите молекули в България.Ананиев настоя, че мораториумът е временна мярка за финансова стабилизация на НЗОК. Така откакто е започнал разговорът за новите молекули и разходите за тях от 17 нови молекули техният брой нараснал на 32. По думите му допълнителният ресурс, който се изисква е в размер на около 40 млн. лв., а с влезлите вече нови молекули през 2017 г. на стойност около 20 млн. лв. сумата набъбва на 60 млн. лв. На въпрос протестът политически организиран ли е, Ананиев коментира: \"Зад тези хора стоят бизнес интереси, не мога да кажа политически, сигурно е свързано със самата индустрия\".", "date": "2017.12.09", "title": "Кирил Ананиев: Корпоративни интереси водят протестите срещу мораториума"}
{"url": "https://news.bg/crime/motorist-zagina-na-patya-ot-gkpp-makaza.html", "text": "Моторист загина при тежка катастрофа на пътя след разклона за село Загорско.Сигналът за тежкото пътнотранспортно произшествие на главния път от ГКПП - Маказа за Кърджали е постъпил в полицията около 15.30 часа.По първоначална информация, след разклона за момчилградското село Загорско, мотоциклет \"Сузуки\" е навлязъл в платното за насрещно движение. Моторът се е ударил челно в лек автомобил \"Фолксваген\"32-годишният моторист е загинал на място.Тримата души, пътували в колата, са транспортирани до Центъра за спешна помощ в Кърджали, за да бъдат прегледани.Мястото на катастрофата е отцепено от полиция и властите извършват оглед.Към момента има временни ограничения на движението по главния път от ГКПП - Маказа за Кърджали. Пътна полиция временно пренасочва движението през Джебел.Работата по изясняване на причините за пътния инцидент продължава.", "date": "2017.12.09", "title": "Моторист загина на пътя от ГКПП - Маказа"}
{"url": "https://news.bg/world/makron-i-erdogan-shte-ubezhdavat-sasht-za-jerusalim.html", "text": "Президентът на Турция Реджеп Ердоган е провел телефонен разговор с френски държавен глава Еманюел Макрон за решението на Вашингтон да прехвърли посолството на САЩ от Тел Авив в Йерусалим, съобщава БТА, позовавайки се на ТАСС.В разговора между двамата президенти Ердоган е подчертал, че защитата на историческия статут на Йерусалим е \"задължение на цялото човечество\", позовават се на турската телевизия НТВ.Макрон и Ердоган се договорили със съвместни усилия да опитат да убедят САЩ да промени решението си.Освен с Еманюел Макрон турският президент е разговарял днес със президентите на Азербайджан Илхам Алиев, на Казахстан Нурсултан Назарбаев и на Ливан Мишел Аун.Има очаквания и руският президент Владимир Путин да обсъди с Ердоган темата за преместването на столицата на Израел. Предстои посещението на Путин в Турция на 11 декември.", "date": "2017.12.09", "title": "Макрон и Ердоган ще убеждават САЩ за Йерусалим"}
{"url": "https://news.bg/world/shofyor-gazi-peshehodtsi-v-italiya.html", "text": "Най-малко четирима души бяха ранени, след като шофьор ги помете на тротоар, съобщава в. \"Стампа\".Инцидентът е станал в пешеходната зона на град Сондрио. Пострадалите са били посетители на открития в града Коледен базар.Местните власти отхвърлиха версията за атентат. Полицията е установила, че виновният шофьор е бил пиян.Той дори се е опитал да избяга от мястото на инцидента, но е бил задържан.", "date": "2017.12.09", "title": "Шофьор гази пешеходци в Италия"}
{"url": "https://news.bg/int-economics/razhda-se-nov-petrolen-sayuz-v-blizkiya-iztok.html", "text": "Ражда ли се нов петролен съюз в Близкия изток? Това се питат анализатори.Така те коментират новината на Ройтерс, че Ирак и Иран са подписала в Техеран споразумение за износ на петрол.Черното злато ще тече от находищата в иракската провинция Киркук за Иран. Споразумението предвижда доставки на петрол в обем от 30 000 до 60 000 барела дневно и опция за увеличение.Ирак планира да удвои добива на петрол в Киркук до един милион барела дневно. Петролът от Киркук ще се превозва с камиони до иранската рафинерия Керманшах.Споразумението между Багдад и Техеран е ключова с оглед на противоречията, които съществуват между двете страни.", "date": "2017.12.09", "title": "Ражда се нов петролен съюз в Близкия изток?"}
{"url": "https://news.bg/world/sasht-kam-irak-borbata-sreshtu-terorizma-prodalzhava.html", "text": "САЩ поздравиха Ирак за победата над Ислямска държава.Това се казва в официална позиция на Държавния департамент. Оттам все пак предупредиха, че това не е краят на борбата срещу тероризма.\"Всички ние сме длъжни да сме бдителни в борбата срещу всички екстремиски идеологи, за да попречим на завръщането на Ислямска държава или появата на заплаха от други терористични групи\", отбелязаха от Държавния департамент.Премиерът на Ирак Хайдер ал Абади вече обяви края на войната срещу Ислямска държава.", "date": "2017.12.09", "title": "САЩ към Ирак: Борбата срещу тероризма продължава"}
{"url": "https://news.bg/world/ukrayna-zadarzha-mihail-saakashvili.html", "text": "Украинските власти отново задържаха бившия губернатор на Одеска област и настоящ  водач на партия \"Движение на новите сили\" Михаил Саакашвили, предаде \"Дойче веле\".В страницата му във Фейсбук това бе съобщено с лаконично изявление. От прокуратурата също потвърдиха за ареста. Припомняме, че на няколко пъти органите на реда опитаха да го задържат, но негови поддръжници попречиха на това.  Саакашвили обвинява президента Петро Порошенко в предателство спрямо интересите на Украйна и иска неговото оттегляне.Генералният прокурор на Украйна Юрий Луценко заяви, че Саакашвили трябва в срок от 24 часа да се предаде на правоохранителните органи. Луценко поясни по телевизията, че според прокуратурата представител на Саакашвили е получил 500 000 долара от украински бизнесмени, свързани с Русия, за финансиране на митинги с оглед завземане на властта в Украйна.Ако бъде признат за виновен, той може да бъде осъден на повече от 5 години затвор. ", "date": "2017.12.09", "title": "Украйна задържа Михаил Саакашвили"}
{"url": "https://news.bg/press/nap-proveryava-sadiya-ot-vks-estonskiyat-pravosaden-ministar-predade-na-tsacheva-predsedatelstvoto.html", "text": "Проверка. \"Монитор\":НАП проверява съдия от ВКС НАП проверява съдия от Върховния касационен съд (ВКС) заради разминаване по декларация от Сметната палата. Това стана ясно от отговор на финансовия министър Владислав Горанов на депутатско питане по време на парламентарния контрол.Горанов не уточни името на съдията. Проверка в сайта на Сметната палата обаче показва, че единственият магистрат от цялата съдебна власт, посочен като неизряден при подаването на декларациите тази година е не друг, а шефът на Върховния касационен съд Лозан Панов. Както вече Агенция \"Монитор\" писа, Панов отказа да изпълни законовото си задължение да подаде декларация пред държавните одитори като действащ член на ВСС. В резултат на това бе даден за проверка, която явно вече е стартирала. Вето. \"Сега\":Президентът наложи вето на мораториума за нови лекарстваДържавният глава наложи вето на част от текстовете на Закона за бюджета на Националната здравноосигурителна каса за 2018 г. заради незаплащането от НЗОК през 2018 г. на определени лекарствени продукти.Така парлментът ще трябва да обсъди наново приетия мораториум върху финансирането на терапии на хора с редки и онкологични заболявания.\"Президентът счита, че се създава различно третиране на здравноосигурените лица през 2018 г. и се засяга основно конституционно право, гарантиращо на гражданите достъпна медицинска помощ.  Корупция. \"24 Часа\":Законът срещу корупцията готов, приемат го другата седмица Бъдещият мегаорган, който ще отговаря за борбата с корупцията във властта, ще има и разследващи функции - нещо, за което настояваха от БСП. Идната седмица Народното събрание ще гласува на второ четене антикорупционния закон, който бе приет на първо в края на октомври. Това каза пред \"24 часа\" председателят на парламентарната правна комисия Данаил Кирилов.   Биткойни. \"Сега\":Прокуратурата и МВР отричат да са иззели над 200 хил. биткойнаПрокуратурата и МВР не са иззели биткойни. Това заяви ръководителят на спецпрокуратурата Иван Гешев. Според информация на \"Бивол\" криптовалутата е била иззета при операция през май. Става дума за 213 519 биткойна. За операцията съобщава на сайта си и Центърът за правоприлагане в Югоизточна Европа SELEC, както и сайтът coindesk. com.На 19 май от спецпрокуратурата съобщиха, че заедно с ГДБОП провеждат мащабна операция срещу престъпна група с участието на хакери, които създали \"зловреден софтуер, който чрез въвеждането му в компютърни информационни системи на Агенция Митници осигурява отдалечен достъп до митническите информационни системи\". Според съобщението на SELEC при операцията са намерени и иззети витруални портфейли с криптовалутата, които са били на основните заподозрени.От българските власти обаче отричат да са изземали биткойни.  Председателство. \"Монитор\":Естонският правосъден министър предаде на Цачева председателството Министърът на правосъдието на Естония Урмас Рейнсалу предаде на своя български колега Цецка Цачева чукчето на Председателството на Съвета ПВР -Правосъдие - символ на приемствеността между държавите-членки. Това стана преди минути в Брюксел по време на последното редовно заседание на Съвет по \"Правосъдие и вътрешни работи\" в рамките на Естонското председателство. За първи път страната ни ще бъде Председател на Съвета на ЕС от януари 2018 година, в продължение на 6 месеца.Естонският правосъден министър подари на министър Цачева чадър с пожелание да я пази от вътрешнополитически бури, \"защото най-важен е мирът у дома\". Българският правосъден министър заяви, че заедно с партньорите ни от Триото Председателства - Естония, България и Австрия, ще продължим в дух на приемственост и последователност политиките на Европейския съюз в област Правосъдие.  ", "date": "2017.12.09", "title": "НАП проверява съдия от ВКС; Естонският правосъден министър предаде на Цачева председателството"}
{"url": "https://news.bg/world/25-raneni-sled-izraelski-udari-v-gaza.html", "text": "Най-малко 25 души са били ранени след израелски удари в Газа, предаде РТ. Между пострадалите има и 6 деца. Данните са на палестинското здравно министерство. От израелската армия са потвърдили за атаките. Целите са били позиции на групировката \"Хамас\". Ударите са били в отговор на палестински ракетен обстрел по израелска територия. Няма данни за пострадали при него. Припомняме, че решението на САЩ да признаят Йерусалим за столица на Израел предизвика гнева на палестинците, а протестни акции се проведоха в редица държави не само в региона. Съветът за сигурност на ООН не подкрепи решението на Вашингтон. ", "date": "2017.12.09", "title": "25 ранени след израелски удари в Газа"}
{"url": "https://news.bg/world/eksploziya-ubi-7-dushi-v-kabul.html", "text": "Най-малко 7 души са загинали при експлозия в западната част на афганистанската столица Кабул, предадоха световните информационни агенции. Има данни и за ранени, като техният брой е различен според източниците. Това са потвърдили властите. Взривът е станал в близост до правителствена сграда. Все още не е ясна причината за него.Според различни версии, става въпрос или за пореден бомбен атентат, или за изтичане на газ.  ", "date": "2017.12.09", "title": "Експлозия уби 7 души в Кабул "}
{"url": "https://news.bg/world/sasht-iskat-vdigane-na-blokadata-v-jemen.html", "text": "САЩ призоваха водената от Саудитска Арабия коалиция да вдигне блокадата над Йемен, предадоха световните информационни агенции. Те поискаха да бъдат отворени пристанищата, за да имат достъп нуждаещите се до хуманитарна помощ. Тази молба се отправя за пореден път в последните 3 дни. Това показва засилването на блокадата на Рияд и съюзниците му. Призив е отправен и към противниците им - шиитските бунтовници хути. Войната вече е убила повече от 10 000 души, като повече от два милиона са били разселени. Близо един милион са засегнати от избухването на холера, а глад заплашва голяма част от страната. ООН твърди, че милиони хора могат да умрат в една от най-големите хуманитарни кризи в днешно време, поради блокираните доставки на храни.", "date": "2017.12.09", "title": "САЩ искат вдигане на блокадата в Йемен "}
{"url": "https://news.bg/regions/dvama-zaginali-pri-katastrofa-v-ruse.html", "text": "Двама души са загинали при катастрофа в Русе снощи, предаде \"Нова\".Автомобилът им се е ударил висока скорост в стълб на булевард \"България\".Жертвите са загинали на място.Наложило се е пожарникари да режат ламарините, за да стигнат до затиснатите мъже.Разследването и преместването на автомобила са продължили повече от четири часа.  ", "date": "2017.12.09", "title": "Двама загинали при катастрофа в Русе"}
{"url": "https://news.bg/world/opozitsiyata-v-honduras-poiska-anulirane-na-izborite.html", "text": "Опозицията в Хондурас поиска анулиране на изборите. Либералната партия, чийто кандидат остана трети в президентските избори, официално внесе искането си, предаде \"Ройтерс\".Президентът на Хондурас Хуан Орландо Ернандес бе преизбран за втори мандат в края на ноември. Но опонентите му го обвиниха в нарушаване на конституцията.Други кандидати също се обявиха за победители и вотът бе оспорван. Това предвещава нестабилност в управлението на страната. ", "date": "2017.12.09", "title": "Опозицията в Хондурас поиска анулиране на изборите "}
{"url": "https://news.bg/politics/putin-shte-specheli-izborite-no-kremal-ima-problem.html", "text": "Не е изненада, че Владимир Путин отново се кандидатира за президент. И никой няма да бъде учуден, когато идната пролет той спечели изборите. Евентуалният му бъдещ мандат ще продължи чак до 2024, когато Путин ще е вече на 72 години. И ако действително остане на поста до тогава, Путин ще е управлявал Русия почти четвърт век. Не се знае обаче дали краят на неговата кариера ще настъпи през 2024. Защото руската политическа система си има особености. Например това, че въпросът за поредната кандидатура на Путин или неговата поредна изборна победа на практика не са от особено значение.Допускат се само псевдо противнициКремъл е изградил изкусна система за изборни манипулации. В битките срещу Путин имат право да се включват само подбрани противници, които нямат абсолютно никакви шансове да спечелят - този път сред кандидатите са десният популист Владимир Жириновски, старият лидер на комунистите Генадий Зюганов и послушният либерал Григорий Явлински. Все бледи и политически изхабени личности, които няма как да повлекат след себе си избирателите.Но тъй като дори и Кремъл разбра, че \"победата\" на Путин над тази стара гвардия би била твърде обикновена, бе изваден нов коз - в битката за президентския пост се включи и  Тя е дъщеря на Анатолий Собчак, бивш кмет на Санкт Петербург и бивш началник на Путин. Затова и президентът я познава още детските ѝ години. И ако кандидатката попрекали с предизборната реторика, Путин естествено ще го приеме със съответното бащинско великодушие. С други думи, Кремъл държи всичко под контрол.Единственият сериозен опозиционен кандидат - Алексей Навални - отдавна беше неутрализиран от Кремъл с помощта на скалъпени съдебни присъди. Само че дори и да бъде допуснат до изборите, шансовете на Навални не бива да се надценяват. Защото Кремъл е този, който контролира ситуацията чрез строго направляваните държавни медии.Изборите за кмет на Москва през 2013 все пак показаха, че Навални има огромен политически потенциал и че би могъл да отслаби блясъка от ореола на очакваната \"повсеместна победа на Путин\". Затова и Кремъл реши да премахне този риск за изборите през 2018-та.За да гласуват руснацитеДилемата на Кремъл в момента е съвсем различна. За да опази властта си, Кремъл в продължение на години съзнателно подсилваше политическата деморализация и осуетяваше създаването на всякаква политическа опозиция. За целта бяха използвани всякакви средства: превземане на опозицията отвътре, изолирането ѝ, подлагането ѝ на репресии. В резултат на това руското общество днес е обзето от всеобща политическа апатия, която осигурява клептокрацията на Путин и неговите елити. Последните парламентарни избори преди близо година показаха докъде води всичко това: хората - особено в големите градове - просто спряха да ходят на избори. Но точно това поведение, съчетано с крайно ниската избирателна активност, в момента плаши Кремъл. Защото дори и да постигне процентна победа с две трети на първия кръг, въпросните фактори биха намалили легитимността на избора, както и необходимата слава, демонстрираща всеобщото народно одобрение за кандидата.Затова Кремъл сега е изправен пред нелеката задача да мобилизира политически апатичното руско общество, без обаче да допусне воденето на някаква трайна и истинска вътрешноруска политическа конкуренция. По всичко личи, че за да решат тази дилема, политтехнолозите на Кремъл смятат да използват лозунга \"Русия е крепост, обградена отвсякъде с врагове\". Ще се говори, че Русия е застрашена от \"чужди врагове\" - от либералния Запад, както и от ислямисткия Юг или Изток, от заговорническия МОК, а и от чуждите медии.Затова не бива да се чудим, ако антизападната реторика от Москва се засили или ако глобалната руска политика придобие още по-агресивни черти. Би било добре, ако Западът запази спокойствието и разсъдливостта си. Той не би трябвало да реагира на целенасочени провокации, които ще служат единствено на това да се осигури временно висока избирателна активност за преизбирането на Путин.Кой ще управлява след 2024 година?След новия изборен успех на Путин през пролетта на 2018, руското общество отново ще бъде вкарано в състояние на политическа демобилизация. Най-късно за Световното първенство по футбол антизападното поведение на Москва отново ще бъде неутрализирано. След това обаче политическият елит ще трябва да се запита какво очаква страната от 2024 година нататък: Ще си избере ли Путин наследник за времето след 2024-та или може би ще поиска и след това да остане начело на държавата? За втория вариант той би трябвало да промени конституцията на страната. И нищо чудно, ако заедно с това Путин се самообяви за пожизнен президент. Това пък би спестило на Кремъл дори и неприятната необходимост на всеки четири години временно да повишава политическата мобилизация на руското общество.", "date": "2017.12.09", "title": "Путин ще спечели изборите, но Кремъл има проблем"}
{"url": "https://news.bg/society/pochitame-sv-anna-1.html", "text": "Днес българската православна църква отбелязва деня на Св. Ана, майката на Дева Мария. Празникът е известен като Зимна Св. Анна и е посветен на нейното зачатие.Света Анна е почитана покровителка на брака, семейството, майчинството, закрилница на девиците, вдовиците и бременните жени.Дълго време Йоаким и Анна нямали деца. Освен личната си мъка трябвало да понасят и обществения укор, тъй като бездетството, смятано за Божие наказание, не се посрещало със съчувствие. С молитва и надежда дошла вестта за дългоочакваната рожба, която ще бъде наречена Мария.Анна обещава да посвети детето си на служба на Бога и на тригодишна възраст Мария е отведена във Втория храм.Църквата почита Света Анна няколко пъти в годината - на 8 и 9 септември, когато празнуваме Рождеството на Пресвета Богородица и възпоменаваме нейните родители - Св. Иоаким и Св. Анна. На 25 юли се отбелязва денят на успението (смъртта) й.На днешния ден празнуват Ана, Анна, Анка, Ани, Янко, Янка.", "date": "2017.12.09", "title": "Почитаме св. Анна"}
{"url": "https://news.bg/politics/12-mln-lv-evrosredstva-sa-vlozheni-za-preodolyavane-na-shteti-ot-bedstviya.html", "text": "Над 12 милиона лева са усвоени от фонд \"Солидарност\" за преодоляване на щетите от бедствията, причинени от тежките зимни условия в края на януари и началото на февруари 2015 г., съобщиха от МРРБТова са над 96% от помощта, предоставена от Европейската комисия, в размер на близо 12.5 милиона лева, отпуснати по подаденото от страната ни трето заявление.Доклад за техническото и финансовото изпълнение на възстановителните дейности за преодоляване на бедствията е подаден към Европейската комисия от заместник-министъра на регионалното развитие и благоустройството и национален координатор на помощта от фонд \"Солидарност\" Деница Николова.Със средствата от фонда са възстановени обекти от транспортната, превантивната, водоснабдителната, образователната и здравната инфраструктура.Финансирани са проекти на 19 бенефициенти от цялата страна. Близо 6 милиона лева са предоставени на агенция \"Пътна инфраструктура\" за извършените дейности за възстановяване на пострадалата от природните бедствия републиканска пътна мрежа. Той е и най-голямата финансова подкрепа, предоставена по проектите.Като страна-членка на Европейския съюз, България има право да получи подкрепа от фонд \"Солидарност\" за преодоляване на последиците от природни бедствия. До момента страната е кандидатствала пред Европейската комисия за отпускане на безвъзмездна финансова помощ от него за покриване на част от спешните мерки за справяне с последиците от три бедствия: двете наводнения от юни и края на юли 2014 г. и бедствието във връзка с тежките зимни условия от началото на 2015 г. Общата отпусната помощ от ЕК възлиза на 36 млн. лв. Одобрени за финансиране са общо 44 проекта.До момента са подадени окончателните доклади за усвояване на финансовите вноски от първото и второто заявление по фонд \"Солидарност\", като усвоените средства са в размер на над 17.75 млн. лв. или 86% от предоставената помощ по първо заявление и над 3.46 млн. лв., които са близо 90% от предоставената помощ по второ заявление.Предстои да бъде подадено ново заявление за кандидатстване пред ЕК за подкрепа от фонд \"Солидарност\" за преодоляване на щетите от наводненията на територията на област Бургас през периода 25-30 октомври 2017 г.", "date": "2017.12.09", "title": "12 млн. лв. евросредства са вложени за преодоляване на щети от бедствия"}
{"url": "https://news.bg/health/gaydarski-na-prezidenta-ne-sa-mu-obyasnili-dobre-za-lekarstvata.html", "text": "В България използваме нови и иновативни лекарствени средства повече от всяка друга страна в Европа. Това каза в ефира на бТВ проф. Радослав Гайдарски, бивш министър на здравеопазването.Той определи като \"тежка манипулация\" готвения протест във връзка с мораториума на новите лекарствени средства под надслов: \"Не! На мораториума върху лекарствата и новите терапии\".Проф. Гайдарски бе категоричен, че когато се говори за този мораториум върху новите молекули става въпрос за лекарствени средства, които в България не са въведени. \"Няма такова нещо, че хората ще измрат\", коментира проф. Гайдарски.Бившият здравен министър опроверга твърдението, че ако се появи някакво ново лекарство, което липсва у нас, няма да бъде внесено в България.На въпрос тогава защо президентът налага вето, проф. Гайдарски посочи: \"Защото не му е обяснено добре мисля\".Става въпрос за лекарствени средства, фирми, лекарствени дилъри, които искат непременно всяко едно ново лекарствено средство да го вкарат на всяка цена.Така едно ново лекарствено средство обикновено има изключително висока цена между 1000 и 1500 лв., има до 5000 лв. Много голяма част от тях още не са с доказани качества. Има такива, които са доказани. Обикновено това лекарствено средство само след десет години, тъй като толкова е срокът на патента, ще струва пет лева. \"Това е една част от лекарствата, които се опитват да ги вкарат непременно в нашата страна\", коментира Гайдарски.Относно предложението на БСП за забрана строителството на нови болници, проф. Гайдарски бе категоричен, че от БСП в случая помагат на правителството . По думите му сега само частни болници се строят, затова и лидерът на БСП Корнелия Нинова е казала частни болници. Той обясни, че е против това да се строят нови болници, които в момента са излишни.", "date": "2017.12.09", "title": "Гайдарски: На президента не са му обяснили добре за лекарствата "}
{"url": "https://news.bg/politics/dbg-premierat-da-kazhe-koi-glavni-redaktori-i-polititsi-sa-podslushvani.html", "text": "Редно е премиерът да каже кои са подслушваните главни редактори и политици, службата е под негов контрол. Това заяви пред БНТ Димитър Делчев, председател на \"Движение България на гражданите\".\"Цялата политика се сведе до масови подслушвания. Вместо да се подслушват лошите, отново на дневен ред са неудобните. Липсват много отговори в поредния скандал със СРС.\" - коментира Делчев.Той напомни, че всеки втори напускащ страната е младеж.\"България е изправена пред демографски срив, защото хората бягат от системата, наложена от управляващите, в която шансът за развитие е сведен до минимум, липсва правосъдие, свобода за бизнеса. Това може да бъде променено само от обединена реформаторска общност.\" - подчерта председателят на ДСБ.По повод опитите за отлагане на електронното и машинното гласуване Делчев беше категоричен, че управляващите трябва да спазят закона и да се съобразят с мнението на почти 2 млн. души, които изразиха на референдум желанието си да гласуват електронно.Крайно време е хората в чужбина да получат възможност да упражнят правото си на глас, а не да се редят на безкрайни опашки, категоричен е той. По думите му, проблемът е в липсата на политическа воля за прекратяване на много от порочните практики при гласуването с хартиени бюлетини.\"С въвеждането на машини ще бъде затруднено контролирането на гласове, защото те не позволяват нито индийска нишка, нито белязване и изнасяне на бюлетини. Виждали сме редица опити за подмяна на вота при хартиените бюлетини, дори печатане в Костинброд. Очевидно на партиите на статуквото не им е удобно да бъдат прекратени практиките за манипулации. Хората го искат, управляващите да не си търсят несъществуващи оправдания, а да намерят начин.\" - призова Делчев.", "date": "2017.12.09", "title": "ДБГ: Премиерът да каже кои главни редактори и политици са подслушвани"}
{"url": "https://news.bg/society/platforma-za-detegledachki-pomaga-na-roditelite.html", "text": "Предприемач на 18 години, заедно с екип, разработва платформа за детегледачки в помощ на родителите, предаде БНТ.Ясен Георгиев, ученик в 12 клас в НПГ по КТС в Правец, се присъединява към идеята когато авторите й решават да потърсят програмист.Тя тръгва преди повече от година от семейство Баклаян, - двама родители, които се затруднили за намерят детегледачка. Започват да търсят решение за онлайн платформа и така пътищата им с Ясен се пресичат.В момента проектът работи само за територията на София. Около 100 родители се доверяват на платформата, която разполага с 40 детегледачки.\"Два клика, ти си намираш детегледачка, въвеждаш за кога имаш нужда от детегледачка и веднага виждаш списък със свободни детегледачки, които са налични за този период.\" - пояснява Ясен.Всяка от детегледачките определя сама работното си време.\"Аз приемам ангажимента и в уречения ден, в уречения час и адрес трябва да бъда при съответното семейство и при съответното дете.\" - споделя Никол Иванова, която е сред най-харесваните детегледачки.Рейтингът се определя от мнението на родителите. Семейство Петкови ползват услугата от една година.\"Процедурата е много бърза. Дори и в последния момент да се сетя, че ми трябва детегледачка, веднага мога да отворя да видя дали има свободни.\" - разказва Мария Петкова.\"Като няма баба и дядо, на който да разчиташ, една такава платформа върши чудесна работа.\" - споделя друг родител - Лазар Радков.Когато вижда доволните семейства Ясен също е доволен. Мечтата му е всеки смело да повярва в себе си, както е направил той.\"Трябва много да се поработи върху самочувствието на българина, защото има невероятни умове, но за съжаление хората нямат увереност в себе си.\" - констатира младият програмист.", "date": "2017.12.09", "title": "Платформа за детегледачки помага на родителите"}
{"url": "https://news.bg/crime/shest-koli-izgoryaha-pri-dva-palezha-v-plovdiv.html", "text": "Шест коли изгоряха при два отделни инцидента в Пловдив, предаде bTV.Според полицията, и при двата случая става въпрос за умишлен палеж.Около 5:30 ч. в местната пожарна е получен сигнал за пет горящи автомобила. Те се намирали под навес на ул. \"Братя Търневи\" в града.Два противопожарни автомобила са се опитали да изгасят пламъците, но от автомобилите не е останало нищо.Огънят е тръгнал от една от колите, по която са открити следи от запалителна течност.Разследващите преглеждат записи от видеокамери в района.Друг автомобил също е пламнал през тази нощ в район Източен. По него също са открити следи от запалителна течност. ", "date": "2017.12.09", "title": "Шест коли изгоряха при два палежа в Пловдив"}
{"url": "https://news.bg/bulgaria/dyado-koleda-katsna-na-letishte-sofiya-1.html", "text": "По традиция и през тази година на летище София Дядо Коледа, Снежанка и помощниците им - джуджетата, радват децата и им раздават много подаръци, съобщиха от пресцентъра на аерогарата.Свитата на Дядо Коледа кацна на летището, очаквана от стотици нетърпеливи малчугани. Децата имаха възможността да си поговорят с белобрадия старец и да се снимат с него.Красиво украсеният салон на Терминал 2 беше огласен от песни и детски глъч. Множество игри и вълшебства допринесоха за празничната атмосферата и напомниха за предстоящите празници.", "date": "2017.12.09", "title": "Дядо Коледа кацна на летище София "}
{"url": "https://news.bg/politics/podpisahme-sas-sarbiya-za-po-niski-tseni-na-rouminga.html", "text": "България и Сърбия подписаха двустранен меморандум за намаляване на тарифите за роуминг, предаде БНР. Подписите си под документа поставиха министърът на транспорта Ивайло Московски и сръбският министър на търговията, туризма и съобщенията Расим Ляич.В сръбската столица пристигна и премиерът Бойко Борисов, за да участва в Съвета за сътрудничество на държавите от региона.Телекомите от двете страни ще договарят условията за по-ниските цени на разговорите и трафика на данни.Очаква се в резултат на споразумението цените на роуминга да поевтинеят в следващите между 3 и 6 месеца.Отпадането на роуминга с държавите от Западните Балкани е приоритет за предстоящото българско европредседателство. Това е цел не само за за правителството ни, но и за българския еврокомисар Мария Габриел.Сърбия е втората страна от региона след Македония, с която е подписано такова споразумение.От снощи в Белград се водят разговори в рамките на Съвета за сътрудничество на високо равнище между Сърбия, България, Гърция и Румъния.Премиерите Бойко Борисов, Алексис Ципрас, Михай Тодосе и президентът-домакин Александър Вучич разговарят в същия формат два месеца след разговорите във Варна. Те обсъждат напредъка в развитието на икономическото сътрудничество, бъдещи инфраструктурни проекти, укрепването на регионалната стабилност, подкрепата за интеграцията на държавите в региона, което е приоритет на България в предстоящото председателство на Съвета на Европейския съюз.Четиристранната среща на балканските лидери започна снощи с работна вечеря, дадена от сръбския президент Александър Вучич.", "date": "2017.12.09", "title": "Подписахме със Сърбия за по-ниски цени на роуминга"}
{"url": "https://news.bg/health/protestirashti-moratoriumat-varhu-lekarstvata-e-darzhavnicheski-tsinizam.html", "text": "Като \"чист фашизъм\" и \"висш държавнически цинизъм\" определи мораториума върху новите лекарства Аделина Банакиева, организатор на протеста \"Не на мораториума върху лекарствата и новите терапии\".Десетки граждани и пациенти се събраха на площада пред Народното събрание, откъдето настояха за преразглеждане на това решение.Те носеха плакати с надписи: \"Не налагайте вето върху здравето!\", \"Вето - на мораториума, а не на здравето\", \"Болест една година - мораториум не чака\"!.Пред Нюз БГ Аделина Банакиева обясни, че мораториумът спира в писмен вид вноса на нови технологии.\"В него е ясно обяснено, че се спира вносът на нови и негенерични технологии. Генерични ще влизат, но нови не могат да влизат. А генериците могат да влязат три години след изтичане на срока на лиценз на даден продукт\", обясни Банакиева.По думите й опитът на някои лекари да обяснят, че с мораториума нищо няма да се промени, тъй като никой няма да забрани закупуването на тези нови лекарства, е \"приплъзване на истината\".Банакиева сподели, че едно лечение за заболяване с подобни лекарства струва между 7 -8 хиляди лева на месец.\"Колко са хората, които могат да отделят подобни суми на месец. Това е абсурдно и наистина дискриминационно. Това е чист фашизъм. За мен да правиш разлика между пари за лекарства и пари за болници и да очакваш пациентите да правят този избор дали да има пари за болници или за лекарства е форма на висш държавнически цинизъм\", категорична бе Банакиева.Припомняме, по-рано днес бившият здравен министър проф. Радослав Гайдарски определи протеста като \"тежка манипулация\".63-годишният Антон Маждраков от София възрази, че с мораториума за нови лекарства най-цинично се твърди, че провежданото досега лечение, ще продължи да бъде провеждано с други лекарства.\"Има болести, за които сега за пръв път се появяват лекарства, например за белодробната фиброза в момента от две години има ново лекарство. За нея няма друго лекарство - няма генерик. 4500 лв. е месечният курс на лечение\", посочи Маджраков.Омбудсманът Мая Манолова, която също подкрепи протестиращите, посочи, че в последните дни в институцията са пристигнали над 150 жалби. Тя припомни, че неколкократно е предупредила депутатите за жестокостта на този текст.\"Писах становища преди първото четене, преди второто четене. Писах писмо до всеки депутат през председателя на парламента. За мен това е нечовешко отношение, което отнема надеждата за живот на болни български граждани. Освен, че противоречи на Конституцията, то е дискриминационно, защото поставя болните в различна ситуация в зависимост от това от каква болест са се разболели. Никой не избира онкозаболяванията, никой не избира редките болести, така че да нямаш шанс при положение, че медицината вече има решение на твоя проблем - мисля, че е едно лошо решение, което трябва да бъде преосмислено\", настоя омбудсманът Мая Манолова.", "date": "2017.12.09", "title": "Протестиращи: Мораториумът върху лекарствата е държавнически цинизъм"}
{"url": "https://news.bg/politics/dzhambazki-sarbiya-v-es-samo-pri-spazvane-pravata-na-balgarite.html", "text": "Подкрепата за членство на Сърбия в ЕС задължително минава през защита правата на българската общност там. Това каза евродепутатът Ангел Джамбазки, който участва в международната научна конференция \"България между Западните Балкани и Черно море - история и геополитика\". Форумът се организира от Фондация \"Нова посока\" и Македонския научен институт.Целта е изработването на конкретни документи, с които да бъдат подпомогнати българските власти по време на председателството по обявения приоритет за присъединяването на Западните Балкани към ЕС.Джамбазки посочи, че Сърбия не може вечно да тъче на два стана и трябва да избере нейните геополитически интереси. \"Трябва да избере дали ще работи с нас и ЕС или други геополитически фактори, които винаги са имали интерес на Балканите\", коментира той като визира Русия и Турция.Джамбазки определи днешната среща на премиера Бойко Борисов в Белград като изключително важна и изтъкна, че ако страните от Западните Балкани не бъдат част от ЕС, то други държави ще се намесят и ще направляват политическите си процеси там.\"Когато казваме, че подкрепяме Сърбия за членство в ЕС, тази подкрепа трябва да минава само и единствено през защита правата и интереса на българската общност там\", коментира Джамбазки.Той припомни, че в ЕП вече е сформирана работна група \"Западни Балкани\", с която искат да подпомогнат българските власти по отношение на подготовката на българското председателство и присъединяването на Западните Балкани към ЕС.Освен присъединяването друга важна тема, която ще бъде обсъдена по време на форума е миграцията.\"Крайно време ние да престанем да се самоподценяваме и да гледаме на ЕС и на собствената си роля само като консуматори и потребители на политика. Ние имаме възможности, ние имаме исторически корени и традиции това да формираме и направляваме политически процеси и това не е изхвърляне\", каза още той.Той напомни, че български общности има в Украйна, Армения, Молдова и навсякъде на Балканите и те могат и трябва да бъдат нашата връзка с тези държави за нашето по-добро сътрудничество.", "date": "2017.12.09", "title": "Джамбазки: Сърбия в ЕС – само при спазване правата на българите"}
{"url": "https://news.bg/world/prebiha-balgarina-ritnal-zhena-v-berlinskoto-metro.html", "text": "Българинът, който ритна жена в метрото в Берлин, е пребит, съобщава bTV, позовавайки се на германския вестник \"Билд\". Мъжът е бил бит в германския затвор. Още не е ясно какво е състоянието му.Припомняме, че миналата година Светослав Стойков без повод изрита в гърба 26-годишна студента в берлинското метро.От ритника на 28-годишния мъж жената падна по стълбите в метростанцията и си чупи ръката. Тогава Стойков и тримата мъже, които бяха с него, продължават по пътя си без да окажат каквато и да е помощ.Камерите от видеонаблюдението в берлинската метростанция обаче заснеха нападението. Светослав Стойков получи 3-годишна присъда \"лишаване от свобода\".Първо Стойков е бил в затвора в Тегел, а после е преместен в този в Хайдеринг от съображения за сигурност. В деня на преместването си, Стойков бил пребит от другите затворници и е откаран в болница. \"Явно затворниците са знаели, че при тях идва прочутият ритач от берлинското метро и са изчакали подходящ момент\", информира bTV, цитирайки \"Билд\".", "date": "2017.12.09", "title": "Пребиха българина, ритнал жена в берлинското метро"}
{"url": "https://news.bg/crime/2-t-alkohol-i-nelegalni-tsigari-sa-zaloveni-v-gorna-oryahovitsa.html", "text": "Над 2 тона алкохол и нелегални цигари задържаха митнически служители в района на Горна Оряховица, съобщиха от агенция \"Митници\".Уточнява се, че на 07 декември митнически мобилни екипи са извършили проверка на територията на неработещ индустриален обект в района на града.При проверката във фургон без регистрационни номера, който видимо не в движение, са открити 1191 кутии цигари без български акцизен бандерол. Става дума за продукция от марките ROSEMAN, CALYPSO, PRESTIGE, DIVA, FAST. Заловени са и 2200 литра етилов алкохол (водка, джин, уиски, ром, кайсиева и гроздова ракия и спирт), съхраняван в 32 пластмасови бидона с вместимост 70 литра всеки.Към момента на проверката не е установен собственикът на имота и нелегалната акцизна стока.По случая е образувано досъдебно производство по описа на митницата в Свищов. Работата по случая продължава.", "date": "2017.12.09", "title": "2 т алкохол и нелегални цигари са заловени в Горна Оряховица"}
{"url": "https://news.bg/world/v-germaniya-spryagat-noviya-kabinet.html", "text": "Сегашният германски външен министър Зигмар Габриел би искал да заеме поста на министър на финансите, ако се стигне до нова \"голяма коалиция\" между Християндемократически съюз / Християнсоциален съюз - ХДС / ХСС и Социалдемократическата партия на Германия. Това съобщи в събота списание \"Шпигел\". Според публикацията, за предпочитанията си Габриел е заявил наскоро пред членове на партията.Лидерът на социалистите Мартин Шулц призова да се спрат спекулациите за министерските места преди да бъде договорена новата коалиция.\"Мога само да посъветвам всеки, никой да не спекулира за разпределението на министерствата и да не позволява спекулации от други\", призова лидерът на социалдемократите.Предварителните разговори между християндемократите и социалдемократите за възможните начини за излизане от вътрешната политическа криза са насрочени за 13 декември. Доскоро вариантът, в който консерваторите и социалдемократите да сформират кабинет, не беше разглеждан.Провалът на коалиция \"Ямайка\", извади на дневен ред - голямата коалиция.", "date": "2017.12.09", "title": "В Германия спрягат новия кабинет"}
{"url": "https://news.bg/regions/katastrofa-do-yablanitsa.html", "text": "Временно движението по АМ \"Хемус\" при пътен възел \"Ябланица\" е ограничено, предупреждават от АПИ.Причината е пътнотранспортно произшествие. Шофьорите да се движат с повишено внимание и съобразена скорост по обходен маршрут по околовръстния път на гр. Ябланица.Пострадал е 19-годишен французин. Той е транспортиран до болницата в Плевен. Състоянието му е много критично.", "date": "2017.12.09", "title": "Катастрофа до Ябланица"}
{"url": "https://news.bg/world/intsident-mezhdu-rusiya-i-sasht-v-nebeto-nad-siriya.html", "text": "Пентагонът не закриля Ислямска държава в Ирак и Сирия, а активно работи по нейното унищожение.Това обявиха от американското министерство на отбраната.По-рано говорителят на руското министерство на отбраната генерал-майор Игор Конашенков каза, че на 23 ноември \"във въздушното пространство над западния бряг на река Ефрат американски изтребител F-22 е активно пречил на руска двойка Су-35 да изпълнява бойни мисии по унищожението на ислямистка крепост в предградията на град Меядин \".Между F-22 и Су-35 дори е започнала симулация на въздушен бой. При появата на допълнителни руски самолети, американците са се оттеглили.", "date": "2017.12.09", "title": "Инцидент между Русия и САЩ в небето над Сирия"}
{"url": "https://news.bg/world/tramp-se-budi-sas-si-en-en.html", "text": "Ръководителят на Белия дом Джон Кели се опитва да намали времето, което американският президент Доналд Тръмп прекарва пред телевизора. Според в. \"Ню Йорк таймс\" то е между 4 и 8 часа на денонощие. Тръмп спи малко и се събужда около 5:30 сутринта.Според публикацията, американският президент обикновено гледа телевизионните предавания сутрин. Той започва с CNN, превключва към конкурентния телевизионен канал Fox News и понякога до MSNBC, и след като гледа програмите, той обикновено пише коментари на своята страница в Twitter.Според вестника по този начин Тръмп прекарва четири часа сутринта, а понякога и два пъти по-дълго. Този факт нарушава главата на Белия дом, който се опитва да убеди президента да върши работата си повече. Според публикацията предшественикът Кели Райнс Прибас с различен успех се опита да научи държавния глава да започва работа в 09:00 или поне в 09:30 часа.Тръмп многократно заявява открито, че повечето американски медии умишлено се противопоставят на него, като публикуват неточна информация. През март президентът нарече вестника \"Ню Йорк таймс\" и телевизионните компании CNN, NBC, CBS и ABC враговете на американския народ. В края на ноември държавният глава в своя Twitter шеговито предложи да проведе конкурс сред американските медии за титлата на най-измамни новини.", "date": "2017.12.09", "title": "Тръмп се буди със Си Ен Ен"}
