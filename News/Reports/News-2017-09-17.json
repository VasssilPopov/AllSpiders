{"url": "https://news.bg/int-politics/nato-rusiya-krie-istinskiya-broy-na-uchastvashtite-v-ucheniyata-zapad-2017.html", "text": "Съвместните военни учения, провеждащи се в Русия и Беларус от 14 до 20 септември, под название \"Запад 2017\", приличат на подготовка за голяма война. Това заяви председателят на Военния комитет на НАТО - чешкият генерал Петер Павел, цитиран от изданието Delfi.По думите му, въпреки уверенията на Москва, че не смята НАТО за враг и че ученията не са насочени срещу алианса, руската страна не е спазила установения принцип за провеждане на подобни маневри.Кремъл твърди, че в ученията участват около 12 700 военни, но по думите на ген. Павел в действителност са задействани между 70 и 100 хиляди души.", "date": "2017.09.17", "title": "НАТО: Русия крие истинския брой на участващите в ученията „Запад 2017”"}
{"url": "https://news.bg/world/britanskite-vlasti-nyamat-dokazatelstva-che-daesh-stoyat-zad-atentata-v-london.html", "text": "Британският вътрешен министър Амбър Руд обяви, че извършеният втори арест във връзка с атентата в метрото в Лондон предполага, че нападателят не е действал сам, но не трява да се бърза със заключенията.По-рано днес британската полиция арестува втори заподозрян - 21-годишен мъж, след като вчера беше задържан 18-годишен в град Дувър.Двата ареста според Руд показват, че вероятно не става дума за самотен нападател.Терористичната групировка ДАЕШ (\"Ислямска държава\") пое отговорност за атентата, като заплаши, че в Лондон били поставени още няколко взривни устройства. \"Неизбежно е ДАЕШ да поеме отговорност. Ние обаче нямаме доказателства за техните твърдения\", коментира Руд по този повод, цитирана от местните медии.При нападението в петък бяха ранени 30 души, като 27 от тях вече са изписани от болниците.", "date": "2017.09.17", "title": "Британските власти нямат доказателства, че ДАЕШ стоят зад атентата в Лондон"}
{"url": "https://news.bg/finance/ne-pipayte-danatsite-zove-menda-stoyanova.html", "text": "Националното ниво на данъчното облагане като макроикономически показател не бива да се променя, подчерта Менда Стоянова от ГЕРБ, която е председател на парламентарната комисия по бюджет и финанси пред БНР.Припомняме, преди седмица започна а \"Да спрем машината за неравенства\", която цели преразпределение на данъчната тежест.Според нея, основният въпрос, на който, трябва да се отговори преди да се тръгне към данъчна реформа, е: \"Трябва ли тогава, когато вървим нагоре, тогава, когато нещата се случват, ние да правим точно в този момент въпросните промени, за които става дума и които биха повлияли неизвестно по какъв начин\".Системата на данъчното облагане у нас е стабилна и работеща, убедена е Менда Стоянова . Според нея нивата на преразпределение чрез бюджета остават по-ниски в сравнение с други европейски страни (по правило развитите страни преразпределят повече средства - като дял от БВП, чрез държавния бюджет - б. р).Стоянова припомни, че в програмата на управляващата партия изрично се посочва, че данъчната система ще остане такава каквато е. Когато говорим за данъци всички сме наясно, че трябва да говорим за данъчна система, а не само за един или друг вид данък. Стоянова подчерта, че данъчната система - такава каквато е в момента в България, работи.Аз, разбира се, няма да дам пример с домати от пазара или нещо друго, но ще кажа, че няма друга европейска държава, която да изземва чрез данъци и осигурителни вноски под 40 процента от Брутния си вътрешен продукт - така както е в България, което означава, че като равнище на данъчната система ние имаме едно от най-ниските данъчни облагания в Европейския съюз.Бюджетът разполага с по-малко средства да прави преразпределение на данъците и осигуровките на хората. Но философията, която изповядва нашата партия всъщност има два постулата - първо, от хората, които работят, да се изземва максимално ниско и държавата да не се прави на \"майчица\", която да преразпределя парите на хората, така както и на нея и е удобно, защото не винаги - има много такива примери в историята, държавата е най-справедливият преразпределител, заяви Стоянова.Всяка година през последните три години, откакто имаме ръст на БВП над 3,5% събираме все повече и повече данъци, обобщи Стоянова.Това, за което говорят колегите, е данъчната система, едва ли не да се промени, така че да преразпределим данъчната тежест и тя да се поеме от тези, които генерират повече доходи и печалби и съответно да намалим на останалите.Това е един много сложен въпрос, който не само, че няма да бъде решен от септември до ноември - по отношение на данъчни закони и формиране на бюджет за 2018-та. Това е една много сложна тема, за която наистина дебатът е започнал. В него трябва да се включат не само експерти, но и изчисления.Трябва да е ясно, че трябва анализ всяка промяна до какъв резултат би довела и дали този резултат ще бъде положителен за растеж на икономиката, за мотивацията на хората да работят, да имат по-високо образование и да имат по висока квалификация или точно до обратното, допълни Стоянова.Не бива да забравяме, че голяма част от хората в България са деца и възрастни хора, които не работят и които са пък в другата част - в социалната система, около 10 милиарда от приходите държавата отиват за пенсии, над милиард отиват за всякакъв вид социални плащания, отбеляза Стоянова.Тя съобщи, че излишъкът в бюджета е над 2 милиарда и 100 милиона, а приходите от данъците и осигурителни вноски спрямо същия период на миналата година е над милиард и половина. Менда Стоянова обясни, че парите от излишъка не са средства, които са \"свободни\" и могат да се дадат на една или друга група, институция или бюджетно перо.Тези над 2 милиарда и 100 милиона освен на повечето приходи и на добрата събираемост, се дължат и на това, че по Бюджет на 2017 са предвидени разходи, които в момента не се извършват.И така както аз направих сравнение между приходите към август за тази година спрямо приходите към август миналата година, така трябва да сравня и разходите към август тази година спрямо август миналата година - и там разликата е около два милиарда надолу, тоест тази година спрямо същия период на миналата година ние сме похарчили 2 милиарда по-малко. За капитални вложения - ето затова не сме харчили, обясни Стоянова.По темата за шансовете на България да влезе в Еврозоната Стоянова изтъкна, че за това важни са не само икономическите, а и политическите критерии.Влизането ни и в Шенген, и в Еврозоната е политически акт, но аз не смятам че невлизането на България в Еврозоната е някаква ужасяваща драма. Ние сме доста по-различни от другите със своя валутен борд - ние в момента имаме фиксиран курс към еврото, което практически означава 2 към 1 лев към евро.Така че не виждам такава драма и не виждам поради тази причина опасения от едно евентуално влизане, което, както виждате, не можем да предвидим във времето, за някакви негативни последици за българската икономика или за българските цени, инфлацията. Защото дори и да влезем, ние ще влезем при този курс, който имаме в момента. Но това е за съжаление - влизането в Еврозоната ще бъде политическо решение на всяка една от членките на Европейския съюз.", "date": "2017.09.17", "title": "Не пипайте данъците, зове Менда Стоянова"}
{"url": "https://news.bg/politics/iliyana-jotova-posreshtna-studenti-ot-unibit.html", "text": "Вицепрезидентът Илияна Йотова прие студенти от Университета по библиотекознание и информационни технологии (УНИБИТ), ръководени от проф. д-р Мариела Модева в Деня на отворените врати на президентството.Възпитаниците на УНИБИТ разговаряха с вицепрезидента по актуални теми, свързани с нейната работа, съобщиха от администрацията на президента.Студентите от специалност Информационни технологии в съдебната администрация питаха за правомощията на Илияна Йотова и по-специално за Комисията по помилвания. Студентите от УНИБИТ се интересуваха от използването на специализирани информационни ресурси за нуждите на съдебната администрация.Бъдещите бакалаври по специалност \"Информационни ресурси на туризма\" разговаряха с вицепрезидента Йотова за възможностите за рекламиране на България като туристическа дестинация, особено в контекста на предстоящото за страната ни председателство на Съвета на Европейския съюз.", "date": "2017.09.17", "title": "Илияна Йотова посрещна студенти от УНИБИТ"}
{"url": "https://news.bg/int-politics/za-parvi-pat-premier-na-sarbiya-uchastva-v-gey-parad.html", "text": "Сръбската полиция е отцепила централната част на Белград с метални заграждения, за да гарантира сигурността на днешния гей парад, на който се очаква да присъства първият открит хомосексуалист премиер на консервативната страна, отбелязва \"Асошиейтед прес\".Ана Бърнабич беше избрана по-рано тази година, като това се разглежда като част от опитите на Сърбия да приеме промените и да подобри имиджа си, докато се стреми към членство в Европейския съюз, коментира агенцията.Гейовете в Сърбия срещат масова неприязън и са обект на насилие от екстремисти. Повече от 100 души бяха ранени по време на гей парада през 2010 г., когато полицията влезе в сблъсъци с крайнодесни групировки и футболни хулигани.Днес над Белград могат да бъдат видени и чути кръжащи хеликоптери. Стотици полицаи са разположени около металните заграждения, за да контролират тълпите в центъра на града преди провеждането на демонстрацията.", "date": "2017.09.17", "title": "За първи път премиер на Сърбия участва в гей парад"}
{"url": "https://news.bg/int-politics/iran-se-opana-na-tramp.html", "text": "Върховният лидер на Иран аятолах Али Хаменеи обяви, че Ислямската република ще реагира решително на всякакъв \"неправилен ход\" от страна на САЩ във връзка с ядрената сделка между Техеран и световните сили, съобщава \"Ройтерс\".Това става дни след като американският президент Доналд Тръмп заяви, че Иран нарушава \"духа\" на споразумението.\"Иранската нация е твърдо решена и всеки неправилен ход от доминиращия режим по отношение на ядреното споразумение ще бъде посрещнат от реакцията на Ислямската република\", подчертава Али Хаменеи, цитиран от държавната иранска телевизия.", "date": "2017.09.17", "title": "Иран се \"опъна\" на Тръмп"}
{"url": "https://news.bg/finance/vazhno-e-i-kakvo-ostava-sled-kato-platim-danatsite-obyasni-dimitar-manolov.html", "text": "Важното е не само какво се удържа, но и какво остава след данъчното облагане, заяви президентът на КТ \"Подкрепа\" Димитър Манолов.Той отбеляза, че когато от един доход примерно от 500 лева ти останат 450 и от един доход от 10 000 лева ти останат ти останат 9 000 лева, разликата се вижда.Ако се въведе необлагаем минимум, парите, които ще останат на разположение, моментално ще отидат за потребление. Ако този процес се направлява разумно, заедно с диференцираните ставки по ДДС, то тогава тези средства, ще отидат и в развитие на българското производство, а не за вносни стоки за потреблението.Той даде пример, че диференцирани ставки по ДДС могат да бъдат въведени за цени, които се виждат, които са регулирани и които няма къде да бягат, защото едно от притесненията е, че ако се въведе диференцирана ставка, тя ще остане у търговеца.Ако се въведе намалено ДДС - да речем за вода, електроенергия, за лекарства - стоки, които така или иначе са под наблюдение, за някои от храните (където признавам, че е малко по-сложно за наблюдение и за контрол) - но трябва да се тръгне от някъде. И най-дългият път започва с една малка крачка, обобщи Манолов.По повод изказването на Менда Стоянова да не се променят данъците, той припомни, че трябва да сме наясно, че доходите от заплата не са социално плащане, а са функция на изработеното.И когато говорим за работна заплата, трябва да говорим за заплащане за количество и качество на вложен труд. И само когато това количество и качество е признато от пазара чрез цената на съответната продукция може да има повишение на заплатите.Относно инициативата \"Да спрем машината за неравенства\", която цели преразпределение на данъчната тежест, Димитър Манолов отбеляза, че синдикатът от години настоява за промени в данъчната система, сред които и за диференциация на ДДС у нас. Според поддръжниците на инициативата системата на данъчно облагане е такава, че натоварва най-силно нискодоходните групи, което е несправедливо.Говорейки за диференцирания ДДС, Манолов отбеляза, че от около 2006-та - 2007-ма година \"Подкрепа\" настоява за въвеждането на различни данъчни ставки - в различни варианти.От една страна - диференциран ДДС, за който се говори, говорили сме и за възстановяване на данъчен кредит на физически лица срещу представени документи за извършени плащания, което би повишило и събираемостта.Знаете, че сега като отидете на пазара и никой не ви дава касова бележка за килограм домати - обаче, ако ви върнат ДДС-то вие ще си я поискате - нали така. Твърде много хора от всички страни на политическия спектър твърдят, че това нещо, което наричаме плосък данък не работи, от него няма смисъл и че то трябва да бъде преправено, допълни Манолов.", "date": "2017.09.17", "title": "Важно е и какво остава след като платим данъците, обясни Димитър Манолов"}
{"url": "https://news.bg/int-politics/i-kuveyt-goni-poslanika-na-severna-koreya.html", "text": "В отговор на международния натиск Кувейт ще експулсира посланика на Северна Корея в арабската страна и четирима други дипломати. Това потвърди високопоставен правителствен служител, цитиран от \"Асошиейтед прес\".Решението идва, след като Кувейт се опитва ограничи способността на Пхенян да финансира ядрената и ракетната си програма, като изпраща работници в богатата на петрол арабска страна, която служи като неин единствен дипломатически аванпост в Персийския залив.Въпреки че Кувейт е малък пазар в сравнение с Китай и Русия, работещите в страната севернокорейци допринасят със суми от порядъка между 1,2 и 2,3 млрд. долара годишно за Пхенян, което му помага да избягва международните санкции.Кувейт по-рано излезе с противоречиви изявления за отношенията си с изолираната комунистическа държава, като посочи, че ще продължи да предоставя работни визи на севернокорейските граждани, а след това опроверга сам себе си, след като САЩ изразиха опасения.", "date": "2017.09.17", "title": "И Кувейт гони посланика на Северна Корея"}
{"url": "https://news.bg/regions/po-1-ton-bokluk-e-sabiran-v-3582-mesta-kadeto-se-chisteshe-na-16-septemvri.html", "text": "Средно по 1 тон отпадъци е събран от 3582 почистени места на 16 септември, отчетоха организаторите на кампанията \"Да изчистим България заедно\".Това показват окончателните данни от инициативата на 16 септември, обобщени от 16-те Регионални инспекции по околната среда и водите и експертите на Дирекция \"Управление на отпадъците\" в министерството.Тези количества са събрани от общо 3582 места, които са почистени от доброволците в цялата страна в събота.Според изчисленията на организаторите, от всяко замърсено място е бил извозен към общинските и регионалните депа средно по около 1 тон боклук. Доброволците, които се включиха в кампанията по почистването на България на 16 септември, са 89 174 души.Най-много отпадъци отчитат от РИОСВ в София - 512,2 тона. На второ и трето място са съответно Пловдив с 460,98 тона и Пазарджик - 354 тона.След тх са екоинспекциите във Варна със събрани 303,04 тона, Перник - 288,6, Русе - 287,25, Бургас - 239,04, Хасково - 237,96, Враца - 188,98, Стара Загора - 184,14, Търново - 182,74, Благоевград - 172,83, Шумен - 144,23, Плевен - 126,07, Монтана - 77,5, както и Смолян - 27,460 тона.", "date": "2017.09.17", "title": "По 1 тон боклук е събиран в 3582 места, където се чистеше на 16 септември"}
{"url": "https://news.bg/int-politics/gey-li-si-ili-pedofil-izrigna-duterte-sreshtu-pravozashtitnik-1-vav-filipinite.html", "text": "Президентът на Филипините Родриго Дутерте се присмя на ръководителя на Комисията по правата на човека, питайки дали е педофил заради неговото съсредоточаване върху проблема с избиването на тийнейджъри в кървавата война на правителството срещу наркотиците, съобщава \"Ройтерс\".Дутерте също така предложил на филипинските депутати, че проектобюджетът за Комисията по правата на човека, възлизащ на 678 млн. филипински песо (13,2 млн. долара), би могъл да бъди използван за оборудване на полицията с телесни камери, ако депутатите предпочетат да не възстановят финансирането на комисията, с която той многократно се е сблъсквал заради кампанията си срещу наркотиците.Комисията по правата на човека поиска бюджет в размер на 1,72 млрд. песо за 2018 г., но правителството вместо това предложи почти тройно по-малко - 678 млн. песо. Съюзниците на Дутерте в долната камара на Конгреса след това гласуваха да отпуснат на комисията само 1000 песо (20 долара), което критиците на войната срещу наркотиците разглеждат като очевидно отмъщение за нейните опити да разследва хиляди убийства през последните 15 месеца, включително на двама тийнейджъри през август.\"Защо този човек е толкова... задушен по темата за младите хора, особено момчета? Педофил ли си\", запита Дутерте, имайки предвид шефа на Комисията по правата на човека Чито Гаскон.\"Защо си обладан от тийнейджърите? Имам съмнения. Гей ли си или педофил\", продължи с подигравателните въпроси държавният глава на Филипините.Говорителката на комисията изтъкна, че коментарите на президента отклоняват общественото внимание от критичния проблем с правата на човека в страната.", "date": "2017.09.17", "title": "Гей ли си или педофил, изригна Дутерте срещу правозащитник №1 във Филипините"}
{"url": "https://news.bg/education/nad-50-hil-raboteshti-balgari-iskat-da-se-obuchavat-s-vaucheri.html", "text": "Над 50 хил. работещи българи са поискали да се включат в различни обучения с ваучери, осигурени по европрограма. В някои региони дори одобрените не могат да започнат курсовете, защото няма достатъчно желаещи или няма база., съобщи bTV.Към момента малко над 8000 души са получили ваучерите си. Най-много са за обучения за придобиване на професионална квалификация.Сред най-желаните специалности са вътрешни и международни превози на товари и на пътници. Над 1500 пък са издадените ваучери за обучение по чужд език, като най-голям е интересът към английския.28-годишната Венцислава Кенарова работи в магазин в центъра на Русе и е одобрена да учи румънски език. От всички школи в района, регистрирани като доставчици на обучение по румънски език са й отговорили, че няма групи.\"Всички ми отговориха почти едно и също - няма група, не знаят дали ще се събере и да звъня периодично\", разказва тя.Доставчиците на обучение по европрограмата не са длъжни да правят курс, когато няма достатъчно желаещи. Центровете твърдят, че сред причините да се стигне до казуса е забраната да се провеждат дистанционно обученията.Друга причина е забраната висшисти да кандидатстват по програмата, както и изискването за съфинансиране от страна на одобрените.\"Имам един желаещ за обучение по туристическа анимация, който няма къде да изкара обучение. За козметик, няма къде, за румънски език - също\", казва Румен Христов, директор на учебен център.Според специалисти, ако групите бяха отворени и за висшисти, щяха да са пълни.Междувременно Венцислава е използвала правото си да удължи срока на ваучера си, за да намери курс. През октомври обаче изтича окончателно.\"Ако не намери подходящ обучител, лицето губи право да се обучава по конкретното обучение. Той не губи правото си на ваучер за схемата - при едно подновяване на приема на документи лицето отново ще има право да получи един ваучер за професионално обучение и един за ключова компетенция\", пояснява Мария Петрова от Агенцията по заетостта.Заради невъзможността много хора да започнат обучение се очаква да останат пари по програмата и да се обяви нов прием. Тогава тези, които не са започнали курс, ще могат да сменят желанието си и да се включат в друг.", "date": "2017.09.17", "title": "Над 50 хил. работещи българи искат да се обучават с ваучери"}
{"url": "https://news.bg/regions/s-24-chasova-podpiska-do-armenskiya-pop-tselyat-zapazvaneto-na-bedechka.html", "text": "Денонощен нетрадиционен мирен протест за пълно запазване на парк \"Бедечка\" ще се разположи на площада пред Община Стара Загора, съобщиха от \"Запазете Бедечка\".Ще бъдат разпънати палатки и ще започнат много игри и демонстрации в своеобразен ироничен фестивал. Организаторите очакват старозагорци да се присъединят и да разпънат палатка, или просто да дойдат да се забавляват.По време на хепънинга хуморът и купонът са гарантирани, обещават организаторите. Те са подготвили дори огнено шоу, за да покажат, че мястото на огъня на е в парка, след като преди няколко дни пожар едва не изпепели кипарисова гора в \"Бедечка\".В програмата са още общинска жмичка, подписка до Арменския поп, ново издание на играта монополи с надслов \"Застрой парка\", нов вариант на стражари и апаши, вдъхновен от опитите на собственици на терена да гонят защитниците на парка, ходене по тънко въже и много други.Демонстрацията започва в 18 часа на 18-и септември, а най-интересните събития в протеста ще са вечерта на 18-и, както и в ранните сутрешни часове на 19-и.Поводът е, че на сесия в края на месеца предстои да бъде гласувано запазването на парка с нов Общ устройствен план. Собствениците на терени ще бъдат дадени други терени. Но немалка част от парка остава застрашена.Целта на протеста е в три основни насоки. От \"Запазете Бедечка\" очакват, че в новия общ устройствен план няма да се отредят в последния момент нови петна за строителство и няма да се издават нови разрешителни. Най-застрашени са околностите на Стария чинар в сърцето на парка. Там вече са построени няколко кооперации, но има апетити за нови.Организаторите на протеста очакват, че няма да се отрежда за застрояване територията на парка в близост до т.нар. Зелен клин. Там има дървета, които трябва да останат. Теренът е на популярна верига хипермаркети.Има и алея, която е естествена връзка на квартал \"Самара\" с останалата част на града. Тази алея трябва да се облагороди, а не да се прекъсва съвсем. Досега от компанията не са започнали строителство в годините, но няма никаква гаранция, че общинската администрация няма все пак да отреди мястото за застрояване, вместо да го отчужди.Третата цел е да се постигне максималното възможно запазване на най-южните части на парка. Пазителите на \"Бедечка\" припомнят, че има свободни терени и стадион. Голямата част от тези терени са общински. Странно е защо в проекта за нов устройствен план те не се отреждат за озеленяване. Те биха били чудесна компенсация за вече застроените части на парка. Стадион \"Химик\" пък лесно може да бъде възстановен, след годините на немарливост и реституцията, която го разпарчетоса.", "date": "2017.09.17", "title": "С 24-часова подписка до Арменския поп целят запазването на \"Бедечка\" "}
{"url": "https://news.bg/int-politics/rusiya-otricha-izyavlenieto-na-pentagona-che-v-siriya-sa-udareni-i-opozitsionni-sili.html", "text": "От руското военно министерство опровергаха изявлението на Пентагона за бомбардировка по сирийската опозиция под Дейр ез Зор. От ведомството отбелязах, че ударите са нанесени само по \"Ислямска държава\", съобщи ТАСС .За границите на операцията срещу терористите в този район, САЩ бяха предупредени по-рано по официалните канали, заяви представител на руското ведомство ген.-майор Игор Конашенков.\"При това руските Военно-космически сили нанасят перфектен удар само по разузнавателни цели, потвърдени по няколко канала, които са под контрола на \"Ислямска държава\". На първо място са поразени целите, от които терористите стрелят срещу сирийските войски\", заяви Конашенков.По-рано от Пентагона съобщиха, че при удар на руските Военно-космически сили в източен Ефрат близо до Дейр ез Зор са пострадали бойци, поддържани от САЩ и техните съюзни отряди на \"Сирийските демократически сили\".Конашенков заяви, че за последните няколко дни на източните брегове на Ефрат руските средства за контрол и разузнаване не са засекли нито едно стълкновение на терористи от \"Ислямска държава\" с въоръжение представители на която и да е \"трета страна\".\"Затова само представителите на международната коалиция могат да отговорят на военните заповеди на ИДИЛ в източната част на Деир-ез-Зор без борба \", заявиха представителите на международната коалиция.Представителят на ведомството също заяви, че за избягване на ненужната ескалация, от командването на руската военна група в Сирия по съществуващия канал на връзка предварително е очертал границите на военната операция в Дейр ез Зор на американските си партньори. \"В рамките на тази операция се унищожава жива сила, бронетехника и обекти на терористите както на западния, така и на източния бряг на Ефрат\", уточни генералът.", "date": "2017.09.17", "title": "Русия отрича изявлението на Пентагона, че в Сирия са ударени и опозиционни сили"}
{"url": "https://news.bg/int-politics/velikobritaniya-ponizhi-nivoto-na-teroristichna-zaplaha.html", "text": "Великобритания понижи нивото на терористична заплаха след терористичния акт в Лондон от критично до сериозно, заяви в ефира на BBC вътрешният министър Ембер Радд.Както по-рано съобщиха, че в петък нивото на терористична заплаха във Великобритания бе повишено до най-високото - критично, за второто полугодие.\"Единният център на анализа на терористичната дейност, който разглежда нивото на заплаха, което действа в Обединеното Кралство, реши да понижи нивото от критично до сериозно\", заяви Радд. Тя отбеляза напредъка на разследването за терористичния акт в метрото.\"Сериозното (ниво на заплаха - б.р.) все пак означава, че тя е много вероятна, така че аз препоръчвам на всеки да продължи да бъде бдителен, но не разтревожен. Както бе посочено от министър-председателя (Тереза ​​Мей) миналия петък в подкрепа на полицията са призовани и военните за по-голямо присъствие на въоръжената полиция в нашата транспортна мрежа и по улиците. През следващите дни военните ще се върнат към първоначалните си позиции\", каза ръководителят на британското Министерство на вътрешните работи. Тя също така благодари на военните, полицията, службите за сигурност и спасителните служби за тяхната работа.Припомняме, в петък в утринния час пик на станцията на Parsons Green в Западен Лондон имаше взрив. В събота броят на пострадалите достигна до 30 души, получили ранявания, които не застрашават живота им. По данни на полицията, самоделното взривно устройство не е избухнало в пълна сила. Това е петият терористичен акт във Великобритания за половин година.", "date": "2017.09.17", "title": "Великобритания понижи нивото на терористична заплаха"}
{"url": "https://news.bg/politics/tsvetanov-zatyaga-reditsite-na-gerb-v-dobrich.html", "text": "За месец - два трябва да се върви към избори на постоянно областно и общинско ръководства в Добрич, за да може да се очертае истинският попътен вятър, който трябва да ни доведе до добри резултати през 2019 година. Това заяви в Добрич председателят на ПГ на ГЕРБ и заместник-председател на партията Цветан Цветанов, съобщиха от политическата формация.Припомняме, след като се разгоря , бе сменено цялото ръководство на ГЕРБ в Добрич.В срещата на общинските структури на ГЕРБ от областта с Цветанов участваха народните представители Даниела Димитрова и Пламен Манушев, който е и временен областен координатор на ГЕРБ-Добрич.Цветанов отчете, че Добрич е единствената област, където ГЕРБ отчита занижаване на резултатите от предишни парламентарни избори и тази тенденция трябва да се обърне.\"Трябва да градим основа, която да ни даде възможност общинските съветници, които ще бъдат от Община Добрич да бъдат екипа, който да работи заедно с кмета, който ние ще предложим, и който ще бъде част от това, което ще правим като политика\", каза още Цветан Цветанов. Той подчерта, че за ГЕРБ важно е не само да постигне победа, а целият екип да работи като един юмрук. На местно и областно ниво трябва да направим необходимото, за да привлечем знаещите и можещите хора от всички сфери от цялата област, каза още Цветан Цветанов.Според него, 510 милиона лева повече ще отделя държавата всяка година за увеличението на заплатите в образованието и за ръста на пенсиите, но без да увеличава дефицита. \"В момента имаме излишък, който ще отиде за съфинансиране на европейските проекти. Това, което се стараем да правим ще бъде възможно, благодарение на постигнатия икономически растеж от 3,6%, а към края на годината се очаква да стане 3,9-4%\", заяви вторият в ГЕРБ.", "date": "2017.09.17", "title": "Цветанов затяга редиците на ГЕРБ в Добрич"}
{"url": "https://news.bg/int-politics/nakade-otiva-kim.html", "text": "Какво кара Ким да се конфронтира със света? Дали пък не се опитва да използва това, че Китай си има сега други грижи, за да постигне целта си, пита Петер Щурм в коментар за \"Франкфуртер алгемайне цайтунг\", цитиран от Дойче веле.Последният севернокорейски ракетен тест не може да бъде наречен изненада. По логиката на режима в Пхенян той бе по-скоро отговор на последната резолюция на ООН, затягаща . Одобрение за своята продължителна конфронтационна политика първият ръководител на комунистическата държава Ким Чен-ун получава вече само от ликуващите севернокорейци, изкарвани организирано да тържествуват по улици и площади.Какво обаче подтиква Ким да се държи така? Една от възможните причини за поредицата от ракетни тестове и  можем да открием в Китай. През октомври Комунистическата партия ще проведе своя конгрес - както прави веднъж на 5 години.Този път форумът ще приеме и някои дългосрочни кадрови решения - една голяма част от висшето партийно ръководство ще се оттегли поради старост. Можем да допуснем, че задкулисно вече е решено кои хора ще заемат овакантените места. Но дори и всичко да мине без сериозни противоречия, към момента не можем да сме сигурни, че китайското ръководство ще бъде напълно дееспособно. Това състояние вероятно ще продължи още известно време след партийния конгрес, тъй като на новите хора и тяхното най-близко обкръжение ще им трябва известно време, за да се сработят. Така че дори и да го искаха искрено, в момента  от това да се занимават със своя непокорен съсед от югоизток.Възможно е Ким Чен-ун да се опита да се възползва от тази ситуация и да впечатли света до такава степен, че той да се съгласи на компромис в полза на Ким, вместо да рискува започването на война с непредвидими последствия за Корея, региона и света.Всички, които настояват за такъв компромис, очевидно не разбират, че дори и една мълчаливо признание на Северна Корея за ядрена сила би изпратило много лош сигнал към много други. Така например през тази седмица в  се разгоря сериозна дискусия за това дали да не бъдат върнати в страната американските ядрени оръжия, които отдавна бяха изтеглени от полуострова. Освен това една Япония, въпреки лошите си спомени, свързани с ядрено оръжие, едва ли ще наблюдава безучастно как Ким официализира запазването на \"своята\" атомна бомба. Тези сметки на диктатора не бива да му излизат. В името на световния мир.", "date": "2017.09.17", "title": "Накъде отива Ким?"}
{"url": "https://news.bg/int-economics/rusiya-i-irak-vazstanovyavat-vazdushniya-transport-sled-13-godishno-zamrazyavane.html", "text": "Русия и Ирак възстановиха днес за първи път от 2004 г. насам редовните търговски полети между двете страни, което властите приветстваха като знак за стабилност, която се завръща в разкъсваната от многогодишен конфликт арабска страна, съобщава \"Франс прес\".Самолет на иракските авиолинии е излетял от Багдад в 10:31 ч. местно време и се очаква да пристигне в 14:19 ч. на московското летище \"Внуково\".\"Първият търговски полет пристига днес\", изтъкна говорителят на руската гражданска авиация Сергей Изволский, допълвайки: \"Това е сигнал от страна на иракските власти, че руските граждани могат безопасно да посетят Ирак.\"Двете страни могат също така по-късно да се споразумеят за пътуванията със самолет до иракския град Басра.Русия отмени редовните полети до Ирак през 2004 г., след като нахлуването на САЩ през 2003 г. хвърли арабската държава в тежък конфликт.", "date": "2017.09.17", "title": "Русия и Ирак възстановяват въздушния транспорт след 13-годишно замразяване"}
{"url": "https://news.bg/sport/balgarkite-s-istoricheski-bronz-na-svetovnoto-parvenstvo-po-voleybol.html", "text": "Волейболистките от националния отбор на България за жени до 23 години спечелиха исторически бронзов медал на Световното първенство в Словения, предаде БНТ.Момичетата на Антонина Зетова се наложиха над Доминиканската република с 4:2 (12:15, 15:8, 15:11, 16:18, 15:11, 15:9) в малкия финал.Това е голям успех за България в тази възрастова група, след като на първенството през 2015 година отборът ни завърши на 7-о място.Доминиканската република остана без медал, след като спечели взе сребро през 2013 г. и бронз през 2015 г.Най-ефективни в българския тим бяха Силвана Чаушева с 16 отбелязани точки и капитанката Гергана Димитрова с 15 точки.", "date": "2017.09.17", "title": "Българките с исторически бронз на Световното първенство по волейбол"}
{"url": "https://news.bg/world/ruski-dron-padna-v-donbas.html", "text": "Руски дрон падна на територията на Донбас, предаде Дойче веле.Съобщава се, че става дума за многофункционален безпилотен комплекс \"Орлан-10\", който е катастрофирал поради техническа неизправност край Новогродовка.Уточнява се, че конструкцията на летателния апарат съответства на \"модел, който се произвежда в Русия\".\"Русия често използва в Донбас такива безпилотни летателни апарати за разузнаване и прецизиране на артилерийския огън\", допълват от пресцентъра на украинската армия.Подобни модели по правило се използват в групи от три апарата.", "date": "2017.09.17", "title": "Руски дрон падна в Донбас"}
{"url": "https://news.bg/int-politics/sasht-othvarliha-predlozhenieto-na-putin-za-donbas.html", "text": "Разполагането на миротворчески сили на ООН в Донбас, както предлага Русия, ще задълбочи разделението на Украйна. Това заяви специалният представител на американския Държавен департамент за Украйна - Кърт Волкър, цитиран от Дойче веле.Той подчерта, че сама по себе си идеята за миротворческа мисия сама по себе си е \"интересно предложение\", но международните сили трябва да заменят в зоната на конфликта руските войски и да осигурят неприкосновеността на украинската граница.Предложението на руския президент Владимир Путин предвиждаше разполагане на \"сини каски\" само по т. нар. \"линия на разграничение\" между окупираните от сепаратистите зони и останалата част от украинската територия. Според неговия план границата между Украйна и Русия оставаше без контрол.Същевременно Волкър посочи, че приключването на конфликта в Донбас няма да реши проблема с Крим. Дори Русия да изпълни договореностите от Минск , това няма да доведе до отпадане на санкциите, въведени заради анексирането на полуострова от Москва, заяви Волкър в Киев.", "date": "2017.09.17", "title": "САЩ отхвърлиха предложението на Путин за Донбас"}
{"url": "https://news.bg/world/sbogom-kasini-beshe-neveroyatno-priklyuchenie.html", "text": "Мисията на сондата \"Касини\" около Сатурн завърши ефектно, а създателите й отдадоха почит на своето творение с аплодисменти и малко тъга.За 13-те години от своето космическо приключение \"Касини\" промени радикално представите ни за шестата планета от Слънчевата система и надмина всички първоначални очаквания, напомня Би Би Си.Апаратът \"видя\" чудовищни бури, в атмосферата на Сатурн, изследва взаимодействието на ледените частици в неговите пръстени, направи вълнуващи открития за неговите спътници и дори откри условия за живот на толкова отдалечено от слънчевата топлина място.След като горивото на сондата беше почти изчерпано, изследователите предпочетоха тя да завърши мисията си с гмуркане към гигантската планета, вместо да остане на неконтролиран дрейф. Решението за това беше взето, за да се предпазят от евентуално замърсяване спътниците на Сатурн, особено Енцелад и Титан със забележителната им природна среда.Учените от NASA насочиха сондата към газовия гигант, където тя се разпадна при навлизането в плътните слоеве на атмосферата от високите температури. В тези условия апаратът би могъл да функционира не повече от 45 секунди.Сигналът от \"Касини\" прекъсна точно според предвижданията - в 05:55 ч. калифорнийско време, на 15 септември.Краят на мисията беше обявен от нейния ръководител Ърл Мейз в центъра за управление в Лабораторията за реактивно движение в Пасадена, Калифорния.\"Поздравявам ви всички. Това беше невероятна мисия, невероятен космически апарат и всички вие сте невероятен екип.\" - обърна се Мейз към колегите си. Последваха, аплодисменти и прегръдки. Удовлетворение от постигнатото и малко тъга от края на космическия пратеник, изпратил към Земята безценни открития.В началото на мисията, когато започнаха да пристигат първите снимки от \"Касини\", учените ги нарекоха \"картички от Сатурн\".Първо бяха кадрите от Титан - като оживял фантастичен филм. През 2005 година апаратът спусна към повърхността на спътника малкия робот Хюйгенс. Той засне удивителни пейзажи с потоци от течен метан, обградени от каменисти брегове, езера и реки от течни въглеводороди.Благодарение на \"Касини\" научихме, че на Титан има \"вулкани\", бълващи лед, и огромни дюни с подобен на пластмаса пясък.Тайните на Енцелад се оказаха още по-вълнуващи. \"Касини\" откри, че под ледената му покривка има топъл океан, който може да крие в дълбините си живот. Подобен океан има и на юпитеровата луна Европа, но Енцелад е уникален заради геотермалната си активност.\"Касини\" прелетя между мощни гейзери, изригващи от повърхността на спътника.Учените вече обсъждат възможността за нова мисия, която да изследва тайните на Енцелад.В последния ден на \"Касини\" те се събраха в Калифорнийския технологичен институт и проследиха на огромни екрани сигнала на сондата.Изследователите споделиха емоциите си в този исторически момент.\"Тъжно ми е сега, и през цялата седмица ми беше тъжно. Знаехме, че това ще се случи, \"Касини\" изпълни своята мисия абсолютно точно, както очаквахме от него. Обзалагам се, че сега имаме и уникални данни за атмосферата на Сатурн.\" - споделя ученият от Корнелския университет Джонатан Лунин.\"Когато поглеждам към мисията на \"Касини\", виждам 13-годишен маратон от научни открития. И този последен момент е просто финалната права. Тук ние празнуваме успешното завършване на бягането.\" - коментира доктор Линда Спилкър.След славния край на \"Касини\" на учените ще са нужни десетилетия, за да изучат в детайли получените от апарата данни.\"Шегувахме се, че дори последните няколко секунди на \"Касини\", които са нашето първо запознаване с атмосферата на Сатурн, могат да бъдат тема за дисертация.\" - разказва Майкъл Уоткинс, директор на лаборатория в NASA.А има още толкова загадки и предизвикателства...", "date": "2017.09.17", "title": "Сбогом, Касини! Беше невероятно приключение..."}
{"url": "https://news.bg/crime/shestima-zadarzhani-pri-spetsaktsiyata-v-sofiya.html", "text": "Най-малко шестима са задържани за наркоразпространение при спецакция край София, съобщи БНР. Акцията е на специализирания отряд за борба с тероризма за наркоразпространение.На изхода на магистрала \"Тракия\" тежковъоръжени служители на МВР с бронежилетки и автомати са задържали пътуващите в два автомобила. Арестите нямат връзка с отвличането на Адриан Златков, каквато информация се появи неофициално в събота вечерта. Към момента от МВР не са съобщили каквато и да е официална информация.Спецакцията - обиски и арести, е на четири различни места в София, с участието на служители от Специализирания отряд за борба с тероризма, ГДБОП и от звеното в СДВР \"Кобра\". Петима от арестуваните са задържани на изхода на София, посока Пловдив.Главният секретар на МВР Младен Маринов уточни, че операцията е под ръководството на прокуратурата, но отказа да дава повече подробности. По неофициална информация става дума за преследване на престъпна група, която се занимавала с различни видове престъпна дейност.", "date": "2017.09.17", "title": "Шестима задържани при спецакцията в София"}
{"url": "https://news.bg/world/prodalzhavat-protestite-v-seynt-luis.html", "text": "Втори ден продължават протестите в американския град Сейн Луис, предаде АП. Те избухнаха, след като бивш полицай бе оправдан от съда за застрелването на чернокож.Трагичният инцидент се случи през 2011 г. Полицаят Стокли и партньорът му заподозрели въпросния чернокож за разпространение на наркотици и се опитали да го задържат. След гонитба с коли Стокли го прострелял пет пъти.Пред съда бившият полицай обясни, че заподозреният е държал пистолет преди гонитбата и той се е почувствал в опасност, поради което е стрелял. Обвинението твърдеше, че полицаят е подхвърлил оръжието в колата на застреляния, но според съдията не са представени убедителни доказателства в подкрепа на това твърдение.", "date": "2017.09.17", "title": "Продължават протестите в Сейнт Луис"}
{"url": "https://news.bg/world/nova-burya-v-karibsko-more.html", "text": "В Атлантическия океан в близост до бреговете на Южна Америка и Карибско море, се формира тропическата буря \"Мария\". Това съобщават от Американския център за ураганите.Бурята понастоящем се движи на запад със скорост около 32 км / ч.Освен това метеоролозите издадоха прогноза за засилването на бурята. В началото на следващата седмица, \"Мери\" ще се засили до ураган и ще засегне Вирджинските острови и Пуерто Рико в Карибско море.", "date": "2017.09.17", "title": "Нова буря в Карибско море"}
{"url": "https://news.bg/regions/pochitame-sv-machenitsi-sofiya-vyara-nadezhda-i-lyubov-2.html", "text": "Днес православната църква почита светите мъченици София, Вяра, Надежда и Любов. На днешния ден се отдава почит и на добродетелите, които те олицетворяват в живота на християните - мъдростта, вярата, надеждата, любовта.Според преданието, през втората половина на ІI в. в Рим живяла благочестивата християнка София. Трите й дъщери носели имената на християнски добродетели - Вяра, Надежда и Любов. Благочестивата жена ги възпитавала в любов към Исус Христос.Майката и дъщерите й не скривали своята християнска вяра и я изповядвали открито.Наместникът на Антиох донесъл за това на император Адриан (117-138), който заповядал да ги доведат веднага при императора. Когато те дошли, всички присъстващи се изумили от спокойствието им: сякаш са ги повикали на светло тържество, а не на изтезание.Адриан се опитал да ги убеди да принесат жертва на богинята Артемида, но младите момичета (Вяра била на 12 години, Надежда - на 10, а Любов - на 9 години) останали непреклонни. Тогава императорът заповядал да ги изтезават жестоко, а майката била принудена да гледа нечовешките страдания на децата си. Но тя проявила необикновена сила през цялото време.Не издържали и на изтезаниятаТрите момичета били умъртвени от изтезанията, а императорът разрешил на света София да вземе телата на дъщерите си и да ги погребе.Три дни след кончината на децата си умряла и майка им, която също била погребана при тях.Църквата почита и света София като мъченица, защото като майка тя е изживяла със сърцето си ужасните мъчения за Христа на своите възлюбени дъщери. Мощите на светите мъченици София, Вяра, Надежда и Любов почиват от 777 г. в Елзас, Франция.Днес имен ден празнуват всички, които носят името Вяра, Любов, Надежда, София (означава - мъдрост), Верадин, Верин, Драган, Драго (мил, обичан), Драгой, Драгомир, Люба, Любен, Любомир, Любомира, Севда.Днес празнуваме и Деня на град София.", "date": "2017.09.17", "title": "Почитаме св. мъченици София, Вяра, Надежда и Любов"}
{"url": "https://news.bg/world/v-palestina-may-shte-ima-obshti-izbori.html", "text": "В Палестина май ще има общи избори, предаде Ройтерс. Те ще са първите от 2007 г.До тях се стигна след като от Хамас посочиха, че са готови да преговорят с движението Фатах.Освен това от Хамас са съгласни да разпуснат административния комитет на Газа.Между двете фракции избухна война през 2007 г. за ивицата Газа. Хамас успя да установи контрол над тази територия, а Западният бряг е управляван от Фатах на президента Махмуд Абас.Досега бяха направени няколко неуспешни опита да бъдат помирени Хамас и Фатах.", "date": "2017.09.17", "title": "В Палестина май ще има общи избори"}
{"url": "https://news.bg/world/sasht-s-natisk-za-parizhkoto-sporazumenie-za-klimata.html", "text": "САЩ за пореден път обявиха, че ще се изтеглят от Парижкото споразумение за климата, ако то не се промени, съобщи АП.От своя страна в. \"Уолстрийт джърнъл\" разкри, че Белият дом няма да предоговаря Парижкото споразумение, а ще опитат да преразгледат условията, за които могат да поемат ангажимент в рамките на настоящото споразумение.Водещото делово издание се позовава на Мигел Ариас Канете, високопоставен европейски представител по климата.", "date": "2017.09.17", "title": "САЩ с натиск за Парижкото споразумение за климата"}
{"url": "https://news.bg/world/abe-misli-za-predsrochni-izbori-v-yaponiya.html", "text": "Японският премиер Шиндзо Абе, който оглавява управляващата Либерално-демократическата партия (ЛДП), може да обяви през септември разпускането на долната камара на парламента.Така Страната на изгряващото слънце ще се отправи към предсрочни избори. Това съобщиха в неделя, водещи японски медии, позовавайки се на източници в правителството и управляващата коалиция.Съгласно действащото законодателство мандатът на депутатите от долната камара изтича след 15 месеца, след което трябва да се проведат избори.С подобен ход премиерът ще се опита да засили позицията си, която е  нестабилна поради резкия спад на рейтингите на правителството след серията от скандали.В момента е известно, че премиерът Шиндзо Абе ще лети до Ню Йорк, за да участва в годишната сесия на ООН.Там той ще търси подкрепа срещу ескалацията на ядрените амбиции на Северна Корея.", "date": "2017.09.17", "title": "Абе мисли за предсрочни избори в Япония"}
{"url": "https://news.bg/world/pravitelstvena-kriza-v-islandiya.html", "text": " Исландия изпадна в правителствена криза. Причината е педофилски скандал, предаде АП.Нови избори бяха предложени за 4 ноември. Тази дата все пак трябва да бъде одобрена от парламента.От своя страна президентът Гудни Йоханесон прие оставката на премиера Бярни Бенедиктсон.Той се оттегля, след като стана ясно, че неговият баща се е опитвал да ходатайства за изчистването на досието на мъж, който е бил осъден на пет и половина години затвор през 2004 г. за сексуални посегателства срещу непълнолетната си доведена дъщеря.", "date": "2017.09.17", "title": "Правителствена криза в Исландия"}
{"url": "https://news.bg/world/mazh-otkri-ogan-v-bar-v-germaniya-ubi-dvama-mazhe-i-rani-tezhko-dve-zheni.html", "text": "Двама души са били убити, а други двама са били ранени, след като мъж е открил огън в бар в баварския град Траунройт вчера вечерта, съобщи местната полиция, цитирана от германските медии.Уточнява се, че мъжът е влязъл в бара около 22:30 часа местно време (23:30 българско) и започнал да стреля.Застрелял е двама мъже, докато две жени са били тежко ранени, но са в стабилно състояние в болница.Стрелецът е успял да избяга, като днес беше задържан от полицията след голяма операция по издирването му с десетки автомобили и хеликоптер. Той е 62-годишен местен жител, чиято самоличност не беше разкрита.Мотивите за стрелбата засега са неизвестни. ", "date": "2017.09.17", "title": "Мъж откри огън в бар в Германия, уби двама мъже и рани тежко две жени "}
{"url": "https://news.bg/int-politics/islyamistite-zovat-valtsi-edinatsi-da-deraylirat-vlakove-i-da-palyat-gori-v-evropa.html", "text": "Френските специални служби са засекли, че пропагандата на джихадистите през последните три месеца се е съсредоточила върху подстрекаването на \"вълци единаци\" да предизвикват дерайлирането на влакове в Европа, а също и горски пожари и отравяне на храни, съобщават френски медии.Това е очевидна промяна в стратегията на терористичните групировки, тъй като доскоро те основно призоваваха да се прегазват хора с превозни средства и да се атакуват униформени служители по сигурността. През юли специализираната разузнавателна група SITE, която наблюдава радикалните ислямистки групировки по света, вече предупреди, че терористичната групировка ДАЕШ (\"Ислямска държава\") насърчава своите бойци да причиняват щети чрез дерайлирането на влакове и взривяването на газопроводи или петролопроводи.През август \"Ал Кайда\" също беше дадена за пример за подстрекаването на \"вълци единаци\" да организират действия за саботаж на жп линии на Запад чрез използването на материали, които са лесно достъпни.Според френската полиция транспортната инфраструктура и средства имат \"много структурни слабости\" и са \"привилегирована мишена\", особено гарите. Туристическите места също трябва да се наблюдават по-бдително, тъй като в случай на атентат има потенциал за повече човешки жертви.", "date": "2017.09.17", "title": "Ислямистите зоват \"вълци единаци\" да дерайлират влакове и да палят гори в Европа"}
{"url": "https://news.bg/politics/da-balgariya-skochi-ostro-sreshtu-poseshtenieto-na-glavniya-prokuror-na-rusiya-u-nas.html", "text": "Партията на бившия правосъден министър Христо Иванов \"Да, България!\" се противопоставя остро на посещението на генералния прокурор на Руската федерация Юрий Чайка в страната ни.Според тях \"полуконспиративният характер на това мероприятие е опит за заобикаляне на българското обществено мнение, но е и израз на тоталната липса на легитимност на подобно действие\".В позицията на партията се подчертава, че Чайка не бил обикновен представител на Руската федерация и срещата с него не била част от регулярните и необходими двустранни отношения.\"Първо като министър на правосъдието и после като генерален прокурор, г-н Чайка е централно действащо лице в изграждането на авторитарния режим на Путин в Русия. Той е лицето на погазването на върховенството на правото и човешките свободи, репресията срещу медиите и опозицията, толерирането на корупцията и злоупотребата с власт и на задушаването на руската демокрация\", настояват от \"Да, България!\".Чайка също така бил сред основните отговорни за актове на международна агресия и нарушения на международното право, държавно допустителство на политически убийства, замитане на следите на огромен брой политически и държавно организирани престъпления на Путиновия режим.Срещу Чайка и неговото семейство имало и подозрения за корупция, чието разследване се спирало от него самия.\"Поддържането на контакти с Чайка не е въпрос на необходим протокол. Справка на страницата на Генералната прокуратура на РФ показва, че - с изключение на Унгария - други страни от ЕС не осъществяват подобни контакти в последните няколко години. Става дума за персонално предпочитание от страна на г-н Сотир Цацаров. В този смисъл, тук не говорим за инцидентен дипломатически конфуз, а за нагла демонстрация на това с кого настоящото ръководство на българската прокуратура намира организационно и ценностно сродство\", коментират още от партията на Христо Иванов.Според тях макар и в неизмеримо по-малък мащаб, българската прокуратура под ръководството на Цацаров също е превърната в инструмент за потъпкване на върховенството на правото и свободата в страната ни.От партията припомнят думите на председателя на Венецианската комисия, че българската прокуратура е изградена по съветски образец и не само не се бори с корупцията, а е източник на корупция.\"С нейно участие и с нейно съгласие в страната ни се извършват престъпления, все по-често криминално се експроприират активи и се задушава свободата на предприемачеството, осъществява се нарастващ натиск срещу свободата на словото и политическата опозиция. Подобно на г-н Чайка и г-н Цацаров се възползва от сталинския модел на безотчетност на прокуратурата, за да блокира разследвания срещу себе си, свои приближени и свои политически и икономически патрони\", подчертават от \"Да, България!\".Всъщност Цацаров се срещал със своя първообраз - и като организация на работата в прокуратурата, и като доминираща организационна култура, и като лични ценности.„България е унизена не просто да бъде прокурорска република, но отново да стане 16-а прокурорска република\", категорични са хората на Христо Иванов.\"Да, България!\" заявява, че Чайка не е добре дошъл на територията на европейска България и това е позорен акт.", "date": "2017.09.17", "title": "\"Да, България!\" скочи остро срещу посещението на главния прокурор на Русия у нас"}
{"url": "https://news.bg/world/erdogan-shte-se-vidi-s-tramp-v-sasht.html", "text": "Турският президент Тайип Ердоган ще лети до Ню Йорк, където ще се срещне с ръководителя на Белия дом Доналд Тръмп, предаде АП.Освен това той ще говори пред 72-ата сесия на Общото събрание на ООН. Посещението на турския лидер в САЩ ще продължи до 22 септември.Основната тема на речта му на 19 септември ще бъде ситуацията в района на Рахин в Мианмар, където в резултат на насилието в края на август бяха убити повече от 400 души.Около 300 000 мюсюлмани от рохинския етнос избягаха в Бангладеш. Анкара призовава това, което се случва в Мианмар, да се смята за геноцид срещу мюсюлманите. Анкара вече показа, че не вярва, че ООН и цялата световна общност не обръщат необходимото внимание на този проблем.По-късно през следващата седмица Ердоган и Тръмп ще се срещнат. Според пресслужбата на Белия дом техните разговори са насрочени за четвъртък, 21 септември. Двамата държавни глави ще обсъдят редица въпроси и проблеми като борбата с Ал Кайда, Ислямска държава и ситуацията в Сирия.", "date": "2017.09.17", "title": "Ердоган ще се види с Тръмп в САЩ"}
{"url": "https://news.bg/world/oon-dava-usd7-2-mln-na-kuba.html", "text": "Световната продоволствена програма на ООН ще отпусне 7,2 милиона долара на Куба под формата на продоволствена помощ.Островът на свободата пострада в края на миналата седмица от опустошителния ураган \"Ирма\", съобщи в Хавана изпълнителният директор на организацията и бивш губернатор на Южна Каролина Дейвид Бейзли.Според него в подобни моменти трябва да се загърбят политическите различия и да се работи за благото на пострадалите.Отпуснатата помощ ще помогне на 664 000 кубинци през следващите четири месеци.Русия също помогна на Куба.", "date": "2017.09.17", "title": "ООН дава $7,2 млн. на Куба"}
{"url": "https://news.bg/politics/fandakova-vyarva-che-nikoy-nyama-da-raboti-sreshtu-interesite-na-stolitsata.html", "text": "Само след няколко месеца София ще бъде не само европейска столица, а ще е столицата на Европа. Милиони очи ще са отправени към нас. Нашата задача е да покажем възможностите на София за бизнес и по-добър живот.Това каза столичният кмет Йорданка Фандъкова при откриването на тържествената сесия на Столичния общински съвет (СОС) по случай 17-ти септември - празника на София.В речта си кметът отбеляза, че това, което гостите на града ще видят, е един от най-бързо развиващите се градове в света, град на образованите и подготвени хора, град на иновациите, град с история.\"Вярвам, че никой от нас няма да работи срещу интересите и името на града ни\", посочи Фандъкова и допълни: \"Не е лесно да се представим достойно, изисква се много работа, но ако имаме любов и мъдрост в решенията, които взимаме, аз вярвам, че ще се справим заедно.\"От своя страна председателят на СОС Елен Герджиков поздрави всички софиянци, всички хора, които живеят в града, които учат, работят или просто са гости на София.Той благодари на гражданите за търпението по време на изпълнението на амбициозната строителна и инвестиционна програма. По думите му, тя наистина създавала известно затруднение в придвижването.\"Всички знаем, че това е неизбежно и тази програма е важна за бъдещето и за това София да стане още по-удобна, още по-зелен и още по-предпочитан за живеене град. Искам да благодаря на нашите съграждани за гражданската им активност и за участието им при взимането на решения. Все повече граждански организации се включват в процеса на взимане на решения, в процеса на дискусиите и това е добре за града и за нашето общество. По този начин и решенията, които се взимат, са наистина по-мъдри, по-дългосрочни, по-устойчиви и по-значими за нашия град\", отбеляза той.По повод празника на града бяха връчени отличията на Столична община на посланици и дейци, допринесли със своите дела за материалното и духовното израстване на града. Сред отличените бяха Владимир Кисьов, проф. Васил Николов, рок група \"Щурците\", хор \"Христина Морфова\", проф. Ива Петкова, балет \"Арабеск\", посланика на Холандия Н. Пр. Томас ван Орсхот.", "date": "2017.09.17", "title": "Фандъкова вярва, че никой няма да работи срещу интересите на столицата"}
{"url": "https://news.bg/world/arestuvaha-vtori-zapodozryan-za-atentata-v-metroto-v-london.html", "text": "Втори заподозрян е бил арестуван във връзка с атентата в метрото в Лондон в петък, при който бяха ранени 30 души, съобщи британската полиция, цитирана от британските медии.21-годишният мъж бил арестуван в западното лондонско предградие Хаунслоу снощи малко преди полунощ.Той бил задържан по силата на британския закон за тероризма и отведен в полицейски участък.Вчера през деня британската полиция арестува 18-годишен мъж в пристанищния град Дувър и обискира сграда в градчето Сънбъри край Лондон във връзка с атентата.", "date": "2017.09.17", "title": "Арестуваха втори заподозрян за атентата в метрото в Лондон"}
{"url": "https://news.bg/politics/proektat-na-slavi-trifonov-e-obrechen-spored-koshlukov-politikata-ne-bila-samo-shou.html", "text": "Политика не се прави само с шоу. Рейтингът не се прелива във вот. Иначе и Азис щеше да е премиер.Това коментира Емил Кошлуков пред Нова телевизия във връзка със заявката на шоумена Слави Трифонов за влизане в политическия живот чрез издирването на хората, които могат да управляват страната ни и да ни измъкнат от 27-годишната каша.\"Едно е да си на екрана, друго е да си на улицата\", коментира още Кошлуков.Според него евентуалната бъдеща партия на Трифонов ще успее да вкара депутати в следващ парламент, но след това бързо щяла да изчезне.", "date": "2017.09.17", "title": "Проектът на Слави Трифонов е обречен според Кошлуков, политиката не била само шоу  "}
{"url": "https://news.bg/crime/aleksey-petrov-obvini-bivsh-zam-glaven-prokuror-che-e-shapka-na-otvlichaniyata.html", "text": "Бившият съветник в Държавната агенция \"Национална сигурност\" (ДАНС), а понастоящем преподавател по корпоративна сигурност в УНСС Алексей Петров обвини бившия заместник главен прокурор Бойко Найденов, че бил \"шапка на отвличанията в България\".\"Той не търси похитителите, а търси на кого да припише престъплението\", коментира Петров пред Нова телевизия.По думите му, преди години Найденов му се молел да му съдейства, за да получи високия пост в прокуратурата.\"Той ми носеше ракетата за тенис. Молеше ме да убеждавам тогавашния главен прокурор Велчев, че е много подходящ за поста\", твърди Петров.Той смята, че е стигнал до подсъдимата скамейка, защото бил \"неудобен\".\"Ако си работил по най-добрия начин за службите, лесно можеш да се превърнеше в обвиняем\", казва още Петров.От своя страна Бойко Найденов, който понастоящем е в ръководството на партията АБВ, категорично отрече твърденията на Алексей Петров.Той се закани да съди Петров. \"През цялото време групата за похищения е знаела за проследяването\", коментира ексобвинителят за разследването срещу бандата за отвличания \"Наглите\".Найденов разкри още, че някои от задържаните сред тях казали, че са заравяли парите от откупи на Витоша.Бившият зам.-главен прокурор разкри, че по негово време е имало теч на информация и по друго ключово разследване - срещу автокрадци.", "date": "2017.09.17", "title": "Алексей Петров обвини бивш зам. главен прокурор, че е \"шапка на отвличанията\" "}
{"url": "https://news.bg/comments/komitet-za-osvobozhdenie-na-levanta-novata-islyamska-darzhava.html", "text": "Освобождаването на Мосул и Тел Афар, слуховете около смъртта на Ал-Багдади - \"Ислямска държава\" е в режим на свободно падане. На 1-ви септември Стария град на Ракка, бивша нейна столица, премина в ръцете на Сирийските демократични сили (СДС) - арабо-кюрдската коалиция, подкрепяна от Вашингтон. Два дни по-късно \"Ислямска държава\" трябваше да предаде на силите на режима и град Акербат, последната й стратегическа позиция в централната провинция Хама.Докато силите на Башар Асад се движат с пълна скорост към последната й столица в провинция Дейр ез-Зор, \"Ислямска държава\", която от четири години тероризира региона, скоро може да остане без крепост. Преследвани неуморно от международната коалиция и шиитските милиции, нейните бойци, оттеглили се в пустинна зона на границата между Ирак и Сирия, виждат, че амбицията им да изградят една автономна \"държава\" е сведена почти до нула.Боевете все още бушуват и никой не мисли да се поздравява предварително с крайния успех. Но многобройните бойци на нескончаемия сирийски конфликт започват да се замислят за времето след \"Ислямска държава\" и често го правят с малко повече оптимизъм, коментира френският ежедневник Le Nouvel Observateur . Наблюдателите са единодушни, че последователните загуби на територии няма да обезкуражат джихадистите и акцентират върху риска, че те продължават борбата си \"извън стените\" под знамето на \"Ислямска държава\"... или под нечие друго. Някои започват да си задават въпроса дали не се оформя нова коалиция на сирийския бунт: Хаят Тахрир аш-Шам (\"Комитет за освобождение на Леванта), наричан още HTS или Hetech, по моделa на пейоративния акроним на ДАЕШ.Hetech, еманация на \"Ан-Нусра\"В статия, публикувана в края на август в британския вестник Independent, експертът по Близкия Изток Ахмед Алтиндал от антитерористичната тинк-танк организация Integrity UK алармира за \"групата, към която дезертьорите от \"Ислямска държава\" са на път да се присъединят\".\"Мнозина очакват, че в отчаянието си \"Ислямска държава\" ще се върне към статута на една обикновена бунтовническа сила, както се случи с \"Ал-Кайда\" в Ирак след разгрома й от сунитските милиции на Анбар през 2007 г.\", пише близкоизточният анализатор. \"Има вероятност част от бойците й да потърсят сближаване със сирийския \"франчайз\" на \"Ал-Кайда\" - \"Хаят Тахрир аш-Шам\".\"Без да сме в състояние да кажем дали тези обединения са естествен начин за втърдяване на линията на HTS, заплахата от тази коалиция и нейните терористични амбиции не трябва да бъде подценявана. Определянето й като умерена групировка би било ужасна грешка.\"Еманация на покойния Фронт \"aн-Нусра\", бивш съперник на \"Ислямска държава\" в Сирия, тясно свързан с \"Ал-Кайда\", \" Комитет за освобождение на Леванта\" се ражда на 28 януари тази година в Идлиб (Северозападна Сирия) след евакуацията на Халеб. Той е резултат от сливането на пет ислямистки бунтовнически групи, сред които наследниците на \"Ан-Нусра\" и на фронта \"Ансар ад-Дийн\" (\"Защитници на вярата\"). Нова \"марка\", която представлява последен шанс за бунт срещу Асад и окончателно подриване на сирийската свободна армия от салафиститe. В месеците след създаването си Hetech, който доминира в района между Халеб и Хама по протежение на турската граница, интегрира все повече групи , включително и най-радикалната фракция на съперническото движение \"Ахрар аш-Шам\" ( \"Ислямско движение на свободните хора в Сирия\")\"Това е класика: когато едно движение има достъп до ресурси и събиране на фондове, то взема преднина\", обяснява геополитическият наблюдател Фредерик Пишон, специалист по Сирия. \"Ан-Нусра\" винаги е бил предпазлив, извъртя се в отношенията си с \"Ислямска държава\" и Запада, за удари срещу който никога не е призовавал. Да си припомним, че падането на Идлиб през пролетта на 2015 г. беше улеснено от мълчаливото споразумение между Саудитска Арабия, Катар и Турция\".\"Но днес няма повече двусмислия: най-радикалните фракции надделяха. В тази революция, както и в други, демократите загубиха - а някои дори бяха заклещени между зъбчатките на машината.\"Нова фабрика за джихадисти?За 6 месеца HTS успя да вдигне ислямистки бунт, деморализиран от падането на източен Халеб. От февруари новата салафистка коалиция провежда зрелищни операции в Дера и Хомс. На 11 март две камикадзета се взривиха в центъра на столицата Дамаск, убивaйки десетки шиитски поклонници. Междувременно Hetech координира въоръжени офанзиви не само в Хама, но и в източен Дамаск, с помощта на пропагандната си медия Ebaa News.На 22 август HTS обяви, че е взела под контрол всички местни съвети на \"освободената зона\". Това предполага власт над обществените услуги и по-специално на разпределянето на хуманитарни ресурси, изпратени от Турция, с желание да се избегне масивен приток на бежанци на границата. Към днешна дата групировката би трябвало да наброява близо 30 000 бойци, от които две-трети в провинция Идлиб, според статия на Фабрис Баланш, експерт по Близкия изток, за Washington Institute. Зона с 2 млн. жители, която рискува да се превърне в новата \"фабрика за джихадисти\" на Сирия, предупреждава той.Оглавявана съвместно от бившия основател на \"Ан-Нусра\" Абу Мухаммад ал-Джулани (самият той бивш кадър на \"Ислямска държава\") и бившия лидер на \"Ахрар аш-Шам\" Абу Джабер, Hetech си остава една своеобразна мъглявина. Сред групите, които се присъединяват към нея, една фракция особено тревожи Пекин: Ислямистка партия на Туркестан - уйгурски бойци, мюсюлмани и тюрки, дошли от западен Китай, които вече се опитаха да пробият обсадата на Халеб в края на 2016 г. под бдителното око на Анкара. Целта им е да създадат велик тюркски халифат в Централна Азия.HTS, пише Ахмед Алтиндал, \"няма никакво желание да обединява Сирия и сирийците го знаят\": групировката пропагандира насилствена и недемократична линия, налагайки своя закон на сунитското население, но не по начина, по който го правеше \"Ислямска държава\" навремето.\"От стратегическа гледна точка, дългосрочните цели на \"Ал Кайда\" и \"Ислямска държава\" са едни и същи: създаването на ислямска държава в съответствие с техните социални и религиозни виждания\", подчертава за Le Nouvel Observateur Никола Енин, специалист по контра-тероризъм. \"Но в методите на действие си противоречат изцяло. \"Ислямска държава\" е тоталитарна, иска сама да контролира териториите и няма нито съюзници, нито приятели. Онези, които не са с нея, са врагове и трябва да бъдат атакувани.\"\"ДАЕШ развива хилядолетна, апокалиптична перспектива, докато HTS, точно обратното, не говори за халифат\", добавя Фредерик Пишон. \"Също така е държава в държавата, но управлява по-фино, по-умело от ДАЕШ, без религиозна полиция. Имa разлика в нивото.\"Нещо повече, няколко града под контрола на Hetech показаха, че отхвърлят ДАЕШ с демонстрации, а жителите на Саракеб, на изток от Идлиб, стигнаха дори дотам да прогонят джихадистите. \"Коалицията контролира малка и недостъпна територия, което не е устойчиво в дългосрочен план. Те не успяха да се разрастнат до крайбрежието и живеят чрез излаза на турската граница\", продължава Пишон. \"Революцията свършва, ако падне крепостта на Идлиб.\"\"Не се опитвайте да контролирате територии\"Ахмет Алтиндал е категоричен: За няколко месеца HTS се превърна в най-атрактивната салафистка групировка и има \"доказателства\", че много бойци на ДАЕШ дезертират, за да се присъединят към нея. През август HTS е трябвало да улесни влизането на 100 бивши членове на ДАЕШ в град Идлиб. Иска ли Hetech в крайна сметка да се възползва от поражението на ДАЕШ, за да я претопи?Никола Енин е скептичен: \"Провъзгласяването на халифата (от ДАЕШ ) беше страхотен двигател за вербуване, особено на младежите, по-склонни да следват емоциите, отколкото разума. \"Ал- Кайда\" се опитва да се впише в мейнстрийма на бунтовническите съюзи, с цел да ги направи постепенно \"джихадосъвместими.\" HTS трудно ще се разпростре в източна Сирия.\"Сегашната ситуация в провинция Идлиб е поляризирана, като някои бунтовнически групи се присъединяват към програмата за реинтеграция на руснаците, но други стават все по-радикални и се приближават до позициите на джихадистите, подкрепяни от HTS.Какво търси Hetech? Да не се разрастне териториално, според Фабрис Баланш, който посочва все още силното влияние, въпреки новите етикети, на препоръките на лидера на \"Ал-Кайда\" Айман аз-Зауахири:\"Абу Мухаммад ал-Джулани добре разбира, че веднъж ДАЕШ да бъде победена и коалицията, водена от Съединените щати, но също така Русия, Турция и Иран, ще обърнат оръжията си към неговата групировка. Може би има само година - две пред себе си\".\"Неговата цел не е да създаде постоянен ислямски емират в района на Идлиб, а по-скоро да създаде база за набиране на джихадистката си армия, в съответствие с принципите на Аз-Зауахири: Стратегията на джихад за Шам (\"Велика Сирия\") трябва да се съсредоточи върху партизанската война, а не да се опитва да задържа територии. \"След години на предпазливост и на двойнствена игра с международната общност би ли могъл \"франчайзът\" на \"Ал- Кайда\" отново да застраши Запада с атаки в чужбина? \"Не можем да изключим хипотезата\", казва Фредерик Пишон. За Фабрис Баланш коалицията дори трябва да реагира възможно най-бързо, без да чака пълното унищожаване на \"Ислямска държава\": \"HTS укрепва всеки ден и да се осланяш на съперниците им няма да е достатъчно, за да им се противопоставиш\", заключава той. \"Международната общност трябва да следва същия подход срещу HTS в Идлиб, който следваше срещу \"Ислямска държава\" в Ракка и на други места.\" Ако не го направи днес, по-късно ще плати много по-висока цена.\"", "date": "2017.09.17", "title": "\"Комитет за освобождение на Леванта\" - новата \"Ислямска държава\"?"}
{"url": "https://news.bg/regions/vseki-ostavya-svoya-beleg-varhu-grada-i-zhivee-svoyata-istoriya-ubedena-jordanka-fandakova.html", "text": "Тържествен водосвет и празничен камбанен звън събра столичани и гости на града по повод празника на София. На официалната церемония с военни почести бе издигнато и знамето на София.При базиликата \"Св. София\" тържествена реч произнесе кметът на столицата Йорданка Фандъкова. \"Честит празник на вярата, надеждата, любовта и мъдростта. Ден, в който градът ни, заедно с храма, дал името му, чества своя празник.\"Св. София\" - пази спомена от основите на църкви още от 4-ти век и спомена за събития, променили европейската история. Да, София е древен град, но е град с млад дух с много енергия и много сила. Това са силата и енергията на неговите хора\", обърна се към гражданите и гостите на града столичният кмет.\"София предизвиква с възможностите, които дава. Всеки оставя своя белег върху града и живее своята неповторима софийска история, защото в София се живее. Защото градът е общност и няма нито пътища, нито домове без хора\", каза още столичният кмет. Тя благодари на столичани за усилията да пазим, за желанието да правим, за хъса да искаме повече за своя град.\"В този прекрасен ден ви пожелавам да сте здрави, нека имаме мъдростта да различаваме правилното от неправилното и силата да избираме доброто, както за големите решения, пред които сме изправени, така и във всекидневните ни малки избори, в отношенията ни един към друг. Нека изберем да бъдем добри хора, да си помагаме един на друг и да вървим заедно. Нека Бог да пази София\", каза още в тържественото си слово кметът Фандъкова.Празничният водосвет бе отслужен с благословението и молитвеното присъствие на Негово светейшество българския патриарх Неофит от архимандрит Герасим, главен секретар на Св. Синод.На тържествената церемония присъстваха председателят на Народното събрание Димитър Главчев, президентът Румен Радев, народни представители, общински съветници.", "date": "2017.09.17", "title": " Всеки оставя своя белег върху града и живее своята история, убедена Йорданка Фандъкова"}
{"url": "https://news.bg/world/evakuiraha-patnitsite-ot-samolet-na-parizhkoto-letishte-sharl-dyo-gol.html", "text": "Полицията е евакуирала пътниците от самолет на British Airways на летище \"Шарл дьо Гол\" в Париж, съобщават световните информационни агенции.Впоследствие от френската полиция обявиха, че тревогата е фалшива.Пътниците са били евакуирани преди излитането на самолета за британската столица Лондон от съображения за сигурност.Обучени кучета са проверили самолета, като не е била открита никаква заплаха, уточниха още от полицията, като са отменили тревогата.", "date": "2017.09.17", "title": "Евакуираха пътниците от самолет на парижкото летище \"Шарл дьо Гол\""}
{"url": "https://news.bg/your-voice/matematicheska-paralelka-s-klasen-rakovoditel-si-nameri-uchilishte.html", "text": "Когато вярваш в нещо, а накрая се окаже, че всичко е илюзия, когато се разочароваш от системата, когато видиш, че не можеш да я промениш или пребориш... Когато видиш, че не си сам в борбата.. Накрая... резултата е ново начало! На ново място със същите хора. С надежда и малко страх, но без грам съжаление.Историята е дълга и се развива цяло лято... Даже истинското начало беше точно днес, миналата година. 15ти септември, 2016 година. Вълнение и трепет! С Иво вървим към елитното 125то СУ Боян Пенев, спомням си как бях облечена, даже къде точно бях паркирала. Толкова се вълнувах! След две години мъки, курсове и не-приемане в СМГ, Иво беше приет да учи в 125то училище. Чисто, красиво, ремонтирано... Страхотно! А той - в една от двете математически паралелки, държал изпит и всичко, както си му е реда. Силно съм впечатлена, че паралелките са цели 8. Голям наплив, голямо нещо. Това води до още по-голямо вълнение и радост.На този ден се запознахме с НЕЯ - причината за нашето желание да не се съгласим със системата. Госпожа Правда Найденова. Не знам защо, когато за първи път прочетох името й, си я представих като 50 годишна, сериозна жена, с къса черна коса. Някак си, името Правда допринесе. Оказа се, че това е 30 годишна, амбициозна, добра, мила, справедлива, умна, знаеща жена с дълга руса коса. Тя плени децата. Беше с тях по 13 часа седмично. И това не беше достатъчно. Помъкна ги на походи по планините през уикенда. Викаше ги извънредно в училище, за да ги подготвя за състезания. И всички деца ходеха. С желание!Тя направи група във Вайбър с децата. Там обсъждаха задачи и домашни. Участваше активно във фейсбук страницата на класа. Беше винаги на разположение. За деца и за родители.Тя стриктно следеше оценките на децата по другите предмети. Поставяше им срокове, за да се подготвят по история, например, за да оправят четворката от последното изпитване. Говореше с другите учители за проблемите на децата. Общуваше активно с тях по всякакви въпроси.На първата родителска среща тя ни каза \"Аз имам 27 служебни деца и 2 лични\". И така се оказа наистина. След тежкия четвърти клас, който имаше Иво (кофти клас, заяждане, рев, незаинтересована учителка и нежелание да ходи на училище), аз бях изключително благодарна, че попаднахме на госпожа Найденова. И не бях само аз. Живеейки в този розов облак от спокойствие и очакване на лятната ваканция, изведнъж до нас, родителите, достигна информация, че госпожа Правда Найденова е на срочен договор, който няма да бъде подновен. На нас това ни беше разяснено около 10 дни преди края на учебната година, тоест - началото на юни.Ситуацията беше \"жените плачат, пищят децата\". Оказа се, че не само аз съм силно впечатлена от Правда Найденова и нейната работа през учебната година. Последваха дълги нощи в обсъждане на ситуацията с другите родители, притеснения и стратегии.Организирахме родителска среща с директорката на училището почти веднага, след като разбрахме. Искахме да разберем причините и да обърнем процеса, ако можем. Не съм и предполагала, че е възможно за клас от 27 деца, да се появят 40 родители за родителска среща. Насреща ни стояха временно изпълняващ длъжността директор Венелина Николова, заместник директор Стефка Петрова, г-н Димитър Димитров - учител по математика и един от създателите на математическата школа на 125-то училище и г-жа Юлия Душкова - учител по математика.С други думи - сериозна подготовка и сериозни опоненти. За да е по-цветна картинката, нашата г-жа Найденова беше сложена на един стол в ъгъла, за да слуша и гледа на живо собственото си бичуване. Само ще кажа, че срещата започна в 18:30 и приключи в 21:30. Три часа говорихме, спорихме и се опитвахме да разберем защо в днешно време един млад, способен, амбициозен, мотивиран, обичан учител е нежелан в едно, така известно като елитно училище. Смислен отговор не получихме. Имаше зле скалъпени обвинения за несвършена работа, които ние отхвърлихме лесно с факти. Забравих да кажа, че си направихме труда да извадим постиженията на децата от състезания по математика през изминалата година и резултата беше три листа списък с имена, медали и грамоти.С две думи на родителската среща стана ясно, че има обявен конкурс за учител по математика и информатика и при желание от страна на г-жа Найденова, тя може да се яви на него. Интересен факт беше, че необходимостта от конкурс за точно такъв учител, по информатика и математика, беше породена от факта, че 125-то СУ е обявено за иновативно училище на база на създадената интерактивна стая за обучение по математика. В тази стая е необходимо да има квалифицирани кадри, които да могат да обучават децата, което е било и изискването към училището от МОН. Използвани са документите на г-жа Найденова. Разбира се, с нейно знание и съгласие. И какво се получава - не стига, че имаш нужната квалификация, за да допринесеш училището да се превърне в иновативно, а именно това е причината да не ти подновят договора, защото си на длъжност \"учител по математика\", а е необходим \"учител по математика и информатика\". Знаехме кой ще спечели конкурса още преди да е протекъл, така и стана - млад учител, мъж, пожелаваме му успех в бъдещите начинания. Родителската среща свърши и на нас ни стана ясно, че положението е \"надежда всяка тука оставете\". Не беше възможно г-жа Найденова и децата ни да продължат щастливото си и безгрижно съвместно съществуване на територията на 125-то училище.Веднъж се пошегувах, че ще напиша обява, която да гласи \"Математическа паралелка с класен ръководител си търси училище\". Посмяхме се малко... После си дадохме сметка, че децата се сработиха много добре помежду си и с госпожа Найденова. Май това не беше толкова лоша идея...Питайки се леко плахо и вече на сериозно, дали бихме предприели подобна крачка, започнахме да търсим училище. Първи опит - неуспешен... Училището чудно, близко - пак в кв. Младост, малко, директорката симпатична, влезе ни в положението, прояви желание. Но.. не се получиха нещата. Това не ни отказа. Следващото училище, в което отидохме беше 128 СУ Алберт Айнщайн. Благодаря на г-н Плачков, директора на това училище. Този човек ни прие на групи от по трима - четирима родители, притеснени, разочаровани от системата... Изслуша ни и каза \"Ами.. аз вече съм обявил конкурс за учител по математика\". И така. Дойде деня на конкурса. Тъжно, но факт - г-жа Найденова беше единствения кандидат. Г-н Плачков каза по време на една от поредните ни срещи: \"Аз трябва да съм луд да не я взема... Следват я не един и двама родителя.. Ама вие сте двайсет! Значи има защо!\"Днес беше 15-ти септември. В новото училище, но със стария клас и старата учителка. Емоциите са смесени, но преобладават положителните! Със сигурност има малко страх и съмнения, но и много надежда!След всички тези летни училищни емоции, мога да обобщя следните неща:Исках да разкажа! Защото да преместиш почти цял клас, да му намериш училище със смел директор, да му осигуриш математически профил, този клас да си запази класния ръководител... Направо си е постижение и трябва да се знае! Защото е възможно и защото е необходимо, когато системата те предаде и разочарова.Много неща не разказах... Например как децата ходеха из училището (125-то) и скандираха \"Искаме ПРАВДА\"... Или как днес се прегръщахме и целувахме с родителите, госпожата и децата, защото така ни идва отвътре след всичко преживяно... Или как към класа се присъединиха още 3 деца от 125-то училище, които не са били в математическа паралелка... И едно дете от 128 училище с желание и интерес към математиката.. Беше едно дъъъълго училищно лято...А сега - добре дошла на новата учебна година!П.П. Не мога да не кажа голямо БЛАГОДАРЯ на Правда Найденова, защото тя беше зад нас през цялото време (така, както ние зад нея) и пое с желание и ентусиазъм това преместване и обучението и отглеждането на децата ни за следващите две години. Това е човек, който обича професията си, който успешно раздава знания на децата. Не знам с какво ги пленява, за да я обожават толкова, но знам, че докато го прави, ние (родителите) ще сме насреща за нея!", "date": "2017.09.17", "title": "Математическа паралелка с класен ръководител си намери училище"}
{"url": "https://news.bg/world/kola-se-vryaza-v-avtoshou-v-sasht.html", "text": "Кола се вряза в автошоу в САЩ, съобщава в. \"Айдахо стейтсмън\".При инцидента най-малко 11 души са ранени. Шофьорът не е арестуван. Той оказва пълно съдействие на разследването.Според първоначалните данни шофьорът е изгубил контрол над Porsche-то си.", "date": "2017.09.17", "title": "Кола се вряза в автошоу в САЩ"}
{"url": "https://news.bg/press/brendo-bez-zabrana-da-napuska-balgariya-otpuskat-pari-za-obrazovanieto.html", "text": "Брендо без забрана да напуска България Никой не знае къде е кокаиновият крал Евелин Банев-Брендо. Осъденият на 20 г. затвор в Италия мъж дори няма забрана да напуска страната ни, сочат съдебни справки.Властите у нас въобще не го издирват, тъй като няма за какво. Адвокатката му Ина Лулчева обясни, че няма представа къде е клиентът й и потвърди информацията на \"24 часа\", че Банев няма забрана да напуска България.Всъщност Банев няма такава забрана поне от 2010 г.През 2013 г. той е осъден от Софийския градски съд на 6 г. затвор за пране на пари от наркотрафик, но не му е сложена забрана да напуска страната въпреки особеното мнение на един от съдиите. Година по-късно горната инстанция напълно оправдава Брендо. Върховният съд връща делото.Банев имаше официално разрешение да напуска пределите на България, издадено му от Софийския апелативен съд с мотива лечение в чужбина, за последно през 2016 г. Това се наложило не заради забрана да напуска страната, а заради мярката му за неотклонение \"подписка\". При нея Банев трябва да иска разрешение, ако напуска местоживеенето си. Затова и той прибегнал до молбата, одобрена от Софийския апелативен съд.Депутат от ГЕРБ: Постоянно са променяли параметрите за изтребителитеИма съществени нарушения при избора на изтребител за армията, заяви в \"Канал 3\" Маноил Манев, депутат от ГЕРБ и член на парламентарната комисия за изтребителя.Докладът ще се приеме на 20 септември и това ще бъде отразено в него, продължи той. \"Ние ще препоръчаме в този доклад да се върнат и четирите предложения за разглеждане. Нищо повече! Не служебното номиниране на един, втори, трети, както се е случило. А да се върнат четирите оферти и да се разглеждат по една и съща методика, отсече Манев.Бойко Борисов: Доходите в страната са повишили с близо 11% тази годинаОт началото на годината имаме близо 11% повишение на доходите в страната. Надявам се в Девин да надминат 30%, защото хората го заслужават. Това каза премиерът Бойко Борисов на откриването на реконструиран топлопровод за минерална вода в Девин, съобщи \"Фокус\". \"Надявам се работодателите в района да направят така че хората да остават тук с по-високи заплати и по-добри доходи. Факт е, че се увеличава туристическият поток, трябва и обслужване, което да отговаря на високите задачи, които си поставяме\", обясни той. \"Медиите много обичат да говорят за фалшиви новини. Девин имаше фалшив спа туризъм. Благодаря на Стефан Шарлопов, че го каза. Лъжехме хората, че ги лекуваме с минерална вода, а тя - чешмяна\", коментира Бойко Борисов.", "date": "2017.09.17", "title": "Брендо без забрана да напуска България, Отпускат пари за образованието"}
{"url": "https://news.bg/world/turtsiya-e-sreshtu-referenduma-v-irakski-kyurdistan.html", "text": "Турция е срещу референдума в Иракски Кюрдистан за независимост. Позицията на Анкара потвърди премиерът Бинали Йълдъръм.Според него, планираният референдум за независимост на Иракски Кюрдистан касае националната сигурност на Турция. Допитването трябва да се проведе на 25 септември.Ирак, Иран Турция, САЩ и западните държави, вече посочиха, че гласуването ще доведе до нови конфликти в региона и ще отклони вниманието от борбата срещу Ислямска държава.", "date": "2017.09.17", "title": "Турция е срещу референдума в Иракски Кюрдистан"}
