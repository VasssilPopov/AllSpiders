{"url": "https://news.bg/int-politics/malar-razsledva-pismo-na-tramp-do-putin-ot-2013-g.html", "text": "През 2013 г. американският президент Доналд Тръмп е написал писмо лично до руския държавен глава Владимир Путин, като го е поканил на конкурса \"Мис Вселена\", който тогава се проведе в Москва, съобщава в. \"The Washington Post\".Писмото е написано през юни 2013 г., посочва изданието с позоваване на няколко източника, запознати с текста на документа. Това е първият известен документиран опит от страна на Тръмп да контактува с Путин.Той вече е обект на интерес от страна на спецпрокурора Ръбърт Мълър, който разследва руската намеса в американските президентски избори.Писмото е предадено на руския президент чрез милиардера Арас Агаларов, който е бил един от организаторите на конкурса в Москва.Съобщава се, че още тогава Тръмп е написал в Twitter: \"Как мислите, дали Путин ще дойде на конкурса \"Мис Вселена\", който ще се проведе през ноември в Москва? Ако дойде, той ще стане новият ми най-добър приятел.\"Путин първоначално е приел поканата, но в последния момент е отменил ангажимента, като е изпратил на Тръмп \"приятелско писмо\" и сувенирна кутия.Писмото на Тръмп вече е предадено на екипа на спецпрокурора Робърт Мълър.Адвокатът на Тръмп - Джон Дауд, заяви, че не е запознат с писмото, но определи информацията на . \"The Washington Post\" като \"абсурд\".", "date": "2018.03.10", "title": "Мълър разследва писмо на Тръмп до Путин от 2013 г."}
{"url": "https://news.bg/regions/v-stolichen-kvartal-plashat-da-sprat-da-plashtat-danatsi-zaradi-loshata-infrastruktura.html", "text": "Жителите на столичния квартал \"Витоша\" излязоха на пореден протест.Този път недоволството им е придружено и със заканата, че ще спрат да плащат местни данъци и такси, докато инфраструктурата в района не бъде пригодена за броя на хората, които вече го обитават, съобщава Нова телевизия.Прах, шум, нови сгради, задръствания, липса на улици и елементарни условия за живот. Така местните описват живота си в квартала. Те настояват за цялостен план за развитието на квартала.Те организираха протестно шествие, а след 12 часа блокираха \"Симеоновско шосе\".Според тях проблемът може да бъде решен с незабавни мерки от Столична община, като се спре строителството в квартала, докато не се уреди инфраструктурата.", "date": "2018.03.10", "title": "В столичен квартал плашат да спрат да плащат данъци заради лошата инфраструктура"}
{"url": "https://news.bg/politics/dzhambazki-nastoyava-za-liberalizatsiya-na-orazhiyata-za-samootbrana.html", "text": "\"Категорично е необходима либерализация в режима на придобиване, притежаване, носене и използване на оръжие за самоотбрана и самоохрана\", коментира в своя позиция зам.-председателят на ВМРО - Българско национално движение Ангел Джамбазки по повод отпор, който според ВМРО оказват политици, прокуратурата, ВСС и либерални среди в България, срещу разширяването на института за неизбежна отбрана в НК.\"За левицата чуждото е ничие. Битовата и циганската престъпност са наследството от БСП, ДПС и компания, които съсипваха България с десетилетия и показаха на престъпниците, че могат да безчинстват безнаказано ... Хайде по-сериозно, моля! Не живеем в болшевизъм!\", обяснява Джамбазки. Публикуваме пълният текст на позицията на Ангел Джамбазки, без редакторска намеса:Припомняме, през последната седмица въпросът с неизбежната самоотбрана стана една от най-коментираните теми в държавата. Конкретният повод за това стана, който беше открит мъртъв на 2 март на капака на автомобил пред сградата на областната управа. , който е началник на рентгеновото отделение в болницата в Пловдив. Задържането на доктора предизвика , главно около текстовете в закона, регламентиращи неизбежната самозащита.През седмицата, на среща на МС, премиерът Бойко Борисов нареди да се създаде работна група, която да , регламентиращи института на неизбежната отбрана.", "date": "2018.03.10", "title": "Джамбазки настоява за либерализация на оръжията за самоотбрана"}
{"url": "https://news.bg/politics/stanishev-predupredi-zhozef-dol-da-vnimava-kak-opredelya-balgarskite-sotsialisti.html", "text": "Президентът на ЕНП да внимава с определенията към социалистите в България, съобщава ПЕС. Партията на европейските социалисти изразява дълбоко учудване от нападки, които президентът на Европейската народна партия, Жозеф Дол, си позволява да отправи към българските социалисти по време на посещението си в София на 9 март.В официално прессъобщение, разпространено от ГЕРБ, партия-член на ЕНП, Жозеф Дол е цитиран да казва: \"Според мен българските социалисти не съществуват, откакто България пое Председателството, защото Бойко е най-успешният шеф в Европа.\"\"За сведение на г-н Доул, според последните социологически проучвания, БСП има близо 19% от подкрепата на избирателите срещу 21% за ГЕРБ - факт, за който най-вероятно неговите домакини са пропуснали да го информират\", коментира президентът на ПЕС Сергей Станишев.\"Комплиментите, отправени от президента на ЕНП към българския премиер, че правителството му е най-доброто, също будят недоумение. ГЕРБ в момента управлява България в коалиция с националистически партии, а на управляващите постоянно им се налага да разясняват анти-европейските изказвания на коалиционните вицепремиери и министри\", коментира Станишев.Той допълва, че \"последният случай беше само преди месец, когато вицепремиер нарече европейският депутат Ска Келер \"Зелена джихадистка\". През 2013 г. самият Дол определи един от настоящите коалиционни партньори на ГЕРБ като \"ксенофобска партия, която яростно отрича европейския път на България\". \"Социалисти в Европа и в България съществуват и те са на мястото си, за да следят за интересите на гражданите, да се борят за социална справедливост и да не позволяват европейските страни да бъдат подвеждани към еднолична власт, както стана с Орбан в Унгария, чиято партия също е член на ЕНП\", обяснява лидерът на ПЕС Сергей Станишев.", "date": "2018.03.10", "title": "Станишев предупреди Жозеф Дол да внимава как определя българските социалисти "}
{"url": "https://news.bg/crime/v-burgas-trima-mladezhi-prebiha-rusnak-zashtoto-spryal-na-presichashta-na-zebra-zhena.html", "text": "54-годишен руски гражданин е бил пребит от трима младежи в Бургас, съобщават от бургаската полиция. Сигналът за инцидента е подаден в полицията вчера около 14 ч.Установено е, че час по-рано продължително пребиваващият в Бургас руснак, движейки се с лек автомобил \"Хонда Джаз\" по ул. \"Демокрация\" и завивайки по ул. \"Гурко\", спрял, за да даде предимство на пресичаща по пешеходната пътека жена.Движещият се зад него лек автомобил започнал да му свири, но руснакът продължил по ул. \"Гурко\", като завил и спрял на ул. \"Оборище\".От задния автомобил слезли трима младежи, които влезли в пререкание с 54-годишния мъж. Той се опитал да им обясни, че спрял, за да даде път на пешеходката, но младежите му нанесли няколко удара в областта на лицето.В резултат на побоя на руснака е избит горен зъб. След побоя младежите се качили в автомобила си и избягали.Впоследствие самоличността на извършителите е установена и те са задържани. Това са криминално проявените Г.С., 25-годишен, С.С., 25-годишен и К.Д., 22-годишен, и тримата от Бургас.", "date": "2018.03.10", "title": "В Бургас трима младежи пребиха руснак, защото спрял на пресичаща на зебра жена"}
{"url": "https://news.bg/regions/samo-tri-vodonoski-obsluzhvat-ostanaliya-bez-voda-veliko-tarnovo.html", "text": "Три водоноски обслужват гражданите на Велико Търново, след като от тази нощ градът и 14 селища в региона са без питейна вода заради авария на магистрален водопровод край село Присово, съобщава БНР.Очаква се водоснабдяването на над 120 000 жители да бъде възстановено до края на утрешния ден. Областната болница е на резервно водоподаване.Водоноските са за големите супермаркети в кварталите \"Бузлуджа\", \"Чолаковци\" и \"Картала\". За останалите квартали във Велико Търново и засегнатите селища не се предвиждат водоноски към момента. Водата от цистерните не е годна за пиене.", "date": "2018.03.10", "title": "Само три водоноски обслужват останалия без вода Велико Търново "}
{"url": "https://news.bg/int-politics/erdogan-se-nahvarli-na-nato-che-ne-pomaga-na-turtsiya-v-siriya.html", "text": "Турският президент Реджеп Тайип Ердоган остро разкритикува НАТО за това, че не подкрепя продължаващата военна операция на страната срещу сирийските кюрдски бойци в Сирия, съобщава \"Асошиейтед прес\".Говорейки пред свои привърженици, Ердоган запита: \"Хей, НАТО, къде си?\" и обвини западния военен алианс в двойни стандарти.По думите му, Турция е изпращала войски в конфликтни зони, когато е била молена за това от алианса, но не получила подкрепа в замяна.Турция предприе самостоятелна военна офанзива срещу \"Отрядите за защита на народа\" на сирийските кюрди на 20 януари, за да ги прогони от района на контролирания от тях анклав Африн в Северозападна Сирия.Турция разглежда \"Отрядите за защита на народа\" като терористична групировка, но САЩ - техните съюзници от НАТО, подкрепят сирийските кюрдски бойци, които се сражават срещу терористите от ДАЕШ (\"Ислямска държава\").Ердоган пришпори НАТО да помогне на Турция, изтъквайки, че нейните граници \"сега са застрашени\".", "date": "2018.03.10", "title": "Ердоган се нахвърли на НАТО, че не помага на Турция в Сирия"}
{"url": "https://news.bg/tourism/angelkova-otchete-nad-19-hil-ruski-turisti-prez-dekemvri-i-yanuari.html", "text": "Повече от 19 хил. руски туристи са посетили България през декември и януари този зимен сезон, отчита се увеличение от 1,3% в сравнение със същия период на миналата година, коментира министърът на туризма Николина Ангелкова на среща с Михаил Малцев, изпълнителен директор на Уралската Асоциация по туризъм. Тя обясни, че Русия традиционно е един от основните туристически партньори на страната ни.Двамата дискутират варианти за разширяване на възможностите руският потребител да ползва у нас здравни пакети, или корпоративен отдих на руски институции и компании. Един от акцентите на разговорите са начините за популяризиране на руския пазар на типично българските лечебни и оздравителни практики и на уникалните методи и процедури, които не се срещат в други страни.Експерти на министерството и представители на бизнеса разработват СПА дестинации, които ще помогнат за популяризирането на възможностите за оздравителен туризъм в България, коментира Ангелкова и уточни, че дестинациите са 7 и обхващат цялата страна. Те дават информация за общите характеристики и качествата на водата в даден район, за климата и туристическите атракции. Михаил Малцев приветства усилията на министерството за създаване на специализиран туристически продукт, който ще е в помощ на руските гости. Той допълни, че асоциацията ще подкрепя всяка добра идея, която подпомага развитието на туризма в двете страни.\"Надявам се и в бъдеще сътрудничеството между българското Министерство на туризма и Уралската асоциация по туризъм да се задълбочава и развива\", коментира Малцев.", "date": "2018.03.10", "title": "Ангелкова отчете над 19 хил. руски туристи през декември и януари"}
{"url": "https://news.bg/tourism/rusiya-iska-turistite-i-da-pochivat-v-balgariya.html", "text": "Русия е заинтересована руските туристи да почиват в България и тази година се предвижда те да са още повече, коментира Олег Сафонов, ръководител на Федералната агенция по туризъм на Руската федерация на среща с министъра на туризма Николина Ангелкова. Двамата са разговаряли в рамките международното туристическо изложение \"Интурмаркет\" в Москва, където България се представя с национален щанд. Ангелкова посочва, че Русия е един от стратегическите туристически пазари за България и през миналата година заема 5-о място в националната класация за брой посещения в нашата страна с близо 558 хил. пътувания. В първия месец на тази година руските туристи у нас са повече от 9,6 хил.Национален маркетингов център Visit Russia се очаква да бъде открит тази година в България. Идеята за центъра, който ще ускори развитието на туризма между двете страни, е на Ангелкова, допълва българското Министерство на туризма.Олег Сафонов коментира, че се търсят начини за задълбочаване на сътрудничеството в сектора. Една от възможностите е общи действия в сферата на круизния туризъм, което ще бъде обсъдено на съвместна работна група. Перспективна идея е и създаването и утвърждаването на проект за Черноморска кухня.България и Федералната агенция по туризъм на Руската федерация имат традиции в партньорството за инициативи подпомагащи развитието на туризма.", "date": "2018.03.10", "title": "Русия иска туристите ѝ да почиват в България"}
{"url": "https://news.bg/crime/sas-spetsaktsiya-zadarzhaha-12-dushi-za-razlichni-prestapleniya-v-burgas.html", "text": "12 криминално проявени мъже на възраст между 18 и 63 години, живеещи в бургаския квартал \"Горно Езерово\", са задържани със съдействието на \"Специализираните полицейски сили\" към ОДМВР - Бургас, при проведената специализирана полицейска операция за противодействие на имуществени престъпления, зачестили нарушения на обществения ред и за установяване на обявени за издирване лица.Част от мъжете са извършители на различни престъпления, сред които кражби и причиняване на лека телесна повреда, за които са образувани 11 преписки. Съставени са четири акта за нарушения на Закона за българските документи за самоличност и 13 протоколи за полицейско предупреждение във връзка с образуваните преписки. Установени са двама мъже, обявени за местно и общодържавно издирване.Проверени са общо 15 адреса в кв. \"Горно Езерово\", като са задържани криминално проявените: 63-годишния Б.К., 20-годишния Р.Р., 18-годишния Б.Д., 27-годишния К.Ш., 38-годишния Й.А., 18-годишния З.С., 20-годишния А.И., 33-годишния Е.Б., 28-годишния М.К., 24-годишния Р.Т., 21-годишния М.С. и 22-годишния И.Р.", "date": "2018.03.10", "title": "Със спецакция задържаха 12 души за различни престъпления в Бургас "}
{"url": "https://news.bg/politics/zaharieva-meri-sili-s-diplomati-skiori-i-nagrazhdava-nay-dobrite.html", "text": "Външният министър Екатерина Захариева мери сили с дипломати скиори и награждава най-добрите. \"Наистина се радвам на тази инициатива, защото в сложната геополитическа обстановка спортът действително обединява. Последният пример за това беше на Олимпиадата в Пьонгчан, където делегациите на Северна и Южна Корея се обединиха под един флаг\", коментира Захариева след състезанието.В спортното събитие, което се провежда за 9-а поредна година, участват над 70 чужди дипломати, акредитирани у нас и приятели.Надпреварата под егидата на министъра на външните работи и съорганизирана от посланиците на Австрия и Румъния е разделена в следните категории: слалом за мъже-дипломати, съответно до и над 50 години, слалом за дами, за приятели на дипломатите и за деца, както и весел биатлон.Никола Одибер от посолството на Франция у нас спечели голямата купа на министъра на външните работи на България. Той получи приза си от ръцете на заместник министър-председателя и министър на външните работи Екатерина Захариева. Тя не само е сред участниците, но и демонстрира завидни умения и с лекота печели слалома за жени.По пистите в Банско се надпреварват посланиците на Австрия, Бразилия, Мароко, Румъния, Финландия, Франция, Южна Корея и много други, както и представители на Европейската комисия, УНИЦЕФ и Световната банка у нас.В състезанието за дами, Захариева дава най-добро време и в двата манша. Тя оставя след себе си Текла Харангозо от посолството на Унгария и Таня Щьолцл от Австрия.При мъжете до 50 години на почетната стълбица до Никола Одибер са още Маркус Хаас от посолството на Германия и французинът Елиан Тимон. В старшата възраст победител е вторият дипломат в германското посолство Йорг Шуграф. Той изпреварва Тони Томпсън от Световната банка. Бронзовия медал получава Семо Семов от Министерството на външните работи.Ски състезанието за купата на министъра на външните работи е сред най-обичаните и престижни прояви на дипломатическия корпус у нас.", "date": "2018.03.10", "title": "Захариева мери сили с дипломати скиори и награждава най-добрите"}
{"url": "https://news.bg/int-politics/hilari-klintan-preduprezhdava-za-neopitna-diplomatsiya-v-razgovorite-s-kndr.html", "text": "Хилари Клинтън предупреждава, че администрацията на Тръмп \"не разпознава опасността\" при обсъждането на ядреното разоръжаване с Пхенян и заявява, че Вашингтон няма опитни дипломати, които да се занимават с преговорите, съобщава АФП.\"Ако искате да разговаряте с Ким Чен Ун за неговите ядрени оръжия, имате нужда от опитни дипломати. Това са хора, запознати с досиетата и които познават севернокорейците и техния език\", коментира Клинтън в интервю, проведено в Амстердам.Бившият държавен секретар коментира, че Държавният департамент на САЩ е \"разрушен\" и че не достигат опитни дипломати по въпросите за Северна Корея, тъй много от тях са напуснали.\"Не можете да имате дипломация без дипломати\" допълва тя.Думите на Клинтън повтарят тези на ветерана дипломат и бивш посланик на САЩ в ООН Бил Ричардсън, който предупреди, че преговорите със Северна Корея не са \"реалити телевизия\".\"Това е истинска възможност ... Загрижен съм за неподготвеността и липсата на дисциплина, но аз го поздравявам за много смелия му ход в приемането на поканата. Но това не е \"Стажантът\" или реалити шоу. Това са преговори с непредвидим лидер, който има най-малко 20 ядрени оръжия и който заплашва Съединените щати\", коментира Ричардсън.", "date": "2018.03.10", "title": "Хилари Клинтън предупреждава за неопитна дипломация в разговорите с КНДР"}
{"url": "https://news.bg/int-politics/iran-vazobnovi-direktnite-poleti-do-sarbiya-sled-27-godishno-prekasvane.html", "text": "След прекъсване от 27 години директните полети между Иран и Сърбия са подновени, след като днес иранската авиокомпания IranAir извърши първият си полет до белградското летище \"Никола Тесла\", съобщава АФП.IranAir започва директни полети между Техеран и Белград два пъти седмично, като всички полети са напълно резервирани до края на лятото.Сръбска благотворителна организация предупреждава, че споразумението за либерализиране на визовия режим между двете страни, поражда опасения за отваряне на нов маршрут за мигриращи и за незаконно пребиваване в ЕС.Вторият ирански превозвач, Qeshm Air, също планира полети между двете столици от 19 март. През август 2017 г. Иран и Сърбия постигнаха съгласие да либерализират визите за пътуване между двете страни.Според сръбският неправителствен проект за подкрепа на бежанците \"Инфо Парк\", някои иранци използват споразумението за либерализиране на визовия режим, за да дойдат в Европа и да останат незаконно.\"Инфо Парк\" коментира през февруари, че няколко иранци са пристигнали в Белград законно като туристи, но не са се върнали, а вместо това са се насочили към страни от ЕС, като Франция и Германия.\"Въпреки че влязоха в Сърбия като туристи, интервюта разкриха, че много иранци използват престоя си в Белград, за да установят връзки с контрабандисти, които ще ги прехвърлят до желаната от тях цел, през границите на Хърватия, Босна и Херцеговина, Унгария или Румъния\", коментира тогава организацията.Според интервюираните те са напуснали по различни причини, включително страхове за техните права и свободи, особено свързани с тяхната политическа, религиозна или сексуална ориентация. \"Инфо Парк\" допълва, че около 600 иранци могат да пристигат в Белград за седмица с откритите полети.\"Тъй като повечето от тези новопристигнали не възнамеряват да се завърнат, миграционните системи в Европа трябва да се калибрира за този нов маршрут и за демографията сред мигрантите\", допълват неправителствената организация.Сръбският министър на търговията Расим Ляич коментира, че властите в двете страни ще разследват евентуални злоупотреби със споразумението за либерализиране на визовия режим. В Техеран проверките ще бъдат засилени и ще бъдат подписани различни двустранни споразумения с цел премахване на нелегалната миграция, допълват от сръбското министерство.След отмяната на визовите изисквания около 7 000 иранци са пътували до Сърбия, от които 485 са кандидатствали за убежище, съобщава министерството. ", "date": "2018.03.10", "title": "Иран възобнови директните полети до Сърбия след 27-годишно прекъсване"}
{"url": "https://news.bg/crime/zadarzhaha-35-godishen-ubil-mayka-si-v-burgas.html", "text": "Задържаха 35-годишен за убийство на 76-годишната си майка в Бургас. При аутопсия в \"Съдебна медицина\" при УМБАЛ - Бургас е установено, че причина за смъртта е задушаване.На 9 март около 18 и 18 часа в Пето Районно управление - Бургас е получено съобщение от 35-годишния М.Ч. от Бургас за това, че след скандал със 76-годишната си майка - Б.Ч., с която живее в бл. 5 в ж.к. \"Лазур\", я бутнал, тя паднала и починала. Смъртта на Б.Ч. е констатирана от пристигналия на адреса екип на Центъра за спешна медицинска помощ. При извършения оглед по трупа на възрастната жена са открити множество синини. М.Ч. е задържан с прокурорско постановление за срок до 72 часа. По случая е образувано досъдебно производство.", "date": "2018.03.10", "title": "Задържаха 35-годишен, убил майка си в Бургас"}
{"url": "https://news.bg/regions/150-metrovo-svlachishte-na-patya-smolyan-madan-dostigna-elektroprovod.html", "text": "Най-мащабното свлачище върху главен път в страната (Смолян-Мадан), край Тикале е инспектирано от кметове, Агенция \"Пътна инфраструктура\", геолози, проектанти, представители от ВиК и EVN, служители от Горското стопанство, като наблюдение на терена е направено и от дрон.В свлачището попада електропровод 20 KV. Свлачището е активно с непрекъсната поява на нови пукнатини, с размери в момента около 100 на 150 метра. Установено е наличие на стичащи се повърхностни води. Над веждата на свлачището преминава водопровод Ф400, който е препоръчително да се обследва.Установено е, че състоянието на срутището е много тежко и обхваща много голяма територия, с което излиза далеч извън главния път. Свлачището е от блоков тип, като пукнатините са съизмерими с наклона на терена 60-70 градуса. Свлачището се осъществява от долу-нагоре чрез освобождаване на свлечени скални блокове в долната част на ската. Оформени са няколко свлачищни отстъпа с височина от 2 до 4 метра. Към момента на огледа най-горният свлачищен отсег е достигнал електропровод 110 KV. В понеделник АПИ ще проведе съвещание с всички водещи специалисти в тази област и ще бъдат взети конкретни мерки. Най-добрите екипи за обследване и проучване ще работят, за да не се допусне прекъсване на електрическата и ВиК комуникация до населените места. Ще бъде обсъден и вариант за изграждане на алтернативен път през Орешец-Влахово, тъй като геоложката структура на скалите при свлачището в района на Тикале показва, че има предпоставки проблемът да възниква периодично.В момента по републиканската пътна мрежа няма свлачище с по-голям размер. Свлачището е изключително опасно за разчистване, поради наличието на множество големи по размер надвиснали скални късове.Въпреки това ще бъде направен опит за разчистване и пускане на движението за аварийни случаи в едната пътна лента. Ще бъде направена организация за продължително наблюдение на свлачището, поради голямата му активност. Усилията в най-краткосрочен план се насочват към спешно разчистване на пътя Рудозем-Смилян, за да бъде частично облекчен трафика в региона.", "date": "2018.03.10", "title": "150-метрово свлачище на пътя Смолян-Мадан достигна електропровод "}
{"url": "https://news.bg/int-politics/voenniyat-parad-na-tramp-e-potvarden-za-11-noemvri.html", "text": "Военният парад, по искане на президента на САЩ Доналд Тръмп ще се състои на 11 ноември \"Ден на ветераните\" във Вашингтон, потвърждава Пентагонът, цитиран от БиБиСи.Допълват, че няма да има танкове, за да няма щетите по пътищата. Парадът е предвиден с маршрут от Белия дом до Капитолия и ще има \"сериозен въздушен компонент в края\", допълват те.Ще включва само \"колесни превозни средства\" и ще се съсредоточи върху американските военни ветерани, започвайки от Войната за независимост.Американските военни паради обикновено отбелязват победа в края на война.Секретарят на отбраната на САЩ Джим Матис коментира, че планираният парад демонстрира уважението на президента към военните.Демократите от своя страна критикуваха решението и го сравниха с военните спектакли, предпочитани от автократични държави.Съветът на окръг Колумбия също изрази през февруари своето несъгласие.", "date": "2018.03.10", "title": "Военният парад на Тръмп е потвърден за 11 ноември"}
{"url": "https://news.bg/int-politics/tramp-sreshtu-kim-turbulentsiite-na-shou-politikata.html", "text": "Аплодисменти! Всички, даже и Китай и Русия, приветстват планираната среща на върха между американския президент Доналд Тръмп и . Тази среща наистина може да се превърне в историческо събитие. Южнокорейският президент Мун Дже-ин дори го нарече \"чудо\". Да припомним: заради политическия си курс на разведряване първоначално той беше осмиван, но в действителност това също допринесе за осъществяването на въпросната среща.А тя, срещата на върха между , ще бъде истински медиен спектакъл. На него и двамата ще искат да изглеждат като победители: Тръмп ще представи срещата като потвърждение на това, че твърдият му курс е вразумил севернокорейския диктатор; а пък Ким Чен-ун ще иска да блесне пред сънародниците си като краен победител, който триумфира над \"дементния американски старик\", след като с ядрената си програма и ракетни тестове е успял да го накара да разговаря с него като равен с равен.Заплахите свършиха работаМного важно ще е какво ще бъде договорено на тази подчертано символична среща на върха. За да си осигури широки гаранции за сигурността на Северна Корея и на режима си, стратегът Ким Чен-ун би могъл да се откаже от ракетните изпитания и дори да се съгласи на ядрено разоръжаване на Корейския полуостров. За това обаче той ще поиска доста висока цена. Например това, в замяна САЩ да се откажат от съвместните военни маневри с Южна Корея, а вероятно и да намалят военното си присъствие в региона. И точно тук отново се разкрива шанс за Тръмп: да се представи пред избирателите си като закрилник на Америка от севернокорейските ракети, който, намалявайки числеността на американските войски в региона, освен това пести и много пари на американските данъкоплатци.Съмнително е, дали Северна Корея действително е изпробвала водородна бомба, както и това, че нейните ракети могат да поразяват цели на американска територия. Заплахите обаче свършиха работа: САЩ вече вземат Северна Корея насериозно, а Ким успя да се промъкне на масата за преговори.Режимът на Ким изглежда си е извадил поуки от близкото минало и не желае да има съдбата на един Саддам Хюсеин в Ирак, или на Муамар Кадафи в Либия. Затова и Ким, когото Тръмп беше нарекъл \"човек, на когото доста му сече пипето\", заложи всичко на една карта и разшири максимално своя заплашителен потенциал. Вярно, че засилените санкции засягат много тежко бедната страна, но имиджът на режима и без това не може да бъде по-лош. А потисканият от Ким народ от десетилетия вече е свикнал с лишенията. Няма да стане толкова бързоНо да оставим настрана Тръмп и Ким. По-важното е дали нещо ще се промени за хората - дали те могат да се надяват на мир и сигурност, дали разделените от десетилетия семейства ще могат да съберат отново, дали двете враждуващи страни постепенно ще се сближат и вероятно ? Можем само да се надяваме на това - пожелаваме го от все сърце на корейците, които страдат от десетилетия. Но разломът между Севера и Юга е много по-голям отколкото навремето този между Западна и Източна Германия. Севернокорейският режим систематично изолираше и тиранизираше собствения си народ, вкл. с концентрационни лагери.Предстоящите срещи - на двамата корейски президенти, както тази между Ким и Тръмп - могат да се превърнат в крайъгълен камък. Германците знаят много добре колко дълъг е процесът на сближаване и помирение, което може да бъде успешно, само ако на виновните им бъде потърсена отговорност. А дотогава Тръмп и Ким отдавна вече ще бъдат история.", "date": "2018.03.10", "title": "Тръмп срещу Ким – турбуленциите на шоу политиката"}
{"url": "https://news.bg/crime/20-avtobusa-i-100-koli-s-nadzirateli-tragvat-za-protesta-v-sofiya.html", "text": "Повече от 20 автобуса и над 100 автомобила тръгват в подкрепа на националния протест на Синдикат на служителите в затворите в България днес от 13.00 ч. в София.Това съобщават от профсъюза на надзирателите.Автобусите са организирани от синдикалните структури по места и ще тръгнат в различни часове от затворите в цялата страна. Между 1500 и 2000 души от общо 2300 надзиратели ще участват в митинг - шествие, което ще премине от Министерството на правосъдието, през Министерство на финансите до Министерския съвет. Протестът е под надслов \"Европа и за нас\", и е насочен срещу политиката на двойни стандарти и лицемерието при финансирането на Сектор \"Сигурност\", и в защита на правата и интересите на служителите на ГД \"Изпълнение на наказанията\" и ГД \"Охрана\", които остават хронично с най-ниските възнаграждения в сектора за сигурност.Основните искания са за увеличение на заплатите с 20% и увеличаване на броя на надзирателите в местата за лишаване от свобода. Синдиката на служителите в затворите в България настоява още за подобряване на условията на труд, както и за решаване на проблемите с натрупаните дни отпуск (около 200 000 дни към края на 2017г.), качеството на униформеното облекло, лошото материално - техническо оборудване и увеличаващата се агресия срещу персонала в затворите и арестите.За събитието са мобилизирани всички свободни от наряд надзиратели и тези, които не са в дежурство на разположение.", "date": "2018.03.10", "title": "20 автобуса и 100 коли с надзиратели тръгват за протеста в София"}
{"url": "https://news.bg/world/sasht-i-avstraliya-pregovaryat-za-stomanata-i-aluminiya.html", "text": "САЩ и Австралия преговарят за стоманата и алуминия. Целта е да се избегне въвеждането на митата.Това обяви в профила си в Туитър американският глава Доналд Тръмп.\"Говорих по телефона с премиера [Австралия] Малкълм Търнбъл. Той се ангажира с поддържане на САЩ справедливи и взаимно изгодни военни и търговски отношения. За да се ускори работата по сключването на двустранно споразумение за сигурност, така че ние да не наложим мита върху стоманата и алуминия, които се внасят в Съединените щати от нашия съюзник, великата страна на Австралия! \" - каза ръководителят на Белия дом в Twitter.Тръмп подписа в четвъртък заповеди за въвеждане през 15 дни на митата върху вноса на стоманени и алуминиеви продукти. Митата ще бъдат 25% за стоманата и 10% за алуминий.В същото време той не изключи, че редица страни ще бъдат освободени от плащане на мита - сред които Канада, Мексико и Австралия.", "date": "2018.03.10", "title": "САЩ и Австралия преговарят за стоманата и алуминия"}
{"url": "https://news.bg/world/tramp-i-si-tszinpin-obsadiha-severna-koreya.html", "text": "Президентът на САЩ Доналд Тръмп и президентът на Китай Си Цзинпин се споразумяха да продължат с натиска и санкциите върху Северна Корея, докато Пхенян не предприеме конкретни стъпки за премахването на ядреното си оръжие. Това се посочва в изявлението на Белия дом. Той разпространи информация за резултатите от телефонния разговор между държавните глави на САЩ и Китай.\"Двамата лидери приветстват перспективата за диалог между САЩ и Северна Корея и обещаха да поддържат натиск и санкциите срещу Северна Корея, докато Пхенян не предприеме конкретни стъпки за изпълнението на необратимо ядрено разоръжаване\" - се казва в документа.\"Президентът Тръмп изрази надежда, че лидерът на Северна Корея Ким Чен-ун може да избере един по-светъл път за бъдещето на родината си\", посочиха от Белия дом.Си Дзинпин пък се надявал на положителен резултат от преговорите.", "date": "2018.03.10", "title": "Тръмп и Си Цзинпин обсъдиха Северна Корея"}
{"url": "https://news.bg/world/13-islyamisti-sa-napusnali-iztochna-guta.html", "text": "Най-малко 13 бойци са били изведени от бунтовническия анклав Източна Гута. Това съобщи сирийската държавна телевизия.Предстои джихадистите да бъдат евакуирани в провинция Идлиб. Тя е единствената в Сирия, която е изцяло извън контрола на режима на президента Башар Асад.Джихадистите са придружавани от семействата си.В края на февруари Съветът за сигурност на ООН прие резолюция, настояваща за 30-дневно спиране на огъня в цяла Сирия. То обаче не засяга военните кампании срещу джихадистите от Ислямска държава и Ал Кайда.", "date": "2018.03.10", "title": "13 ислямисти са напуснали Източна Гута"}
{"url": "https://news.bg/world/florida-zategna-prodazhbata-na-orazhie.html", "text": "По-строги изисквания за продажбата на огнестрелни оръжия влязоха в сила във Флорида, предаде АП. Те стават факт, след като губернаторът подписа новия закон.Затягането на законодателство става факт три седмици след стрелбата в местно училище, при която бяха убити 17 души.То дава възможност на учителите и служителите да ходя на работа въоръжени.В момента вече е нужно да имаш 21 години, за да притежаваш оръжие. От националната оръжейна асоциация обявиха, че ще обжалват закона. Според тях е незаконна забраната за преработването на полуавтоматичните оръжия в автоматични такива.", "date": "2018.03.10", "title": "Флорида затегна продажбата на оръжие"}
{"url": "https://news.bg/regions/magla-ima-v-plevensko.html", "text": " Температурите са в интервала от -3° до 8°. Времето над страната е ясно. Слаб вятър има в областите Видин, Пазарджик и Смолян. Това съобщават от АПИ.Пътните настилки са предимно сухи, а по усойните и планински райони - мокри, на места частично заледени и обработени.Намалена видимост поради мъгла:- до 50 м има в района на Телиш и Любеново /обл. Плевен/;- до 100 м има в района на Българене /обл. Плевен/;- до 150 м има в района на гр. Плевен.Състояние на автомагистралите:АМ \"Тракия\":Област София: до 30.04.2018 г. е ограничено е движението по пътната връзка София-Костенец на пътен възел \"Мухово\" на АМ \"Тракия\" при км 46 в посока гр. Костенец и гр. Ихтиман поради ремонтни дейности.Обходни маршрути:- за направлението София - Костенец през пътен възел \"Ихтиман\" при км 34+000.- за направленията Ихтиман - Пловдив и Костенец - Пловдив през пътен възел \"Церово\" при км 69+167.Движението по АМ \"Тракия\" в посоките София - Бургас и обратно е без ограничения. През пътния възел може да се минава идвайки от Бургас в посока гр. Костенец и гр. Ихтиман.АМ \"Хемус\": няма ограничения.АМ \"Струма\": няма ограничения.АМ \"Марица\": няма ограничения.АМ \"Черно море\": няма ограничения.АМ \"Люлин\":Област София: до 04.04.2018 г. движението по АМ \"Люлин\" в посока София е ограничено за всички автомобили поради изтичане на кална маса и опасност от срутване на скална. Ограничението е от втори тунел \"Люлин\" до първи тунел \"Мало Бучино\" където движението на всички автомобили се осъществява двупосочно в платното посока София - Перник.Алтернативни маршрути:- за автомобили до 12 тона по път I-1 от пътен възел Драгичево - Владая - София и обратно.- само за леки автомобили по път 1801 Перник - Мало Бучино - Суходол и обратно.Проходи:- \"Върбишки\" - целогодишно е затворен за всички МПС;- \"Златишки\" - целогодишно е затворен за всички МПС;- \"Троянски\" - забранен за всички МПС;- \"Айтоски\" - отворен за всички МПС;- \"Котленски\" - отворен за всички МПС;- \"Обзорски\" - отворен за всички МПС;- \"Печинско\" - отворен за всички МПС;- \"Превала\" - отворен за всички МПС;- \"Предел\" - отворен за всички МПС;- \"Републиката\" - отворен за всички МПС;- \"Ришки\" - отворен за всички МПС;- \"Рожен\" - отворен за всички МПС;- \"Вратник\" - целогодишно е забранен за МПС над 10 т;- \"Дюлински\" - целогодишно е забранен МПС над 3,5 т;- \"Пампорово\" - целогодишно е забранен за МПС над 3,5 т;- \"Петрохан\" - забранен за МПС над 12 т;- \"Твърдишки\" - целогодишно е забранен за МПС над 10 т;- \"Шипка\" - целогодишно е забранено движението на МПС, предназначени за превоз на товари с технически допустима максимална маса над 12 тона от категория N3, както и тегленето на ремаркета и полуремаркета с технически допустима максимална маса над 10 тона от категория О4.", "date": "2018.03.10", "title": "Мъгла има в Плевенско"}
{"url": "https://news.bg/world/arest-pred-posolstvoto-na-iran-v-london.html", "text": "Четирима души бяха арестувани от полицията в Лондон, съобщава Ройтерс.Те са задържани заради протеста им и качването на балкон на първия етаж на посолството на Иран.Те дори размахаха знамена в протестна акция срещу правителството в Техеран.Няма пострадали при инцидента. Четиримата души са арестувани, след като доброволно слезли от балкона. ", "date": "2018.03.10", "title": "Арест пред посолството на Иран в Лондон"}
{"url": "https://news.bg/world/misteriozna-zhena-zamesena-s-otravyaneto-na-skripal.html", "text": " Камерите за наблюдение са хванали жена да минава покрай руския шпионин Сергей Скрапал и дъщеря му Юлия, разкрива в. \"Дейли мейл\".Това е станало минути преди двамата да се строполят на близка пейка в центъра на Солсбъри.От камерата за наблюдение се вижда, че мистериозната жена носи бяла чанта. В момента няма повече подробности за инцидента. Днес правителството в Лондон свика антитерористичния комитет Кобра във връзка с опита за атентат срещу руския агент.Най-малко 21 души са били приети в болница в Солсбъри след отравянето на двойния агент.Великобритания ще отговори по подходящ начин, ако доказателствата покажат, че Москва е организирала атаката срещу двамата. Това предупреди британският премиер Тереза Мей.Британски медии и някои политици спекулират, че Русия вероятно стои зад атаката, докато Москва твърди, че това е поредната антируска пропаганда.Скрипал преди няколко години бе участник в голямо шпионско дело. Той е осъден в Русия за работа на британското разузнаване МИ-6. По-късно Русия го обмени при размяната с граждани, обвинени в шпионаж, но в полза на Русия. В това число беше и Анна Чапман. След това бившият сътрудник на ГРУ получи убежище във Великобритания.За последните няколко години той загуби почти цялото си семейство - в авиокатастрофа загина съпругата му. Загинаха неговият брат и син. Единствено дъщеря му остана жива.", "date": "2018.03.10", "title": "Мистериозна жена замесена с отравянето на Скрипал"}
{"url": "https://news.bg/weather/slantse-v-sabota.html", "text": "Атмосферното налягане е близко до средното за март - слабо ще се понижи. Това съобщават от НИМХ към БАН.Днес ще е предимно слънчево, с разкъсана висока облачност. Ще духа слаб югозападен вятър. Температурите ще се повишат и максималните ще бъдат между 15° и 20°.Над планините ще е предимно слънчево. Ще духа до умерен, а по билата и силен запад-югозападен вятър. Максималната температура на височина 1200 метра ще е около 10°, на 2000 метра - около 4°.Над Черноморието ще бъде предимно слънчево. Ще духа слаб югозападен вятър. Максималните температури ще са между 15° и 18°. Температурата на морската вода е 5-6°. Вълнението на морето ще е 1-2 бала.На 10.03.2018 слънцето ще изгрее в 06:48 часа и ще залезе в 18:27 часа. Продължителност на деня 11:39 часа.На 10.03.2018 луната ще изгрее в 02:12 часа и ще залезе в 11:57 часа. Осветеност на диска в 0h UT 45 %. Фаза на луната: последна четвърт.", "date": "2018.03.10", "title": "Слънце в събота"}
{"url": "https://news.bg/politics/kadiev-natsionalno-predatelstvo-e-darzhavata-da-partnira-na-inerkom-v-sdelkata-za-chez.html", "text": "\"Решението означава, че се опитват да мотаят няколко месеца сделката за ЧЕЗ и да се размине скандалът. С това се цели да се подаде ясен скандал, с който политическите партии да включат въпроса в предизборните кампании, с което в крайна сметка да се развали сделката.\"Това коментира председателят на \"Нормална държава\" Георги Кадиев в ефира на Нова телевизия на въпрос трябва ли да се осъществи сделка за продажбата на електроразпределителното дружество.\"В тази сделка задължително трябва да има участие от страна на държавата\", подчерта той.Кадиев отсече, че това е една политическа сделка, в която има много политически елементи. Според него това не са два икономически субекта, които продават нещо.Димитър Манолов, председател на синдиката КТ \"Подкрепа\", подкрепи думите на Георги Кадиев и заяви, че няма как българската държава да не може да влезе в ЧЕЗ, защото тя е била собственик на електроразпределителното дружество.\"Въпросът е стратегически и няма как държавата да не участва в сделката\", каза още Манолов.Кадиев от своя страна добави, че трябва да се развали сделката за ЧЕЗ, след което да се намери начин българската държава да бъде първоначален кандидат за електроразпределителното дружество, без коалиции.\"Това ще е някакъв вид национално предателство, ако българската държава стане партньор на \"Инерком Груп\" в сделката за ЧЕЗ\", отсече Кадиев.Той добави още, че трябва да се отправи силен политически сигнал към обществото и банките, с който сделката да пропадне и да няма кой да я финансира.\"Сделката е лоша, тя е прокорупнционна и не трябва да се състои\", настоя още Кадиев.", "date": "2018.03.10", "title": "Кадиев: Национално предателство е държавата да партнира на \"Инерком\" в сделката за ЧЕЗ"}
{"url": "https://news.bg/health/zadava-se-masov-mor-ot-banalni-infektsii-zaradi-zloupotrebata-s-antibiotitsi.html", "text": "Увеличават се резистентните микроби, нечувствителни към препарати, които преди това са ги убивали лесно. Това се дължи на прекалената употреба на антибиотици.Това предупреждава пред \"\" проф. д-р Тодор Кантарджиев, директор на Националния център по заразни и паразитни болести, национален консултант по микробиология.Лекарите масово лекуват с антибиотици не само тежки пневмонии и инфекции, а и банални болести. Идва времето да платим цената, изтъква специалистът и допълва, че според британски учени в средата на ХХI век милиони хора в Европейския съюз ще умират от банални инфекции, ако причинителите им са станали резистентни.Към този факт трябва да се прибави и рекордното използване в ЕС на антибиотици при животните. Освен това България най-много от целия Евросъюз употребява цефалоспорини от трета генерация и най-малко пеницилини, въпреки че те са 100% ефективни срещу някои патогени.", "date": "2018.03.10", "title": "Задава се масов мор от банални инфекции заради злоупотребата с антибиотици"}
{"url": "https://news.bg/politics/75-g-ot-spasyavaneto-na-balgarskite-evrei-ot-natsistkite-lageri-na-smartta.html", "text": "Отбелязваме 75 години от спасяването на около 50 хил. български евреи от депортирането им в лагерите на смъртта на нацистка Германия.По време на Втората световна война Германия започва да упражнява все по-силен натиск върху българските власти за депортацията на българските евреи, за да изпълни т. нар. \"окончателно решение\" - изтреблението на евреите в териториите, които се намират под нацистка власт.През декември 1940 г., дни след разширяването на Тристранния пакт (Германия, Италия и Япония) с Унгария, Румъния и Словакия и период на усилено подготвяне на България да се включи в него, българското Народно събрание приема Закона за защита на нацията (ЗЗН), който поставя началото на държавно организиран тормоз и преследване на евреите в България. Той е последван от Закон за еднократния данък върху имуществата на хората от еврейски произход (юли 1941) и Закон за възлагане на Министерския съвет да вземе всички мерки за уреждане на еврейския въпрос и свързаните с него въпроси (юли 1942).Съгласно българското антиеврейско законодателство смесените бракове стават само нелегално, има забрани за упражняване на определени професии от евреите, наложени са извънредни имуществени данъци, наложено е носенето на \"давидовите значки\" за индентификация, наложен е полицейски час за евреите, евреите могат да си купуват хляб само от отделни фурни, определени са улици, по които е забранено да се движат евреи. По 6-7 месеца в годината мъжете-евреи от донаборна до 50-55-годишна възраст са изпращани в \"трудови лагери\".Антиеврейското законодателство налага тежки регулации върху собствеността на евреите, като голяма част от нея е на практика национализирана срещу държавни облигации. Наложеният през 1941 г. еднократен данък върху имуществото на евреите е в размер на 20% (25% за имущества над 3 млн. лева) и достига общ размер от 1,4 млрд. лева (около 20% от сумата на преките данъци по това време). Данъкът и кратките срокове за неговото изплащане на практика довеждат до ликвидацията на множество предприятия, собственост на евреи.Решението за унищожаване на всички евреи на територията на Германия, на окупираните от нея територии и на териториите на съюзниците ѝ е взето от хитлеристкото правителство през 1942 г. Тогава започва масовото депортиране на евреи към Аушвиц (Освиенцим). Благодарение на местоположението си — близо до големи градове и на жп връзките, той става най-големият концентрационен лагер за евреи, цигани, пленници и партизани.На 22 февруари 1943 г. комисарят по еврейските въпроси Александър Белев сключва договор с представителя на Гестапо у нас Теодор Данекер за поетапна депортация на българските евреи.Антисемитизмът, както и конкретно ЗЗН, са дълбоко чужди на българския начин на живот и народопсихология. Антиеврейската кампания не среща разбиране нито сред селяните, нито в градовете, нито у интелигенцията, нито в православната църква, нито в управляващите среди.Близо 9000 души от \"стара\" България са събрани в Пловдив, но те не биват натоварени на влаковете за Полша поради официална отмяна на заповедта за депортация в последния момент. В тези събития се намесва митрополит Кирил (бъдещия български патриарх). Той влиза в еврейския лагер в Пловдив и заявява, че ще тръгне с депортираните, ако те не бъдат освободени.Междувременно в страната се надига вълна от народно негодувание срещу решението на правителството. Основно значение за отмяната на първия и най-организиран опит за депортация на евреите от \"стара\" България изиграва бързото и решително действие на група от 42 депутати начело с подпредседателя на Народното събрание Димитър Пешев, които се обявяват срещу случващото се, като чрез подписка в Народното събрание правят действията публично известни, показват фактическата им нелегитимност и с това бламират антисемитските действия на прохитлеристкото правителство. Правителството спира депортирането и го отлага за по-късно (март).Лекарският съюз, Съюзът на писателите и спортно дружество \"Славия\" също се противопоставят.Българската православна църква реагира особено последователно, като окуражава морално както евреите, така и множеството българи, несъгласни с политиката на правителството за разделение на нацията с мотива, че гоненията на евреите са удар по самата България. Особено активен е софийския митрополит Стефан, оглавяващ Светия синод по това време. Намесват се и множество отделни личности, включително и вдовицата на държавника Петко Каравелов, Екатерина Каравелова.Плановете за депортиране на евреите от България са спрени на два пъти — през март и май 1943 г., след което не се подновяват, тъй като правителството се е провалило в тези свои намерения. На Цар Борис са предложени \"План А\" (депортиране) и \"План Б\" (изселване от София и използване на евреи в трудови лагери в България), като той се спира на втория. Последиците от разселването на евреите, както и напредъка на разгрома на Вермахта през следващите месеци правят депортирането практически неосъществимо.Протестите създават възможност цар Борис III да отмени депортацията на евреите от \"стара\" България. Има предположения, че протестите са поощрявани и от задкулисни комбинации на самия цар. Известно е, че той, който подписва антиеврейското законодателство през 1940-41 г., по-късно и особено по време на последните си разговори с Хитлер (август 1943 г.) фактически се противопоставя на депортирането на евреите от \"стара\" България.За благоразположението на управляващите кръгове към евреите говори и фактът, че нелегално през Румъния и България за Хайфа, Палестина, преминават много румънски, полски, чешки, унгарски и литовски евреи.Първата партида включва 20 000 души, които в края на февруари и началото на март трябва да бъдат изпратени в концлагера Треблинка. Взето е решение този първи контингент да бъде формиран от 11 363 евреи от Македония и Беломорието и 8 560 евреи от \"стара\" България.На 4 март 1943 г. започва депортиране на евреите от Беломорието. 4 058 души са транспортирани до Лом и оттам на 4 корабчета са изпратени до Виена. Оцеляват само 100 от тях.Български полицейски части в Битоля и Скопие избират евреите от Вардарска Македония и от 10 март започва депортирането на 7 144 души с вагони до дунавските пристанища Лом и Видин. Оттам те са отведени в Треблинка. Оцеляват само около 200 от тях.На 12 март са депортирани 161 евреи от Пиротско през Лом за Виена.Антиеврейското законодателство в България е отменено официално по-късно — от правителството на Константин Муравиев.", "date": "2018.03.10", "title": "75 г. от спасяването на българските евреи от нацистките лагери на смъртта"}
{"url": "https://news.bg/politics/nay-skandalnoto-che-vlastta-ne-otgovori-retsiprochno-na-patriarh-kiril.html", "text": "Скандалът се предизвиква от въпросния господин, който се държи като втори външен министър на Русия, а не като духовно лице. Най-скандално е, че не му се отговори реципрочно.Това коментира анализаторът от Института за дясна политика и приближен на ГЕРБ Георги Харизанов в ефира на Нова телевизия на въпрос дали е огорчен руският патриарх Кирил след изказваният на президента Румен Радев по повод 3 март.\"В желанието си да покаже характер, господинът си измисля факти\", каза Харизанов по адрес на патриарха.\"Господин Радев чудесно подчерта - войни на Александър Втори. Скандал има. По въпроса за пренаписването на историята, съществува факт, дори имаше подписка за отмяна на 3 март като национален празник\", посочи от своя страна социологът Кольо Колев.\"Г-н Колев, ако каже още веднъж \"чудесно\", ще ни стане лошо\", отвърна саркастично Харизанов.\"Патриарх Кирил се обръща към Радев сякаш някой е забравил да му каже, че междувременно президентите са се сменили. Спомнете си изказванията на Росен Плевнелиев. Маса българи умряха от срам. Тук е коренът на това, което наричаме скандал\", допълни още социологът.Двамата коментираха и предаването \"Вечер\" по руската телевизия \"Россия 1\", в което политиците отправят обидни думи към българската държава и президент. Основният проблем бил, че там са изнесени неверни факти по адрес на българската страна, но за щастие се намерили и коментатори, които призовали за запазване на добрите отношения между двете страни.", "date": "2018.03.10", "title": "Най-скандалното - че властта не отговори реципрочно на патриарх Кирил"}
{"url": "https://news.bg/politics/borisov-vbesen-ot-podchinenite-si-kakvo-mu-e-slozhnoto-na-poddrazhkata-na-edin-prelivnik.html", "text": "Днес правителството проведе извънредно заседание по повод наводненията и бедственото положение на места в Северозападна България, за да бъдат обсъдени мерки за гарантиране на сигурността на населението заради препълнените язовири. Кабинетът реши да отпусне 3 млн. лева за община Хайредин, където беше обявено бедствено положение заради преливащия язовир \"Рогозен 1\".В типичния си стил премиерът Борисов изнесе реч в началото на извънредното заседание на кабинета, в която нахока подчинената си администрация. \"Месеци наред чувам - независимо от мерки, мерки, мерки, пари, мерки, и едно безкрайно администриране между държава, общини, агенции, структури, и това, което най ме вбесява е, че само чувам как нещо не може да стане: \"Трябвало специално постановление; но такова постановление не можело, защото влизало в разрез с обществените поръчки; обществените поръчки трябвало да отидат през екологията до еди-къде си; кметът кандидатствал - първо били 70 хиляди лева, после станали 700 хиляди лева, после станали милион и 700 хиляди лева\". Лавинообразно нарастват цени, суми и всичко останало\", коментира премиерът.\"Поотделно съм правил сигурно стотици срещи - от вчера с хидроинженерите, момчетата от Враца, които се занимават с тази работа. Едната страна бракониери я взривявали, после - възстановявали. Другата аварийно правена, преливник не работел. Какво толкова е сложното на този преливник, какво толкова сложно има на тези съоръжения, това са едни кранове и те се поддържат в изправност\", не скри гнева си Борисов към подчинените си. \"Седем хиляди язовира. Държавните, които са на НЕК, големите, имаме фирма (обяснявам на тези колеги, които не са в темата). Ще вземем едно постановление днес, ще им дадем 3 милиона лева на Хайредин да отидат да правят язовирите. Само че те, докато ги направят, трябва сега да минат през обществени поръчки - още години ще минат - ще дойдат, ще ги обжалват и до тогава страховете на хората стоят. И това го правим години наред\", недоволства от установения ред в държавата ръководителят на българското правителство. \"Дали да не направим - Емил Караниколов (министърът на икономиката) предлага отделна компания, аварийна, само с това да се занимава. Дали да ползваме на НЕК, тези, които ремонтират държавните язовири и които ги наблюдават и работят по тях. Ще питам и колегите от Врачанско какво мислят, защото толкова години се занимават. Снощи, когато си говорех с кмета, той ми казва: \"Нито за риба го ползваме този язовир, нито за електроенергия, нито за напояване.\" Само че, това отговаря на въпроса: \"Като не са нужни, защо не ги източите и няма да има язовир и няма да има проблем\". Защото инженерите казват, че може един път на 100 години да дойде вълна, а като гледате как се развиват природните и климатични промени, тя ще дойде. Всъщност, тази каскада е да успокои водата и да не залее надолу по-голяма площ, ако дойде с по-голяма скорост\", допълни Борисов.\"Днес искам... пак му казах на кмета вчера, че най-малкият проблем в случая са парите. Въпросът е как незабавно да го направим. Сега поне имаме структура, която следи качеството, следи кое е аварийно, предаварийно. Но хората какво си мислят, когато вечерта им дадат информация за предаварийна ситуация. Веднага започват да се плашат - вече един път, два пъти, три пъти ставаха наводнения. И задават въпроса \"Какво правите?\". А ние правим много, а резултат - много малък. Дори колегите казват, че не е формулирано кое точно е язовир, защото има много такива малки микроязовирчета, които по време на дъждовете се пълнят и след това създават проблеми\", проанализира още положението премиерът. В края на изказването си той отсече, че този въпрос \"искам да го решим днес и да отидат да го направят. Не може да ни стои това през две-три години, едно и също си говорим. Не може!\"", "date": "2018.03.10", "title": "Борисов вбесен от подчинените си: Какво му е сложното на поддръжката на един преливник? "}
{"url": "https://news.bg/politics/bsp-startira-podpiskata-za-razvalyane-na-sdelkata-za-chez.html", "text": "В цялата страна БСП започна подписката за разваляне сделката за активите на електроразпределителното дружество ЧЕЗ България.Днес и през следващите дни депутатите от БСП ще участват в националната кампания в избирателните си региони.В инициативата се включват и членовете на националното ръководство на БСП.Всеки, който желае да подкрепи инициативата, може да намери информация в областните и общински съвети на партията.Стартът на подписката във Варна беше даден след срещата-разговор с историка проф. Андрей Пантев, която протече под наслов \"140 години след Освобождението на България, свободни ли сме?\".\"Въпреки, че Варна не е част от мрежата на ЧЕЗ, със своите подписи варненци изразяват категоричното си несъгласие енергийната и национална сигурност на близо 3 милиона техни съграждани да бъде изложена на риск\", коментира червеният депутат Иван Иванов.Той допълни, че БСП многократно е заявявала, че ако се стигне до продажба на ЧЕЗ, държавата трябва да участва на пазарен принцип и да изкупи компанията.Старт на инициативата на БСП за отмяна на сделката за ЧЕЗ беше даден и в Пловдив. \"Политиката на БСП за борба с монополите е ясна и последователна, тя има отражение и в предложенията ни в парламентарна зала. Тяхното неглижиране от страна на управляващите е и поредното доказателство за това, че не работят в интерес на хората\", казаха при старта на подписката червените депутати Теодора Халачева и Георги Търновалийски.\"Единствената политическа сила, която може да спре управляващите, е БСП. Само ние можем да предложим алтернатива, защото сме партия с кауза, партия с идеи, партия, която усеща пулса на хората\", подчерта от своя страна председателят на ГС на БСП Пловдив Красимир Трифонов.\"Сделката за продажба на ЧЕЗ е грабителска и антибългарска. Това е ограбване на страната и отговорността е изцяло на ГЕРБ и коалиционните им партньори от Обединени патриоти\", категорична бе Добромира Тошева, председател на БСП в район \"Тракия\".\"Днес даваме старта на кампанията, защото ние сме на страната на хората. Те имат усет, инстинкт за съхранение на България. Срещу народа не трябва и не се върви\", добави Георги Гергов.", "date": "2018.03.10", "title": "БСП стартира подписката за разваляне на сделката за ЧЕЗ "}
{"url": "https://news.bg/energy/evropeyskata-investitsionna-banka-gotova-da-obmisli-finansirane-na-aets-belene.html", "text": "Вицепрезидентът на Европейската инвестиционна банка (ЕИБ) Вазил Худак обяви в интервю за БНР, че институцията би обмислила финансиране на проекта АЕЦ \"Белене\", ако получи официално запитване от българското правителство.Той обаче подчерта, че банката никога не е финансирала изграждането на нова ядрена централа, а само проекти, които подобряват състоянието на вече съществуващи мощности.Помолен да оцени възможността за изграждането на АЕЦ \"Белене\" като балкански проект, Худак посочи, че това е много голям и сложен проект, който има дълга история.\"От наша гледна точка, когато става дума за ядрени мощности, ние винаги търсим възможности за подобряването на екологичните стандарти или подобряването на сигурността на вече съществуващите централи. В историята си ние никога не сме финансирали изграждането на нова ядрена централа. По принцип, когато оценяваме един проект, ние оценяваме много внимателно структурата на финансирането му и възможността изобщо да бъде \"банкируем\". Винаги търсим отговор на въпроса дали този проект може да възвърне инвестициите\", подчерта Худак. Той допълни, че от ЕИБ настояват проектите, които финансират, да имат добавена стойност - като позитивен ефект върху околната среда, подобряване на бизнес средата там, където се осъществява проекта.\"Най-общо казано, проектите трябва да имат социален и икономически ефект. Засега не сме получавали официално запитване от българското правителство за АЕЦ \"Белене\". Ако получим такова, ще го обмислим\", посочи още вицепрезидентът на ЕИБ. ", "date": "2018.03.10", "title": "Европейската инвестиционна банка готова да обмисли финансиране на АЕЦ \"Белене\""}
{"url": "https://news.bg/press/kilo-treva-udari-15-bona-po-selata-edna-na-sedem-bolnitsi-plashta-prava-za-muzika.html", "text": "Трета мисия на ЮНЕСКО: Няма опасност за природата в ПиринНяма опасност за природата в Пирин. Това заяви швейцарецът Ерве Летие от Международния съюз за защита на природата (IUSN), който бе в България на мониторингова мисия по покана на Министерството на околната среда и водите. IUSN e организацията, която следи природните обекти и тяхното опазване за нуждите на ЮНЕСКО.Кило \"трева\" удари 15 бона по селатаИзкупвачи на марихуана плъзнаха край Петрич и Сандански. Предлаганата цена е една най-високите за последните реколти.Една на седем болници плаща права за музикаЕдна на всеки седем болници урежда авторските и сродните на тях права за музиката, която звучи на територията им. Заплащането на отчисления от страна на лечебните заведения като търговски обекти е регламентирано по закон. Въпреки това към момента едва 53 от тях са сключили договори с \"Профон\" - сдружението за колективно управление на сродни права, показва проучване на \"Монитор\".Карадайъ: ДПС е готово за управлението, готвим програмаНие готвим програма за управление, аксиоматична даденост във всяка партия е търсенето на властта. За нас обаче е по-важно какво ще се прави във властта. Нужно е да има ясна програма на ясна ценностна платформа. Това заяви председателят на ДПС Мустафа Карадайъ пред БНТ.\"Нашата оценка за това правителство е ясна - това е правителство на пробите и грешките. Скандал след гаф и гаф след скандал. ДПС си е дало мнението за това правителство от първия ден, обясни Карадайъ. - Националистите си печелят избори с популистка реторика и ГЕРБ ги включи във властта въпреки това. Гаф имаше и с патриарха на Русия, патриарха на най-голямата православна общност. Това не беше гаф на вицепремиера Валери Симеонов, а на ГЕРБ, защото той го включи във властта.\"Борисов ще се извини в Скопие, че България не е спасила македонските евреиВ понеделник - 12 март, премиерът Бойко Борисов ще посети македонската столица Скопие и се очаква да направи историческо изявление от името на България. Поводът за визитата е 75- годишнината от спасяването на българските евреи и почитането на паметта на жертвите на Холокостта, сред които и 11 343 евреи от Беломорието и Вардарска Македония, депортирани в нацистките лагери на смъртта през 1943 година.\"Очаква се в Скопие Борисов да поднесе извинения за това, че България не е успяла да спаси тези 11 343 евреи от присъединените към Третото българско царство по време на войната територии във Вардарска Македония и Егейска Тракия\", съобщи Клуб Z. Заедно с колегата си Зоран Заев Борисов ще участва във възпоменателна церемония за отбелязване на 75-годишнина от депортирането на евреите от Македония. Двамата ще открият мемориал за почитане на паметта на жертвите на Холокоста, както и на онези 11 343 евреи от Беломорието и Вардарска Македония, депортирани в нацистките лагери на смъртта през 1943 година. Опасният нов святВ началото на тази година стрелките на часовника на Страшния съд (The Doomsday Clock) удариха 2 минути до полунощ. Символичният таймер, който се появява за първи път на корицата на списанието Bulletin of the Atomic Scientists през 1947 г., показва колко близо е човечеството до тоталното унищожение на всичко живо на планетата. Създателите му са учени, инженери и други експерти, участвали в проекта \"Манхатън\", довел до създаването на първата атомна бомба.", "date": "2018.03.10", "title": "Кило \"трева\" удари 15 бона по селата, Една на седем болници плаща права за музика"}
{"url": "https://news.bg/world/tramp-bistri-venetsuela-v-peru.html", "text": "Президентът на САЩ Доналд Тръмп ще участва в срещата на върха на двете Америки в Перу в средата на април, а след това ще посети Колумбия, съобщи представител на Белия дом.Форумът ще се състои на 13 и 14 април в Лима с участието на лидерите на тридесетина страни от континента и от Карибския регион. Очаква се основна тема на обсъждане да е тежката политическа криза във Венецуела.", "date": "2018.03.10", "title": "Тръмп бистри Венецуела в Перу"}
{"url": "https://news.bg/world/svikvat-kobra-v-london-za-otravyaneto-na-skripal.html", "text": "Извънредно заседание на антитерористичния комитет на Великобритания - Кобра ще се проведе в събота. Основна точка в дневния ред се очаква да бъде опитът за отравяне на бившия руски шпионин Сергей Скрипал.Това съобщават британските медии.Най-малко 21 души са били приети в болница в Солсбъри след отравянето на двойния агент.Великобритания ще отговори по подходящ начин, ако доказателствата покажат, че Москва е организирала атаката срещу двамата. Това предупреди британският премиер Тереза Мей.Британски медии и някои политици спекулират, че Русия вероятно стои зад атаката, докато Москва твърди, че това е поредната антируска пропаганда.Скрипал преди няколко години бе участник в голямо шпионско дело. Той е осъден в Русия за работа на британското разузнаване МИ-6. По-късно Русия го обмени при размяната с граждани, обвинени в шпионаж, но в полза на Русия. В това число беше и Анна Чапман. След това бившият сътрудник на ГРУ получи убежище във Великобритания.За последните няколко години той загуби почти цялото си семейство - в авиокатастрофа загина съпругата му. Загинаха неговият брат и син. Единствено дъщеря му остана жива.", "date": "2018.03.10", "title": "Свикват Кобра в Лондон за отравянето на Скрипал"}
{"url": "https://news.bg/int-politics/polsha-prizna-za-naprezhenie-v-otnosheniyata-sas-sasht.html", "text": "Полският външен министър призна за съществуването на документ в подчиненото му ведомство, който разкрива напрежение в отношенията между Полша и САЩ, но отрече твърденията в полски медии, че Вашингтон налага санкции на страната, съобщава \"Асошиейтед прес\".Напрежението е възникнало заради новия полски закон, който криминализира приписването на Полша на престъпленията на нацистка Германия спрямо евреите през Втората световна война. САЩ се опасяват, че това нарушава свободата на словото.Според полски медии Варшава през февруари е била уведомена от американските власти, че полският президент и премиер не трябва да очакват срещи с президента или вицепрезидента на САЩ, докато този проблем не бъде решен.Министърът на външните работи на Полша Яцек Чапутович потвърди новината, но според него посланието на САЩ е било в смисъл, че ще е добре срещите на високо равнище да се състоят в обстановка, в която тези проблеми са решени.Той подчерта, че не са били споменати санкции и отрече позицията на САЩ да означава, че дипломатическите отношения са замразени, както твърдят някои медии.Миналия месец полският президент подписа закона, но го изпрати в Конституционния съд за становище.", "date": "2018.03.10", "title": "Полша призна за напрежение в отношенията със САЩ"}
{"url": "https://news.bg/regions/ovladyaha-polozhenieto-okolo-yazovir-rogozen-1.html", "text": "Рисковата ситуация около язовир \"Рогозен 1\" на практика е преодоляна и нивото му е спаднало в последните часове с 28 см. Това обяви началникът на Главна дирекция \"Пожарна безопасност и защита на населението\" главен комисар Николай Николов.Във връзка с бедственото положение в община Хайредин се проведе извънредно заседание на Министерски съвет, на което бяха набелязани мерки за аварийно-възстановителни дейности на язовира.По разпореждане на министър-председателя от 14:30 ч. ще бъде направен оглед на язовир \"Рогозен 1\", за да бъдат издадени предписания за неговото аварийно укрепване.Ще бъде указано пълно съдействие от страна на властите за справяне с критичната ситуация.\"Нивата на всички реки в страната задържат пълноводие, все още под код \"червен\". Изключение прави река Скът при Мизия\", обясни гл. комисар Николов.С 54 см се е повишило нивото на река Дунав при Свищов за изминалото денонощие, съобщиха от Хидрометеорологична станция-Свищов. Водният стоеж на реката там е 432 см.", "date": "2018.03.10", "title": "Овладяха положението около язовир \"Рогозен 1\" "}
{"url": "https://news.bg/economics/mrrb-konsultira-stroiteli-onlayn-za-iziskvaniya-kam-produkti.html", "text": "Министерството на регионалното развитие и благоустройството предоставя по електронен път информация за изискванията за употреба на продуктите в строителството. Звено за контакт към ведомството консултира предприемачите в бранша за техническите спецификации, съобразно които трябва да се оценяват строителните продукти в съответствие с европейските изисквания и националните изисквания за тяхната употреба.Освен строителните фирми от информацията могат да се възползват и проектанти, производители на строителни материали, дистрибутори на продукти за строителството. Информацията, която се предоставя, е напълно безплатна и може да бъде намерена на  за контакт относно продукти в строителството.Целта е да се информират всички участници в строителния процес, както и да се опростят и намалят административните тежести, особено за малките и средни предприятия.Информацията за изискваните от националното и европейско законодателство експлоатационни показатели на строителните продукти в зависимост от тяхната употреба дава възможност за правилния подбор на продуктите в строителството, както и за законосъобразното им пускане на пазара.Електронната услуга на МРРБ е от полза и за чуждестранните производители на материали за строителството, имащи интерес към българския пазар. На разположение на предприемачите е Ръководство за строителните продукти, с което се представят синтезирано новите правила за пускане на строителни продукти на пазара у нас. В него се дава информация на производителите за задълженията, които имат, и основанията, поради които трябва да изберат нотифициран орган за оценяване на произвеждания от тях продукт.Проектантите и строителите пък се информират за най-подходящия продукт, който им е необходим за изпълнението на строителния обект. За миналата година получените запитвания по електронен път са 35 на брой.", "date": "2018.03.10", "title": "МРРБ консултира строители онлайн за изисквания към продукти"}
{"url": "https://news.bg/politics/hilyadi-nedovolni-nadzirateli-vikat-mafiya-i-aydutsi-pod-prozortsite-na-borisov.html", "text": "Надзирателите в затворите се събраха на пореден протест пред Министерството на правосъдието.Над 2000 души призоваха за оставка на цялото правителство \"Борисов 3\", като протестът е под наслов \"Европа е и за нас\".Един от най-силните лозунги на протестиращите гласи \"Торба с лъжи на Министерството на правосъдието\", а до него имаше паничка със семки и жълти стотинки, с което очевидно искат да кажат, че властта им дава празни и неизпълнени обещания. Друг от лозунгите обявява, че \"Само едно е сигурно в сектор \"Сигурност\" - несигурност\".Сред другите призиви на надзирателите изпъкват: \"Докога европейските ценности и норми ще бъдат само на хартия в България\"; \"Докога ще ни третират като втора ръка хора\"; \"Оттук нататък за нас е въпрос на чест\"; \"Докога от следващия бюджет\"; \"Искаме увеличение, а не подаяние\" и др.Надзирателите протестират основно за достойно заплащане.Не се размина и без персонална атака срещу министъра на правосъдието Цецка Цачева, по адрес на която беше издигнат лозунгът \"Майката на нацията\" - мащеха за служителите\". Докато бяха все още пред управляваното от Цачева ведомство, протестиращите обявиха, че от днес дават ключовете на затворите на правосъдния министър.Недоволните се бяха снабдили с клаксони, свирки, звънци, български знамена, балони в бял, зелен и червен цвят. Множеството настоява за Закон на надзирателя.След като надзирателите пристигнаха пред Министерския съвет, те започнаха да скандират по адрес на управляващите \"Мафия\" и \"Айдуци\". Те не бяха допуснати в сградата на Министерския съвет, за да внесат исканията си. Радостин Радованов от синдикалното дружество на надзирателите в Пазарджик коментира, че ако работещите в затворите не бъдат чути и днес, те няма да спрат с протестите и ще продължат през следващите седмици и месеци до пълна победа и докато не бъдат чути. Основните им искания са за увеличение с 20 процента на заплатите и увеличение на броя на надзирателите в затворите, подобряване на условията на труд, решаване на проблемите с натрупаните дни отпуска, качеството на униформеното облекло, лошото материално и техническо оборудване и увеличаващата се агресия срещу надзирателите в затворите.Протестиращите заявяват още, че те \"не са шепа объркани служители, а са на мисия да спасят достойнството на професията и бъдещето на децата си\".Те подчертаха още, че са бъдещето на България.Присъстваха представители на синдикати на служителите в затворите от Варна, Габрово, Враца, Плевен, Бойчиновци, Бобовдол и др.Шествието тръгна от Министерството на правосъдието, мина през Министерството на финансите, а крайната му спирка е Министерският съвет.", "date": "2018.03.10", "title": "Хиляди недоволни надзиратели викат \"мафия\" и \"айдуци\" под прозорците на Борисов"}
{"url": "https://news.bg/politics/ninova-skastri-ot-krushovitsa-pravitelstvoto-za-neizpravnite-yazoviri.html", "text": "\"205 броя язовири на територията на цялата страна са с най-висока степен на неизправности, същевременно представляват опасност за населението. Това е написала прокуратурата в доклад до правителството през 2017 г. Разполагам с него и мога да ви го предоставя\", коментира председателят на БСП Корнелия Нинова в родното си село Крушовица. Тя допълва, че положението се е влошило и броят им се е увеличил спрямо проверка от 2015 г.\"Днес за пореден път правителството демонстрира на своето заседание безпомощност и хаос. Не знаят кой е виновен, не знаят откъде да започнат. Днес ще дадат 3 млн. лева на община Хайредин, защото тук е бедствено, утре - другаде. Това не е държавност, това не са институции. Четири години минаха от наводнението в Мизия. Пълно безхаберие. Не направиха нищо, освен глупост след глупост. Четири години им предлагаме решения - не, та не. Чуйте поне сега разумни предложения\", обяснява Нинова.Според Нинова, ГЕРБ прехвърлят отговорността от държавата на общините, но не им осигуряват средства за ремонти и поддръжка. Решението за лидера на БСП е спешна актуализация на общинските бюджети със средства за това, но не само там, където е бедствено, а на всички, превантивно.Соцлидерът продължава, че е прехвърлена и отговорността за почистване на коритата на реките, а решение според нея е да се отпуснат средства и драконовски мерки за контрол на кметовете дали са го направили.Тя иска преглед на всички язовири и водоеми, дадени на концесия на частни лица, а който не ги поддържа в техническа изправност и само си гледа печалбата, веднага да му се прекрати концесията.\"ГЕРБ приеха изменения в законите, с които създадоха съвет от девет министерства и сдружението на общините, които да управляват процесите. Вижда се години по-късно, че това води само до хаос и прехвърляне на отговорност от един на друг, дори днес премиерът не знае какво да прави - кметове ли, хидроинженери ли, министри ли да ангажира. Решението е - отмяна на този текст в закон и създаване на единен държавен орган, който да отговаря за това\", обяснява Корнелия Нинова.Тя настоява за разкриване на виновниците за случилите се дотук наводнения, съдебен процес и отговорност, както и управляващите да се спрат да се оправдава с дъжд, обществени поръчки и всичко останало. \"Трябва здрава ръка и държавност\", допълва лидерът на левицата.", "date": "2018.03.10", "title": "Нинова скастри от Крушовица правителството за неизправните язовири"}
{"url": "https://news.bg/bulgaria/prodalzhava-izpompvaneto-na-rogozen-1-chastichnoto-bedstveno-polozhenie-ostava.html", "text": "Частичното бедствено положение в община Хайредин остава в сила, въпреки че днес ситуацията в района беше значително по-спокойна, предаде БНТ.Притокът на вода в авариралия язовир \"Рогозен 1\" е намалял наполовина в сравнение с вчера и е достигнал 3 кубика в секунда.Спасителните дейности по изпомпване на водата продължават, за да се намали натискът върху стената и разрушения преливник на съоръжението.Изсипването на тонове скали в преливника не е достатъчна мярка за решаване на проблема, защото компрометираното съоръжение се нуждае от бетониране. До два дни на язовира ще бъдат монтирани и сифони, които ще заместят помпите. През лятото водоемът ще бъде източен до кота нула, за да започне цялостният му ремонт. Днес правителството отпусна 3 милиона лева за целта.\"С тези средства - 3 милиона лева, ще се предприемат реалните действия по цялостно обезвреждане и ремонт на двата язовира - Рогозен и Бързина, за да се чувства населението в безопасност.\" - коментира областният управител на Враца Малина Николова.На язовира дойде и заместник-министърът на енергетиката Красимир Първанов, който доведе и екип от експерти по ремонт и поддържка на водоемите в системата на НЕК.\"Има списък, има анализ на всеки един водоем, има специално звено, което се занимава и ние сме дали специалисти от енергетиката, които участват в тези групи. Лично на мен ми се иска в много кратко време да достигнем такова техническо състояние на малките водоеми, каквото е и на големите значими язовири в България.\" - посочи Първанов.В съседната община Мизия нивото на река Скът се покачва бързо. Тук започна изпомпване на преливащите шахти на канализацията. До критичното ниво на преливане на реката остават още 80 сантиметра.", "date": "2018.03.10", "title": "Продължава изпомпването на \"Рогозен 1\", частичното бедствено положение остава"}
{"url": "https://news.bg/int-politics/nato-otvori-vratata-za-ukrayna.html", "text": "НАТО предостави на Украйна статут на държава-кандидатка за членство в алианса, съобщи заместник-председателката на украинската Върховна Рада Ирина Геращенко, цитирана от Дойче веле.Официалният статут \"aspirations\" означава покана към Киев за започване на разговори за присъединяване към северноатлантическата общност.По думите на Геращенко, това е важна крачка към получаването на пълноправно членство в организацията.\"Това е много важно. НАТО призна статута на Украйна като страна-кандидатка! Крачка след крачка ние се приближаваме към пълноправно членство в Алианса.\" - написа заместник-председателката на украинския парламент във Фейсбук.Информацията се потвърждава и от  от 9 март, в която Украйна е посочена като кандидатка наред с Македония, Босна и Херцеговина и Грузия.До вчера Украйна не беше сред държавите с официален статут на кандидатки за присъединяване.", "date": "2018.03.10", "title": "НАТО отвори вратата за Украйна"}
{"url": "https://news.bg/society/ot-ruskite-arhivi-v-interes-na-rusiya-e-silna-sarbiya-i-gartsiya-slaba-balgariya.html", "text": "Важен запис в дневника на руския външен министър Владимир Ламсдорф от 1891г. показва отношението на руската имперска политика към България, напомня историкът Янко Гочев по повод на обвиненията на руския патрирах Кирил при посещението му у нас.В дневника се посочва, че \"руските интереси изискват силна Сърбия и Гърция и доколкото е възможно слаба България''.В дневника на граф Владимир Ламсдорф с дата 27 февруари 1891г. е записана беседа с други двама руски дипломати - Иван Зиновиев, директор на Азиатския департамент на МВнР на Русия и Александър Влангали.\"В хода на тази беседа са формулирани основните вечни принципи в руската имперска политика на Балканите и спрямо България, които се заключават в две точки: 1. На Балканите трябва да има малки държавици, достатъчно слаби, за да се нуждаят от руско покровителство и не се се допуска създаване на голяма и независима държава. 2. Руските интереси изискват СИЛНИ Сърбия и Гърция и доколкото е възможно СЛАБА България.\" - обобщава историкът.Той напомня също, че именно такава е била руската политика през 1891 г. при управлението на държавника Стефан Стамболов, признат в Европа като ''българския Бисмарк''. Такава е била тя и до Балканските войни (1912-1913), когато България с икономическите си успехи и силна армия дава заявка да бъде истински балкански лидер вместо разпадащата се Османска империя.\"И понеже българските военни победи в Балканската война (1912-1913) са голяма стъпка за създаване на независима от Русия и обединена България същата тази Велика сила се заема да не допусне тази ''опасност''. Защото Целокупна България е геополитически кошмар за Русия.За да запази интересите си на Балканите и особено в района на Проливите и Цариград Руската империя организира погрома на България с участието на всички балкански страни през 1913 г. Такава е била руската политика до и по време на Първата световна война, когато от 1915г. до 1918г. България води истинска Отечествена война срещу руската агресия по суша в Добруджа и Македония и в Черно море.Такава е била и след болшевишката революция от 1917 г., съветската политика. Такава е и до днес.\" - пише Янко Гочев в профила си във Фейсбук.\"Когато българите се съпротивляват на руската имперска политика и нейните принципи, следват своя самостоятелен курс, различен от руския те са обявени от същата тази ''Освободителка'' за ''предатели'', допълва той.По думите му, руски ''принос'' за откъсването на жива плът от българския народ е и идеята за създаване на нови нации на Балканите - типичен пример е отделянето на ''македонска'' нация.\"За руските управници български ''патриот'' е само този българин, който работи срещу България и слугува на Русия. Ако е неин агент още по-добре. Ще бъде ''голям патриот''. Тези фалшиви ''патриоти'' храненици на Азиатския департамент на МВнР на Русия българският народ е нарекъл още през XIX век ''рубладжии'', ''черни души'' и ''предатели''...\" - допълва историкът.", "date": "2018.03.10", "title": "От руските архиви: В интерес на Русия е силна Сърбия и Гърция, слаба България"}
{"url": "https://news.bg/society/borisov-s-moral-smelost-i-tvardost-balgarite-spasiha-svoite-evrei.html", "text": "Премиерът Бойко Борисов беше гост на церемонията за 75-годишнината от спасяването на българските евреи по време на Втората световна война, която се състоя в Централната софийска синагога.\"Горд съм, че съм потомък на такъв народ, който се е опълчил и е застанал с морал, смелост и твърдост за спасението на близо 50 000 свои граждани\", заяви Борисов.По думите му, в много държави самите граждани са се отнасяли с евреите не по-добре от нацистите, но българският народ е направил друг избор, извършвайки подвиг.Той напомни, че у нас са спасени над 48 000 евреи, но в новоприсъединените тогава територии са останали около 11 000, не са спасени.\"Съжаляваме, скърбим за тях, но подвигът на българския народ не трябва да се омаловажава заради това. Факт е, че друг не го е направил - направили са го българите. Дълбок поклон към нашия народ от всички нас към тези поколения, които тогава са удържали.\" - каза още Борисов.Той получи знака \"Шофар\", с който българското правителство беше удостоено за своите усилия в борбата с антисемитизма и съхраняване на паметта за Холокоста у нас.", "date": "2018.03.10", "title": "Борисов: С морал, смелост и твърдост българите спасиха своите евреи"}
