{"url": "https://news.bg/int-politics/es-rusiya-da-spre-da-blokira-dostapa-v-azovsko-more.html", "text": "ЕС призова Русия да спре да блокира преминаването на кораби през Керченския пролив към украинските пристанища в Азовско море, предаде Дойче веле.\"През последните месеци Русия все по-често блокира преднамерено преминаването на плавателни съдове, включително принадлежащи на страните от ЕС, пътуващи през Керченския пролив към и от пристанищата на Украйна в Азовско море\" - се казва в изявление на пресофиса на ЕС.От Брюксел посочват, че 19-километровият мост, съединяващ Русия с окупирания Крим е пречка за свободния достъп към Азовско море.В документа се подчертава, че ЕС изцяло подкрепя суверенитета и териториалната цялост на Украйна и продължава да осъжда и да не признава незаконното анексиране на Крим и Севастопол.Москва започна строителството на моста през февруари 2016 г. без да съгласува параметрите му с Киев.През февруари тази година Украйна внесе в арбитражния съд в Хага жалба, в която се посочва, че Русия нарушава конвенцията на ООН за морското право. Уточнява се, че Керченският мост ограничава навигацията в пролива и фактически блокира достъпа до Азовско море на плавателни съдове с голям тонаж.", "date": "2018.09.06", "title": " ЕС: Русия да спре да блокира достъпа в Азовско море  "}
{"url": "https://news.bg/crime/mlada-shofyorka-blasna-84-godishen-na-peshehodna-pateka.html", "text": "84-годишен пешеходец е блъснат на пешеходна пътека в центъра на Варна. Мъжът е пострадал тежко, съобщи БНТ.Инцидентът е станал малко преди 9 часа тази сутрин, близо до Икономическия университет в центъра на града. Шофьор е 27 годишна жена.Пешеходецът е настанен в болница с фрактура на таза и контузии по главата. Няма опасност за живота му. По случая е образувано досъдебно производство.", "date": "2018.09.06", "title": "Млада шофьорка блъсна 84-годишен на пешеходна пътека"}
{"url": "https://news.bg/int-politics/skopie-uveshtava-stoltenberg-istinskoto-myasto-na-makedoniya-e-v-es-i-nato.html", "text": "Президентът на Македония Георги Иванов е заявил по време на среща с генералния секретар на НАТО Йенс Столтенберг в Скопие, че вярва, че истинското място на Македония е в Европейския съюз и НАТО, като той ще продължи да защитава стратегическите цели на страната, но ЕС и НАТО в никакъв случай не трябвало да бъдат алиби за един лош договор, съобщават македонските медии.Иванов е уверил Столтенберг, че Македония е изпълнила критериите за членство в НАТО още през 2008 г. и оттогава страната имала активен принос в международните мироопазващи мисии, като с това е заслужила мястото си в НАТО без нуждата от допълнителни условия.Иванов и Столтенберг са обсъдили още текущата обстановка в Македония, както и реформите в отбраната и сигурността на страната с цел изпълнение на стандартите на НАТО.Столтенберг е разговарял още с премиера Зоран Заев, председателя на парламента Талат Джафери, министъра на отбраната Радмила Шекеринска, лидера на ВМРО-ДПМНЕ Християн Мицкоски и др.", "date": "2018.09.06", "title": "Скопие увещава Столтенберг: Истинското място на Македония е в ЕС и НАТО"}
{"url": "https://news.bg/int-politics/vselenskiyat-patriarh-vartolomey-gleda-kam-statuta-na-pravoslaven-papa.html", "text": "Вселенският патриарх има изключителни права за решаването на проблемите на православния свят, заяви главата на Константинополската Църква патриарх Вартоломей, цитиран от Интерфакс.\"Вселенският патриарх носи отговорност за установяване на църковните и канонични порядки, доколкото той има канонична привилегия за изпълнение на тези висши и изключителни отговорности. Ако Вселенският патриарх се откаже от своята отговорност и си тръгне от междуправославната сцена, то поместните църкви ще действат като \"овце без пастир\", заяви патриархът на Синаксис (Архиерейски събор), проведен в сряда в Истанбул.Една от главните теми на високото събрание бяха \"въпроси, представляващи междуправославен интерес\", в частност ситуацията на Украйна. Киевските власти се обърнаха през април към патриарха с молба да дари томос (автокефалия) и да разреши установяването на \"единна поместна църква\".Срещу това решение категорично се изправи Московската патриаршия, изтъквайки каноничната необоснованост на вмешателството на Константинопол в църковните дела на Украйна.При това Украинската православна църква на Московския патриарх е единствената канонична православна църква в тази страна, уверяват от Москва. Според тях пътят към единство на украинското православие е в самата Украйна, а не извън пределите й.Между другото, в своето програмно представяне на Синаксиса патриарх Вартоломей предположи, че опита за разрешаване на междуправославни проблеми без участие на Константинопол е неудачен.\"Понякога сме изправени пред изпитания и изкушения точно защото при някои хора лъжливо се предполага, че могат да обичат Православната църква, а не Вселенския патриарх, забравяйки, че той олицетворява духа на Православието\", заяви Вартоломей.", "date": "2018.09.06", "title": "Вселенският патриарх Вартоломей гледа към статута на православен папа"}
{"url": "https://news.bg/regions/razorano-e-rekultivirano-hvostohranilishte-kray-malko-tarnovo-zaradi-rali.html", "text": "Рекултивираното хвостохранилище край Малко Търново е разорано заради автомобилно рали, съобщи БНР. Един от лесовъдите в района споделя, че хвостохранилището е рекултивирано преди години с много средства и по правилен начин.Той се \"хваща за главата\", след като вижда, че целият труд по тази дейност е унищожен. По думите му е изкоренена с булдозер тревната покривка на целия терен и са оформени пътища върху почвата на хвостохранилището.\"При първия вятър праховете и отровите от хвостохранилището пак може да се вдигнат във въздуха\", посочи лесовъдът.Кметът на Малко Търново Илиян Янчев обаче заяви, че не е давал разрешение за подобно рали.По думите му то е проведено в частен имот, не е в парк Странджа, но не може да се случи без одобрение от общината.Янчев заяви, че издирват организаторите на ралито, за да бъдат наказани.\"Поех ангажимент да възстановя мястото, на което е нарушено покритието\", допълни той.Бургаската екоинспекция извършват проверка по случая. Резултатите от нея ще станат ясни в понеделник.", "date": "2018.09.06", "title": "Разорано е рекултивирано хвостохранилище край Малко Търново заради рали "}
{"url": "https://news.bg/int-politics/sasht-i-izrael-vodeli-mediyna-voyna-za-diskreditirane-na-vlastta-sred-irantsite.html", "text": "Върховният лидер на Иран аятолах Али Хаменеи обвини САЩ и Израел в провеждането на медийна война с цел да обезкуражат иранците, съобщава иранската държавна телевизия, докато страната е изправена пред тежки икономически проблеми след повторното налагане на санкции срещу Техеран от страна на САЩ, съобщава \"Ройтерс\".Местната валута риалът загуби около две трети от стойността си през тази година под заплахата от санкциите, възстановени от американския президент Доналд Тръмп след изтеглянето на Вашингтон от ядреното споразумение между Техеран и световните сили, сключено през 2015 г.Разходите за живот също са се увеличили, което предизвика спорадични протести срещу печалбарството и корупцията, като мнозина протестиращи скандираха антиправителствени лозунги.\"Днес ислямската система (на Иран) е изправена пред пълномащабна икономическа война, която е внимателно направлявана, но заедно с тази война има голяма медийна пропагандна война, която често се пренебрегва\", изтъкнал Хаменеи пред членовете на висш духовен орган.Иранските власти обвиниха популярни приложения за съобщения и кампании в социалните мрежи, които според тях са организирани в чужбина за протести срещу западащата икономика, които избухнаха през декември, разпространявайки се в повече от 80 града и доведоха до 25 смъртни случая.\"Целта на тази медийна война е да създаде безпокойство... и песимизъм сред хората един към друг и към властите, както и да влоши икономическите проблеми в умовете на обществеността\", допълнил аятолахът.\"Разполагаме с разузнавателна информация, че американските и ционистките (израелските) шпионски служби, финансирани от супербогатите от нашия регион, създадоха организация за тази медийна война и сериозно планират и се опитват да заразят рекламното пространство и умовете на нашето общество\", подчертал още Али Хаменеи.Саудитска Арабия, главният противник на Иран в региона, и ОАЕ подкрепиха решението на Тръмп да възстанови санкциите срещу Техеран, отразявайки опасенията на богатите износителки на петрол относно балистичната ракетна програма на Иран и подкрепата за екстремистки групировки.", "date": "2018.09.06", "title": "САЩ и Израел водели медийна война за дискредитиране на властта сред иранците"}
{"url": "https://news.bg/regions/dve-svlachishta-zatrudnyavat-dvizhenieto-ot-veliko-tarnovo-do-manastir-sveta-troitsa.html", "text": "Две активни свлачища затрудняват движението от Велико Търново до патриаршеския манастир \"Света Троица\", съобщи БНР.По трасето има срутване и на скални отломки.Установен е и трети проблемен участък с нестабилна земна маса заради обилните валежи това лято.Община Велико Търново търси финансиране от държавата за укрепване на свлачищата, отводняване на района и асфалтиране. Част от пътя към манастира \"Св. Троица\" през вилната местност \"Дервена\" във Велико Търново беше асфалтиран тази седмица.В началото на август жителите на вилната зона излязоха на протест и предупредиха, че ако пътят, не бъде оправен, ще започнат административната процедура за отделяне в самостоятелно селище. ", "date": "2018.09.06", "title": "Две свлачища затрудняват движението от Велико Търново до манастир \"Света Троица\""}
{"url": "https://news.bg/crime/spetsprokuraturata-obvini-minyu-i-stayko-staykovi-i-sina-na-kmeta-na-karnobat.html", "text": "Специализираната прокуратура е повдигнала обвинения на осем души за участие в организирана престъпна група за продажба на акцизни стоки без бандерол, данъчни престъпления и пране на пари. Става въпрос за собственика на \"Винпром Карнобат\" и \"Сис индустрийс\" Миню Стайков, сина му Стайко Стайков, сина на кмета на Карнобат Иван Димитров, както и още петима с инициали Ц.К., М.К., Б.Х., А.Т. и Д.Д.На едно от лицата са повдигнати обвинения за вторични престъпления - избягване плащането на ДДС и възстановяване на неследващ се данъчен кредит в размер на общо 1 016 139 лв., на други трима - за държане на акцизни стоки без бандерол в големи размери. В рамките на деня обвиненията ще им бъдат предявени.Обвинените ще бъдат задържани в ареста до 72 часа с оглед осигуряването им пред Специализирания наказателен съд и разглеждане на искане на Специализираната прокуратура за налагане на мярка за неотклонение \"Задържане под стража\" за всеки от тях.Вчера Специализираната прокуратура започна разследване и влезе в офиси на дружествата \"Винпром Карнобат\" ООД, \"Сис Индустрийс\" ООД и \"Топаз Мел\" ООД.Спецпрокуратурата извърши претърсвания и изземвания, обиски на лица и разпити на свидетели.", "date": "2018.09.06", "title": "Спецпрокуратурата обвини Миню и Стайко Стайкови и сина на кмета на Карнобат "}
{"url": "https://news.bg/int-politics/siriya-unishtozhila-tseliya-si-himicheski-arsenal-s-pomoshtta-na-sasht.html", "text": "Целият арсенал от химически оръжия, които Дамаск притежаваше, беше унищожен с помощта на САЩ. Това обяви сирийският външен министър Уалид Муалем, цитиран от руските медии.Преди два дни Белият дом обяви, че Вашингтон, заедно със съюзниците си, е готов да отговори на евентуална химическа атака, извършена от сирийските правителствени сили.\"Искам да потвърдя, Сирия не разполага с никакви химически оръжия, след като те бяха унищожени още когато страната се присъедини към Организацията за забрана на химическите оръжия (ОЗХО). Същевременно американският военен флот отнесе всички химически вещества и оръжия на Сирия, които бяха ликвидирани в Средиземно море\", уточни Муалем пред журналисти в интервю.По-рано Русия обяви, че екстремистите в Сирия подготвяли постановка на химическа атака в сирийската провинция Идлиб, която да припишат на сирийския режим, добавяйки, че САЩ могат да използват това като предлог за нова атака срещу Сирия.", "date": "2018.09.06", "title": "Сирия унищожила целия си химически арсенал с помощта на САЩ"}
{"url": "https://news.bg/int-politics/kim-vyarval-nepokolebimo-na-tramp-toy-go-hvali.html", "text": "Президентът на САЩ Доналд Тръмп похвали вожда на Северна Корея Ким Чен-ун заради това, че той е казал, че му вярва, съобщава \"Франс прес\".\"Ким Чен-ун прокламира \"непоколебима вяра в президента Тръмп\". Благодаря на председателя Ким. Ще го направим заедно!\", написа Тръмп в профила си в \"Туитър\".Ким повтори ангажимента си за ядрено разоръжаване на Корейския полуостров.Съветникът по националната сигурност на Южна Корея предаде писмо на Ким в сряда от южнокорейския президент Мун Дже-ин.Тръмп и Ким обещаха да премахнат ядрените оръжия от Корейския полуостров по време на срещата си в Сингапур през юни, но не бяха договорени подробности. Вашингтон и Пхенян влязоха в спор по въпроса какво означава това и как ще бъде постигнато.Ким подчерта, че неговото \"доверие в Тръмп остава непроменено\" въпреки затрудненията, уточни съветникът по националната сигурност на Южна Корея, като вождът е изразил намерението си да работи в тясно сътрудничество със САЩ за постигане на ядрено разоръжаване \"в първия официален мандат на президента Тръмп\".", "date": "2018.09.06", "title": "Ким вярвал непоколебимо на Тръмп, той го хвали "}
{"url": "https://news.bg/society/grazhdanski-organizatsii-iskat-smyana-na-sistemata-u-nas.html", "text": "Граждански организации от цялата страна искат смяна на управленския модел у нас, съобщи БНТ.Те се събраха на централния площад в Пловдив и настояват за свикване на Велико народно събрание. Организаторите от \"Будни за България\" твърдят, че зад тях не стоят политически партии.Те избраха датата 6 септември, за да започнат национална обединителна инициатива.Хората настояват за лустрация на трите власти, отпадане на партийната система у нас и съдебно преследване на българския преход.Следващата проява от инициативата на гражданските организации ще е пред парламента в столицата.Там хората ще поискат от народните представители да предприемат стъпки, с които да бъдат изпълнени исканията за смяна на системата.Ако не бъдат чути, са готови на протестни действия, заявяват те.", "date": "2018.09.06", "title": "Граждански организации искат смяна на системата у нас"}
{"url": "https://news.bg/int-politics/rusiya-zabrani-vnosa-na-svine-i-svinski-produkti-ot-balgariya.html", "text": "Руската служба за ветеринарен и фитосанитарен контрол Росселхознадзор обяви, че от днес е забранен вносът в Русия на свине и свински продукти от България, съобщават руските медии.Причината е регистрираната африканска чума по свинете у нас.Изключение от забраната има само за продукти, преминали обработка по технология, гарантираща унищожаване на вируса на африканската чума по свинете.\"От днес, 6 септември, Росселхознадзор налага временно ограничение на доставките за Русия от цялата територия на България на живи свине, заклани свине, свинско месо и продукти, съдържащи свинско месо, свинско ембриони и сперма от нерези\", се посочва в съобщението на руската служба.Уточнява се, че по данни на Росселхознадзор, първият в България случай на африканска чума по свинете е бил регистриран на 31 август във варненското село Тутраканци.", "date": "2018.09.06", "title": "Русия забрани вноса на свине и свински продукти от България"}
{"url": "https://news.bg/int-politics/sasht-frantsiya-germaniya-i-kanada-podkrepiha-velikobritaniya-sreshtu-rusiya-za-skripal.html", "text": "САЩ, Франция, Германия и Канада са се съгласили с Обединеното кралство, че руското правителство \"почти сигурно\" е одобрило отравянето с нервнопаралитично вещество новичок на бившия руски агент Сергей Скрипал и дъщеря му Юлия в английския град Солсбъри през март, съобщават световните информационни агенции.Четирите западни съюзници на Великобритания призовават Русия да осигури пълното разкриване на програмата си за разработването и производството на новичок.Съвместното изявление на четирите страни идва, докато лидерите се срещат в ООН, за да обсъдят нападението срещу Сергей и Юлия Скрипал и неговите последици.Русия продължава да отрича каквото и да е участие в нападението.Великобритания повдигна обвинения срещу двама руснаци, за които се смята, че са служители на руското военно разузнаване (ГРУ), като основни заподозрени за атаката в Солсбъри.Британският премиер Тереза Мей обяви вчера, че заподозрените са влезли в Обединеното кралство с руски паспорти, използвайки имената Александър Петров и Руслан Боширов. По думите ѝ, отравянето не е било \"солова престъпна операция\", а е \"почти сигурно\" одобрена на високо равнище в руската държава.В съвместното изявление на Тереза Мей, френският президент Еманюел Макрон, германският канцлер Ангела Меркел, канадският премиер Джъстин Трюдо и американският президент Доналд Тръмп се посочва: \"Ние, лидерите на Франция, Германия, САЩ, Канада и Обединеното кралство повтаряме възмущението си от използването на химическо нервнопаралитично вещество, известно като новичок, в Солсбъри на 4 март.\"Лидерите са приветствали напредъка в разследването, но призоваха онези, които разполагат с повече информация, да се обърнат към британските власти.\"Имаме пълно доверие в британската оценка, че двамата заподозрени са офицери от руското военно разузнаване, известно още като ГРУ\", се добавя в изявлението.Припомняйки за експулсирането на руски дипломати в отговор на нападението в Солсбъри, лидерите отбелязват, че заедно вече са предприели действия за осуетяване на дейността на ГРУ.Лидерите на водещите западни страни подчертават, че връзката с ГРУ, разкрита вчера, ще засили намерението им да работят заедно срещу чуждестранни шпионски мрежи, използването на химически оръжия и да се \"защитим от всички форми на зловредна държавна дейност, насочена срещу нас и нашите общества\".", "date": "2018.09.06", "title": "САЩ, Франция, Германия и Канада подкрепиха Великобритания срещу Русия за Скрипал"}
{"url": "https://news.bg/disasters/shturmovi-helikopter-se-razbi-v-sauditska-arabiya-zagina-amerikanets.html", "text": "Националната гвардия на Саудитска Арабия обяви, че американски инструктор е загинал, а саудитец, когото той е обучавал, е ранен при катастрофа на хеликоптер в Рияд, съобщава \"Асошиейтед прес\".Държавната новинарска саудитска агенция цитира изявление на военните, в което се посочва, че катастрофата на щурмови хеликоптер Boeing AH6i е станала на летище \"Хашм ал Аан\" в саудитската столица.Уточнява се, че името на загиналия американец е Пол Реди. Раненият саудитец е откаран в местна болница и е в стабилно състояние.От Националната гвардия посочиха, че е започнало разследване на катастрофата.Катастрофиралият хеликоптер е лек щурмови и разузнавателен хеликоптер. Той е вариант на модел, използван от командването на американската армия за специални операции.", "date": "2018.09.06", "title": "Щурмови хеликоптер се разби в Саудитска Арабия, загина американец"}
{"url": "https://news.bg/int-politics/izrael-tayno-vaorazhil-i-finansiral-12-buntovnicheski-grupirovki-v-siriya.html", "text": "Израел тайно е финансирал и въоръжил най-малко 12 бунтовнически групировки в южната част на Сирия, за да държи подкрепяни от Иран милиции и терористичната групировка ДАЕШ (\"Ислямска държава\") далеч от израелската граница, съобщават израелски медии, позовавайки се на сп. Foreign Policy.От изданието са интервюирали повече от 20 членове на бунтовническите групировки, които са уточнили, че подкрепата на Израел е била предоставяна през последните години и е била прекратена през миналия месец.Според информацията трансферът на оръжия е включвал нападателни оръжия, картечници, минохвъргачки и превозни средства, всички доставени през три гранични пункта, които свързват окупираните от Израел Голански възвишения и Сирия.Тези гранични пунктове са същите, през които Израел е предоставял хуманитарна помощ в Сирия.В информацията се допълва, че Израел е плащал на всеки бунтовник около 75 долара на месец, с допълни преводи на пари за групировките за закупуване на оръжия на черния пазар в Сирия.Когато силите на сирийския президент Башар Асад отвоюваха обратно Южна Сирия през юли, бунтовническите групировки са очаквали Израел да се намеси заради подкрепата, която са получили.Един от бойците е заявил в тази връзка: \"Това е урок, който няма да забравим за Израел. Той не се интересува от хората. Той не се интересува от хуманността. Всичко, за което го е грижа, са собствените му интереси.\"Подобни информации за подкрепа на Израел за сирийските бунтовници бяха публикувани и през миналата година.", "date": "2018.09.06", "title": "Израел тайно въоръжил и финансирал 12 бунтовнически групировки в Сирия"}
{"url": "https://news.bg/disasters/mnogo-silno-zemetresenie-kray-bregovete-na-fidzhi.html", "text": "Мощно земетресение с магнитуд 8,1 по скалата на Рихтер е ударило югоизточно от Сува, столицата на тихоокеанската страна Фиджи, съобщават световните информационни агенции, позовавайки се на данни от Геофизическия институт на САЩ. Земетресението, което е станало в 3:49 часа местно време, е с епицентър на около 41 км югоизточно от Левука на остров Овалау и на дълбочина 669 км.Междувременно от Центъра за предупреждение за цунами в Тихия океан успокоиха, че в района не се очаква разрушително цунами.\"Въз основа на всички налични данни, засега няма заплаха от цунами, защото епицентърът на земетресението е твърде дълбоко в Земята\", отбелязаха от Центъра за предупреждение за цунами в Тихия океан.", "date": "2018.09.06", "title": "Много силно земетресение край бреговете на Фиджи"}
{"url": "https://news.bg/int-politics/frantsiya-se-zaricha-da-namali-zavisimostta-si-ot-us-chasti-v-orazheynite-si-sistemi.html", "text": "Франция трябва да намали зависимостта си от американски компоненти в своите оръжейни системи, за да сведе до минимум способността на Вашингтон да блокира износа на френски оръжия. Това обяви френският министър на отбраната, цитиран от \"Ройтерс\".Американските закони за контрол върху износа могат да бъдат използвани за ограничаване на продажбите на оръжия в Европа, ако дори малки компоненти идват от американски доставчици. Законодателството беше в сила преди идването на власт на американския президент Доналд Тръмп, но отрасълът все повече се притеснява, че неговата администрация действа за спиране на износа, който в миналото може да е бил разрешен.Вашингтон тази година блокира продажбата на Египет на френски крилати ракети SCALP, в които има американска част.Без да дава конкретни примери, френският военен министър Флоранс Парли коментира, че Франция трябва \"постепенно да намали зависимостта си от определен брой американски части\".\"Имаме търговски затруднения, свързани с перспективите за износ. А ние знаем, че тези затруднения са свързани със стратегически въпроси и често с проблеми на търговското съперничество\", подчерта тя пред журналисти.Тя беше разпитана по темата през юли от парламентарната комисия по отбрана. Запитана тогава от един депутат за блокираната продажба на ракетите SCALP, Парли подчертала: \"Ние сме зависими от милостта на американците.\"По думите на Парли, действията на Вашингтон са подчертали необходимостта от свеждане до минимум на зависимостта от американски части в проекта SCAF - следващото поколение бойни самолети на Европа, в който Франция и Германия играят водеща роля за тяхното разработване.", "date": "2018.09.06", "title": "Франция се зарича да намали зависимостта си от US части в оръжейните си системи"}
{"url": "https://news.bg/politics/plovdiv-ima-nuzhda-upravlenieto-da-e-stabilno-kategorichen-e-ivan-totev.html", "text": "\"Имаме нужда от стабилно управление\". Това заяви кметът на Пловдив Иван Тотев пред bTV.По думите му когато градът се готви да бъде столица на културата през 2019 г., има нужда да е стабилно управлението. Културната програма на града ще бъде на стойност 16 млн. лв.По повод делото срещу него, според което той е ощетил общината със средства при изграждането на зоопарка, той заяви категорично, че общината не е ощетена.Припомняме, прокуратурата повдигна обвинения спрямо тримата за това, че те са възложили строителството на зоокът в Пловдив с пряко договаряне, вместо това да стане с обществена поръчка и конкурс.Според обвинението вследствие на техните действия община Пловдив е била ощетена с близо 690 000 лева.Случаят беше прехвърлен от прокуратурата в Пловдив към СГП по нареждане на главния прокурор Сотир Цацаров.След това СГП внесе обвинителния акт в Окръжния съд в Пловдив. Съдът обаче също откри нередности и в обвинението.Пловдив се готви да бъде Европейска столица на културата през 2019 г., като се очаква там да пристигнат много туристи от цял свят. Въпреки това централният площад на града, познат като \"Главната\" не е завършен.Тотев заяви, че няма как такъв важен обект да бъде направен от днес за утре. Той допълни още, че площадът с настилката и осветлението ще бъде готов през декември.Градът ще посрещне културната година и без сграда на операта, без галерия и без изложбена зала.\"Когато имаме Античния театър, не е чак такъв проблем, че операта няма сграда\", коментира Тотев.", "date": "2018.09.06", "title": "Пловдив има нужда управлението да е стабилно, категоричен е Иван Тотев"}
{"url": "https://news.bg/politics/tsveta-karayancheva-e-kategorichna-che-nyama-natisk-v-rabotata-si.html", "text": "Председателят на 44-ия парламент Цвета Караянчева заяви пред bTV, че в никакъв случай не е подложена на натиск в работата си.\"С министър-председателя се чуваме по повод на това дали ще идва в парламента или да съгласуваме определени мероприятия\", подчерта тя.По думите ѝ решенията, които взема като председател на народното събрание (НС), не ги съгласува с никого.Тя коментира и изявлението на президента Румен Радев, като според нея той най-вероятно подготвя политически проект след мандата си, но за тези 5 години той трябва да е обединител на българската нация.\"С това изявление той се определи като единствената опозиционна сила\", каза Караянчева по адрес на президента Радев.Председателят на парламента препоръча президентът да не се вслушва много в съветниците си, които му пишат словата, а да говори от сърце.Тя заяви още, че е очаквала да го види в парламента да отправи посланието си. Цвета Караянчева коментира, че подадените три министерски оставки (на Ивайло Московски, Валентин Радев и Николай Нанков - б.р.) ще бъдат обсъдени в понеделник на коалиционен съвет и може би в сряда или четвъртък другата седмица ще влязат в Народното събрание.\"С оставките, които бяха подадени, се пое политическата отговорност\", допълни тя.Шефът на парламента поясни, че премиерът избира министрите и той следи дали те се справят със задълженията си.\"Не по всичко сме съгласни с предложенията на колегите от Обединени патриоти или те с нашите, нормално е да прехвърчат искри\", отбеляза Караянчева.Според нея проблемът е в комуникацията и може би в последните няколко месеца коалиционните съвети не са се провеждали регулярно, както би трябвало.Караянчева коментира и случая с  вчера, на 5 септевмри, в парламента. Тя обясни, че лидерът на БСП е прекалил, обвинявайки цяла парламентарна група за шайка крадци.\"Но в никакъв случай не искам някой да си помисли, че ако от партия ГЕРБ някой използва обидни квалификации, няма да бъде наказан\", предупреди тя.Според Караянчева, ако БСП сега са се сетили да вървят сред народа, са закъснели.", "date": "2018.09.06", "title": "Цвета Караянчева е категорична, че няма натиск в работата си "}
{"url": "https://news.bg/politics/prezidentat-na-indiya-mozhe-da-obmenyame-poveche-kadri-v-obrazovanieto.html", "text": "\"Бихме искали да увеличим значително сътрудничеството в бизнеса, икономиката и инвестициите от Индия в България. Особено в областта на образованието имаме поле за засилване на обмена\". Това заяви президентът на Индия Рам Натх Ковинд на срещата си с премиера на България Бойко Борисов, информираха от МС.Рам Ковинд поздрави българите по повод 133-та годишнина от Съединението на България и пожела успех и просперитет на страната ни.Премиерът подчерта, че посещението на президента Ковинд е знаково и ще спомогне да увеличим интензитета на нашите отношения в различни сфери. Фокус на разговорите беше поставен върху възможностите за задълбочаване на икономическите отношения и сътрудничеството в областта на образованието и науката между двете страни.", "date": "2018.09.06", "title": "Президентът на Индия: Може да обменяме повече кадри в образованието"}
{"url": "https://news.bg/regions/zhiteli-na-plovdivski-sela-protestirat-sreshtu-opasna-mramorna-kariera.html", "text": "Жители на села от Родопската яка край Пловдив протестират срещу намеренията за разширяване на мраморната кариера край Белащица, съобщи bTV.Според местните тя и в момента създава опасност за околната среда и за здравето на хората.Колоната протестиращи е към кръговото на Околовръстното шосе край Пловдив.Един от практикуващи лекари в Белащица заяви, че около 10 пъти се е увеличила заболеваемостта от хронични белодробни заболявания при децата, и около 4 пъти при възрастните.През юни РИОСВ са измерили чистотата на въздуха в центъра на Белащица, но заявяват, че не са установили отклонения от нормите.При друга проверка обаче се оказва, че вятърът е вдигнал бял прашен облак чак до покрайнините на Пловдив.Единият от двамата концесионери на кариерата възнамерява да увеличи площта за добив с още 50 декара за нови 25 години, което взривява търпението на местните. Те са събрали и подписи.От фирмата-концесионер обясняват, че рекултивацията на издълбаните вече склонове е невъзможна, без изкопаването на нови 50 декара от находището.", "date": "2018.09.06", "title": "Жители на пловдивски села протестират срещу опасна мраморна кариера"}
{"url": "https://news.bg/regions/dvizhenieto-pri-11-km-na-am-trakiya-e-v-edna-lenta.html", "text": "Временно е ограничено движението в една лента при км 11 в посока Бургас на АМ \"Тракия\", съобщиха от АПИ.Причината е разсипан чакъл от товарен автомобил.Движението се осъществява само в активната лента в участъка от км 32 до км 34 в посока София поради ремонтни дейности в изпреварващата лента. От Агенцията съветва шофьорите да се движат с повишено внимание и съобразена скорост. ", "date": "2018.09.06", "title": "Движението при 11 км на АМ \"Тракия\"  е в една лента "}
{"url": "https://news.bg/crime/oblepiha-sadebnata-palata-v-pazardzhik-s-plakati-iskame-spravedlivost.html", "text": "Съдебната палата в Пазарджик осъмна с плакати с надписи \"Искаме справедливост\", съобщи БНР.По непотвърдена информация инициативата е на съучениците и приятелите на 16-годишното момче, което загина преди седмица.Припомняме, на 30 август на пътя между селата Сарая и Ивайло, обвиняемият застигнал група деца, като по непредпазливост ударил с автомобила си и , което управлявало велосипед.Полицията установила 1,58 промила алкохол в кръвта на шофьора.На 3 септември прокуратурата  Вместо това обаче Окръжният съд освободи мъжа под  с мотивите, че няма опасност същият да се укрие или да извърши друго престъпление.Вчера, 5 септември пред сградата на съда близки и приятели на момчето  да освободят под парична гаранция от 10 хиляди лева водачът на автомобила, предизвикал инцидента.Протести са насрочени и за събота.", "date": "2018.09.06", "title": "Облепиха съдебната палата в Пазарджик с плакати \"Искаме справедливост\""}
{"url": "https://news.bg/int-politics/dva-bombardirovacha-tu-160-provedoha-uchenie-nad-sredizemno-more.html", "text": "Два стратегически бомбардировача Ту-160 проведоха учения в Средиземно море, съобщиха от руското военно министерство, цитирани от РИА Новости.Те излетяха от летище Енгелс. Полетът е бил над неутрални води на Каспийско и на Средиземно море.Както отбелязаха от военното ведомство в Москва, самолетите летяха 10 часа на ниско ниво при сложни метеорологични условия. При това бомбардировачите успешно проведоха условен пуск на крилати ракети по наземни цели.Освен това, екипажите на стратегическите ракетоносци отработиха управление на високоточно оръжие на борда на самолетите, предаване информация на командните пунктове за далечна авиация по маршрута на полета и взаимодействие с изтребители за прикритие.В отделни маршрути полетът на стратегическите ракетоносци бе съпроводен от изтребители на морската авиация Су-30 и Су-33, излетели от летище Хмеймим в Сирия.\"Полетът на самолетите бе изпълнен в строго съответствие с международните правила за използване на въздушното пространство, не нарушавайки границите на другите държави\", подчертаха от военното ведомство.В края на август външният министър Сергей Лавров заяви, че ученията на Военноморските и Военнокосмическите сили в Средиземно море се изпълняват в пълно съответствие с международните норми.Във военното министерство на САЩ по-рано заявиха, че разчитат руските кораби да се държат \"безопасно и професионално\" по време на предстоящите през септември учения в Средиземно море.\"Защо такава бурна реакция има на Запад - не зная. Смятам, че е по-добре да питаме тези, които се опитват да организират буря в чаша вода. Допускам, че това е резултат от заплахите, които сега разпространяват по цял свят, обвинявайки Русия във всичко, което се случва на планетата без изключение. Освен това, според мен, не са ни инкриминирали отговорността за земетресенията и за вълните цунами\", допълни (иронично - б.р.) Лавров.Ден по-рано външният министър на Русия Сергей Лавров заяви, че конфронтацията и напрежението в отношенията между Москва и Вашингнот нарастват. Увеличава се риска от военен конфликт между Русия и САЩ, каза Лавров.По думите му Москва подготвя ответни мерки на русофобската риторика и русофобските действия. Лавров цитира свой предшественик - Андрей Громко, по думите му - велик министър на външните работи, който е казвал, че десет години преговори са по-добре от един ден война.", "date": "2018.09.06", "title": "Два бомбардировача Ту-160 проведоха учение над Средиземно море"}
{"url": "https://news.bg/int-politics/putin-nosi-kraynata-otgovornost-za-otravyaneto-na-skripal-obyavi-velikobritaniya.html", "text": "Британският министър по сигурността Бен Уолъс обяви, че руският президент Владимир Путин носи \"крайната\" отговорност за нападението с нервнопаралитично вещество новичок срещу бившия руски двоен агент Сергей Скрипал в английския град Солсбъри през март, съобщава \"Франс прес\".\"В крайна сметка той е отговорен за това, доколкото е президент на Руската федерация, а неговото правителство е това, което контролира, финансира и управлява военното разузнаване (ГРУ)\", което вчера Лондон обвини за извършването на нападението.Вчера британската прокуратура повдигна обвинения срещу двама руснаци - Александър Петров и Руслан Боширов, като според британските власти те са преките извършители на нападението с новичок. Според Тереза Мей двамата са служители на ГРУ.", "date": "2018.09.06", "title": "Путин носи крайната отговорност за отравянето на Скрипал, обяви Великобритания"}
{"url": "https://news.bg/regions/spasiha-chuzhdestranen-turist-izgubil-se-v-rila.html", "text": "Планински спасители от Благоевград спасиха чуждестранен турист загубил се в района на Рилския манастир, съобщи БНР, позовавайки се на Георги Ботев, началник на ПСС-Благоевград.Сигналът е получен снощи около 20.00 часа.38-годишният турист се изгубил при слизане по Дългия рид към Рилския манастир и се отправил към река Друшлявица.\"Туристът беше намерен премръзнал, с неподходяща екипировка. Оказана му е помощ и е настанен в Благоевград\", допълни Ботев.От ПСС предупреждават, че самостоятелният туризъм е много опасен, а времето в планините се променя много бързо.Те съветват туристите да са добре екипирани и снабдени с надеждни телефони за връзка.", "date": "2018.09.06", "title": "Спасиха чуждестранен турист, изгубил се в Рила "}
{"url": "https://news.bg/society/dvama-prezidenti-otkriha-pametnik-na-mahatma-gandi-v-sofiya.html", "text": "Двама президенти - на България Румен Радев и на Индия - Рам Натх Ковинд, откриха паметник на Махатма Ганди в Южния парк в София. Откриването стана в деня на Съединението на България.По покана на президента Румен Радев президентът на Индия Рам Натх Ковинд е на държавно посещение в България. Той е придружаван от съпругата си Савита Ковинд.\"Мирният подвиг на Махатма Ганди, неговата любов към родината, неговият принос за раждането на съвременна Индия, символично се родеят с делото на нашите смели борци за единна и нова България\", каза Радев при откриването на мемориала.Индийският президент Ковинд нарече Махатма Ганди: \"баща на нацията\". \"Бих искал да изкажа благодарност на българския народ за това, че той отреди това вечно място и дом за неговия паметник в красивата страна и точно на този празник\".Ковинд изтъкна че \"като радетел на ненасилието и апостол на мира\" водачът на индийското движение за независимост е направил \"политически немислимото в политически неизбежното\". Нелсън Мандела и Мартин Лутер Кинг са сред мнозината, вдъхновили се от философията на Махатма Ганди, посочи още индийският президент Рам Натх Ковинд.Паметникът на Махатма Ганди е дело на скулптура Иван Русев.Мохандас Карамчанд Ганди, наречен Махатма (Велика душа - санскрит, б.р.) Ганди, се ражда през 1869 г. В Порбандар, Гуджарат, като най-малкото от пет деца при четвъртия брак на Карамчанд Ганди с Путали Бай. Семейството е заможно и принадлежи към кастата на търговците вайши. Баща му заема поста на министър-председател на Порбандар, а по-късно - на Раджкот. И двамата родители са силно набожни хиндуисти.Ганди разказва, че родителите им ги възпитали в толерантност спрямо друговерци. Както всички индуси и те били вегетарианци. Още като дете Ганди е свидетел на конфликти на баща му с колониалните офицери в областта. От друга страна, той наблюдава добрите и толерантни взаимоотношения между различните религиозни общности - индуисти, мюсюлмани, парси и джайнисти.Ганди започва своята политическа дейност в Южна Африка. Той основава през 1894 г. Наталски индийски конгрес и повежда на 13 ноември 1913 г. протестен марш към Трансваал, в следствие на което през 1914 г. се приема Закона за подпомагане на индийците.В Южна Африка Ганди развива своята концепция за ненасилствена съпротива, която нарича \"сатяграха\". За африканското население не се ангажира по същия начин, а остава през целия си живот концентриран върху индийците. През 1920 г. Махатма Ганди поема ръководството на Индийския национален конгрес, който през следващите години се радикализира в дух на индуистки национализъм, което отблъсква от организацията много мюсюлмани. През 1930 г. Ганди инициира кампания за гражданско неподчинение и организира Поход на солта, като протест срещу британския монопол на солта. Този марш се превръща в най-зрелищната кампания на Ганди по време на борбата за независимост.През 1942 г. Ганди призовава за незабавната независимост на Индия и поради това е арестуван в Пуна. След две години е освободен по здравословни причини. Както в Южна Африка, така и в Индия, Ганди е арестуван многократно от британската колониална власт, като прекарва общо осем години в затвора.", "date": "2018.09.06", "title": "Двама президенти откриха паметник на Махатма Ганди в София"}
{"url": "https://news.bg/int-politics/tramp-ubeden-nikoy-ne-mozhe-da-me-bie-prez-2020-a-za-vtori-mandat.html", "text": "Президентът на САЩ Доналд Тръмп обяви, че никой кандидат за президент не може да се \"доближи\" до спечелването на следващите президентски избори срещу него. Следващите избори трябва да се проведат през 2020 година.\"Направихме повече, отколкото някой някога е смятал, че е възможно, а дори не са изминали две години от началото на мандата\", подчерта Тръмп пред журналисти, добавяйки, че \"вършим страхотна работа... социологическите проучвания показват висока подкрепа\".Той също така споменал икономическия растеж и създаването на работни места в САЩ, уверявайки, че \"положението с безработицата в страната е най-доброто от 49 години насам\".Коментарите на Тръмп бяха направени след острите му реплики към анонимния автор на статия във в. \"Ню Йорк таймс\", който критикува администрацията му и изтъква, че \"аморалността\" на Тръмп е основният проблем в Белия дом. Президентът настоя вестникът да предаде анонимния източник на правителството поради съображения, свързани с националната сигурност.", "date": "2018.09.06", "title": "Тръмп убеден: Никой не може да ме бие през 2020-а за втори мандат"}
{"url": "https://news.bg/disasters/yaponska-aets-e-na-avariyno-zahranvane-sled-moshtnoto-zemetresenie.html", "text": "Изключи се външното захранване на японската АЕЦ \"Томари\" след мощното земетресение, съобщи агенця Киодо, позовавайки се на управлението по ядрено регулиране.Земетресението с магнитуд 6,7 по Рихтер бе регистрирано в нощта срещу четвъртък на 67 км от град Саппоро на остров Хоккайдо.Според агенцията, след загубата на източника на външното захранване басейнът с отработено ядрено гориво на АЕЦ \"Томари\" на Хоккайдо се охлажда с помощта на аварийната система за електричество.", "date": "2018.09.06", "title": "Японска АЕЦ е на аварийно захранване след мощното земетресение"}
{"url": "https://news.bg/int-politics/sadat-v-indiya-legalizira-seksa-mezhdu-homoseksualni.html", "text": "В историческо решение Върховният съд на Индия постанови, че сексът между хомосексуални вече не е престъпление, съобщават британските медии.Определението на съда отменя съдебното решение от 2013 г., което потвърди закона от колониалната епоха, известен като раздел 377, съгласно който сексът между гейове се категоризира като \"неестествено престъпление\".Според съда дискриминацията въз основа на сексуалната ориентация е фундаментално нарушение на правата.Активисти за правата на гейовете пред сградата на съда са приели с възторг решението, като някои са се разплакали, след като съдът е обявил решението си.Въпреки че общественото мнение в най-големите градове в Индия е в подкрепа на премахването на закона, остава силна опозицията сред религиозни групировки и в консервативните селски общности.Решението на Върховния съд, което е било взето с единодушие между съдиите, е окончателно и не може да бъде обжалвано. Като такова то представлява огромна победа за ЛГБТ общността в Индия.В съдебното решение се посочва, че \"криминализирането на плътското сношение е ирационално, произволно и явно противоконституционно\".Според съдия Инду Малхотра \"историята дължи извинение\" на хората от ЛГБТ общността за това, че са били отлъчени от обществото.Друг съдия посочи, че държавата няма право да контролира личния живот на членовете на ЛГБТ общността и че отричането на правото на сексуална ориентация е същото като отричането на правото на личен живот.Решението на съда ефективно разрешава гей секс между съгласни възрастни в частния живот.Раздел 377 е приет преди 157 години закон по време на колониалната епоха, който криминализира определени сексуални актове като \"неестествени престъпления\", които се наказват със затвор от 10 години.", "date": "2018.09.06", "title": "Съдът в Индия легализира секса между хомосексуални "}
{"url": "https://news.bg/society/natovareno-e-dvizhenieto-po-granitsite.html", "text": "Натоварено е движението по всички гранични пунктове на страната, съобщи БНР.Заради многото пътуващи, големи опашки от автомобили са се образували на граничния пункт Кулата, в посока Гърция.На пункта работят всички гишета и има допълнително служители на работа.От МВР призовават хората преди да тръгнат на път да подготвят необходимите документи, ако пътуват с деца, за да не се бави допълнително трафикът.", "date": "2018.09.06", "title": "Натоварено е движението по границите"}
{"url": "https://news.bg/comments/hozhdenie-v-narod-po-bolgarski-ili-kak-korneliya-ninova-tragna-sred-naroda.html", "text": "Първият парламентарен ден донесе новината, че БСП ще тръгва сред народа. Корнелия Нинова ни уведоми от парламентарната трибуна, че БСП оставя 20 депутати в Народното събрание, които ще бранят партийната кауза (\"тезите и идеите\" според г-жа Нинова) в пленарната зала, а останалите \"отиват при народа да търсят единение\".Цялата тази история ужасно напомня епизод от историята на Руската империя. Напомня до такава степен, че човек се чуди, дали сходството не е търсено преднамерено. Ще се опитам да обрисувам аналогията със ставащото - няколко годишен революционен кипеж от руската история, която е родила фраза, използвана и до ден днешен в руския език, за съжаление най-често в ироничен контекст.Става дума за следното. Някъде към средата на деветнадесетия век, в царска Русия започва рязко нарастване на интереса към естествените науки и свързаното с тях висше образование. Това разбира се е било чудесно, но както често става, особено по руските географски ширини, \"много добро не е на добре\". През есента на 1861 година, императорското правителство увеличило таксите за обучение в университетите и забранило кой знае защо ... студентските взаимно-спомагателни каси.Защо му е било на правителството да прави последното, не е съвсем ясно. Може би и тогава е имало дейци на изпълнителната власт, които не са можели да спят, докато някакви пари се събират, инвестират и нарастват извън техния контрол. В България, такова е отношението към едни 12 милиарда лева, намиращи се под управлението на дружествата за допълнително пенсионно осигуряване (иначе казано - на частните пенсионни дружества). В Русия са завидели най-вероятно на много по-скромни предприятия, но щом са били студентски - значи са били подозрителни.Всеки, който си позволява да използва главата си по предназначение, е подозрителен в авторитарната държава, най-вече студентите. Странното е, че точно през 1861 година, в Русия е извършен един от най-великите актове на либерализация - премахването на крепостното право. За сведение на любителите на исторически куриози, то става точно на 3-ти март 1861 година. Очевидно, при император Александър ІІ Освободителят, важните неща са ставали все на 3-ти март. След още три години в Русия ще бъде отменено и смъртното наказание, но през есента на 1861 година, със студентите се отнесли доста нелиберално.Естествено, започнали вълнения, а вълненията в Русия винаги завършват със санкции за развълнуваните. Вълнуващите се студенти просто били изхвърлени от университетите. Те се оказали в ситуация, която в шахмата се нарича \"цугцванг\" - да постъпят на държавна служба не можели, защото били \"неблагонадеждни\". Да се върнат на студентската скамейка също не можели - пак по предишната причина. В днешното време на това му се вика \"социално изключване\", тогава било чисто и просто изритване от рая, тоест от академичните среди.Тогава за кой ли път възникнал класическият за русите въпрос \"Что делать?\" - \"Какво да се прави?\". И докато пострадавшите от грозната постъпка на властта размишлявали над този въпрос, отговор им дал самият Херцен, който написал следните редове в своя вестник \"Колокол\" (\"Камбана\"):\"Но къде да отидете, къде да се денете, Вие юноши, за които науката е заключена? ... Да Ви кажа ли къде? ... Сред народа! При народа! - ето Вашето място, изгнаници на науката ...\".Със сигурност, това е една от фразите, която е имала едни от най-сериозните миграционни последици в историята на Руската империя. Поне що се отнася до миграцията на \"човешки ресурси с висока квалификация\". Отиването сред народа, така нареченото \"хождение в народ\" взело широк размах. Масово изключените и неприетите по причина на \"неблагонадеждността\" си студенти и млади хора се устремили към безграничната руска провинция. Те масово ставали селски учители, фелдшери, тук-таме и агрономи. Ако на някой му се иска да получи не сухи исторически факти, а художествена и белетристична представа за тази масова миграция на просветени хора към мрачните дълбини на Русия, може да се справи с произведението на Тургенев \"Отцы и дети\" (\"Бащи и деца\").През седемдесетте години на 19-ия век с въпроса за ходенето сред народа се захващат доста по-сериозни и по-опасни от гледна точка на властта хора. Към миролюбивото до този момент \"служене на народа\" се \"прикаламисват\" привържениците на революционната борба, най-вече народниците. Другите радикални течения не остават по-назад и скоро операция \"хождение в народ\" започва да се обогатява идейно от народника Николай Василиевич Чайковски, от княза - анархист Пьотр Алексеевич Кропоткин, от ужким умерения теоретик на революцията Пьотр Лаврович Лавров и съвсем не на последно място по значение - от радикалния анархист Михаил Александрович Бакунин.Бележитият опонент на Карл Маркс - Михаил Бакунин се опитва да отнеме славата на Херцен и пише: \"Отивайте сред народа, там е вашето поприще, вашият живот, вашата наука. Изучете се от народа, как да му служите и как най-добре да водите неговите работи\".Идеологическата конкуренция в лицето на Лавров започнала да развива теоретически проблема за отиването при народа на страниците на нелегалното списание \"Вперед!\". Кропоткин също дал теоретичен принос, като проповядвал, че интелектуалният авангард на Русия трябва да живее като народа (а следователно и сред него) и да създава сред селяните кръжоци, чиято цел в по-далечна перспектива трябвало да стане възникването на масово революционно селско движение.Кулминацията на отиването сред народа била достигната някъде през 1874 година, като агитаторите действали активно в Тулска и Тверска губерния и най-вече в Поволжието. В крайна сметка обаче процесът на революционна пропаганда затихнал. От една страна, пропагандата се оказала доста безплодна. Сближаването на интелигенцията и \"прогресивното селячество\" поне на този етап не се получило.От друга страна, правителството и по-точно специалните служби в тогавашната им форма, съвсем не наблюдавали безгрижно ставащото. По най-демократичен начин започнало \"излавянето\" на пропагандаторите на истината и правдата и през 1877 - 1878 година, Русия вече станала свидетелка на \"процеса на 193-мата\" и на \"процеса на 50-те\". С отиването сред народа се приключило.Няма от къде да знаем дали г-жа Корнелия Нинова и нейните PR-и пропагандисти и други \"креативни личности\" са искали да ни създадат асоциации с руското революционно движение (на мен явно са успели да създадат, не се знае само дали са го искали), но сравнението между двата политически подвига не е в полза на БСП.Младата руска интелигенция е \"тръгнала сред народа\", изпълнена с идеи. Колко осъществими и адекватни е друг въпрос, но идеен дефицит не е съществувал, поне в началото на интелигентската миграция към \"граждански активното\" селячество.При БСП дефицитът на идеи е толкова очевиден, че човек започва да се замисля, дали не трябва да им помогне с нещо, макар и мъничко. После препрочита изявленията на г-жа Корнелия Нинова и му минава меракът. Не е заслуга на БСП, че се \"срути\" Търговският регистър, а поредната калинка на ГЕРБ изказа дълбоката мисъл, че \"такива неща се случват\". (Не мога да не препоръчам , посветен на това защо такива неща всъщност НЕ се случват другаде, освен в нашия Търговски регистър. Безпрецедентното рухване на Търговския регистър си беше \"подарък свише\" и на лидерите на БСП им остана само да се възмущават, при това не особено остроумно.Ако случаят с Търговския регистър беше за БСП \"подарък свише\", то катастрофата край Своге си беше направо \"подарък от преизподнята\". Социалистите казаха, каквото имат да казват и по този въпрос, след което се заеха с фалита на злополучната застрахователна компания \"Олимпик\". Фактът, че изобщо този сюжет продължава да се върти, показва, че на \"Позитано 20\" наистина цари остър дефицит на каквито и да са идеи.Щеше да бъде много по-оригинално да упрекнат управляващите гербери, че уволниха без всякакво разумно основание заместник председателката на Комисията за финансов надзор - Ралица Агаин, отколкото да търсят отговорност на управляващото мнозинство, че не е могло да предвиди или пък да предотврати нещо, което е станало в Кипър. Г-н Валери Симеонов се оказа много по-съобразителен с неговата пледоария в защита на тримата министри, принесени в жертва на катастрофата в Своге или по-точно, в жертва на рейтинга на министър-председателя.След това продължиха да ни занимават със \"спящата клетка\" - баба Дора и нейните козички и... не остана друго. Махането или намаляването на ДДС-то на лекарствата е толкова брадато предложение, че сигурно би било осъществено, ако някой дадеше ясни идеи как да се осъществи превенция на злоупотребите, които ще избуят като паламида след евентуалното данъчно облекчение. Пък и не е само БСП, която се е опитвала да смуче костен мозък от този постен пропаганден кокъл.И като нямаше с какво друго да се захване, предводителката на БСП, извади калъчката и препусна като Чапаев срещу ордите на чуждестранните кадри, които България ще внесе, вместо да си отгледа свои. Тук ще прескочим обичайната размяна на риторични въпроси защо ги няма нашите кадри в България и има ли БСП някакъв принос към този факт. Знаем, че всяка политическа партия си има цяло \"портфолио\" от обяснения, доказващи, че всички други са виновни, сал те (в случая -социалистите, но важи и за всички останали) изобщо не са такива.Ще зададем простия въпрос - как мисли да решава проблема с дефицита на работна ръка и човешки ресурси г-жа Корнелия Нинова в краткосрочен и в средносрочен план? За дългосрочния план знаем решението - от \"Позитано 20\" ще дадат поръчение на всички българки във фертилна възраст да започнат незабавно да раждат. При това да раждат направо 20-годишни и по възможност, да са обучени до момента на появата си на белия свят.Всъщност, отровните стрелички на зле прикритата ксенофобия по въпроса за \"чуждите\" и \"нашите\" кадри не е точно в двора на министър-председателя, а на вицепремиера Валери Симеонов, който би трябвало да бъде похвален за направените промени в нормативната уредба на трудовата миграция, но г-жа Нинова предпочете да се солидаризира с г-н Волен Сидеров, който неотдавна от страниците на един дебел седмичник нападна коалиционния си партньор, че не било по националистически \"да се внасят пакистанци в България\".Всъщност, пакистанци в България май изобщо няма. Засега научаваме от прокуратурата само за неколцина арменци, които били дошли, за да се трудят в някаква нелегална цигарена фабрика. Ама и за това да не бързаме, че току виж \"компютрите излезли конфитюри\"... Вярно е, че България има подписана Спогодба за регулиране на трудовата миграция с Армения, но и от там към нас не се движат тълпи от \"чужди кадри\".Г-жа Корнелия Нинова би могла да си спомни, че доста време е била в редовете на работодателството (и във вихъра на приватизацията впрочем, при това - на едно предприятие, което доста се занимаваше с износа на \"наши кадри\" извън страната) и вместо да кори Валери Симеонов, да попита правителството какво става със спогодбите с Украйна и Молдова за същите тези \"чужди кадри\"? Но не би ...В заключение, бихме могли да отбележим, че за разлика от руската революционна интелигенция, социалистите не са преследвани от никакви жандарми, пък и не им се налага да ходят чак в Поволжието, в Тулска и в Тамбовска губерния. Правителството има достатъчно трески за дялане и без особени умствени усилия те могат да бъдат \"идентифицирани\" и подложени на съответната дърводелска процедура.Само че, това не става. Или може би на \"Позитано 20\" темите не им изглеждат достатъчно атрактивни. Или пък смятат, че не са в тон с техния \"политически профил\". Тук можем да ги успокоим - плоският данък и 10-процентовата ставка върху данък печалба са гласувани от правителство с министър-председател социалист и министър на икономиката - социалист. И никой не им сърди, могат да са сигурни.Така че, идеята за практическо започване на предизборната кампания и спешното преквалифициране на скучаещите депутати в политически агитатори по села и паланки е принципно правилна. Вместо да дремат в Народното събрание - да вървят и да видят дали баба Дора е \"спяща клетка\" и да я успокоят, че \"чума няма\". Трябва да признаем, без всякаква ирония, че от техническа гледна точка решението на ръководството на БСП е съвсем разумно и дори своевременно.Големият проблем е, какво ще разправят социалистите по време на своето \"хождение в народ\". Там нещо нещата много куцат...", "date": "2018.09.06", "title": "\"Хождение в народ\" по болгарски или как Корнелия Нинова тръгна сред народа"}
{"url": "https://news.bg/int-politics/pompeo-otricha-da-e-pisal-skandalnata-statiya-za-tramp.html", "text": "Държавният секретар на САЩ Майк Помпео отрече, че е автор на скандалната статия във в. \"Ню Йорк таймс\", написана от анонимен служител на Белия дом и в която американският президент Доналд Тръмп е определен като \"аморален\".В отговор на въпроси на журналисти в индийската столица Делхи, Помпео разкритикува остро статията, за която се твърди, че е написана от висш служител в администрацията на Тръмп, като \"тъжна\" и добави, че опитите на медиите да \"подкопаят\" президентството на Тръмп са \"невероятно обезпокоителни\".Авторът на статията твърди, че е част от \"съпротива\" в Белия дом срещу \"най-лошите наклонности\" на президента. \"Съпротивата\" на служителите на администрацията се състояла в опити да осуетят част от дневния ред на президента, за да защитят страната от \"най-лошите му наклонности\".Според автора \"аморалността\" и \"импулсивността\" на Тръмп са довели до невежи и безразсъдни решения. След публикуването на статията Тръмп настоя вестникът да разкрие \"безгръбначния\" автор от съображения, свързани с националната сигурност.", "date": "2018.09.06", "title": "Помпео отрича да е писал скандалната статия за Тръмп"}
{"url": "https://news.bg/int-politics/izrael-besen-na-paragvay-zatvarya-posolstvoto-si.html", "text": "Премиерът на Израел Бенямин Нетаняху, който също така е външен министър на еврейската държава, е наредил затварянето на посолството на Израел в Парагвай, часове след като латиноамериканската страна обяви, че е решила да върне посолството си в Израел от Йерусалим в Тел Авив, съобщава \"Ройтерс\".САЩ и Гватемала също преместиха посолствата си в Йерусалим през май, а Нетаняху се опита да убеди и други страни да последват техния почин.\"Израел гледа много критично на необичайното решение на Парагвай, което ще обтегне отношенията между страните\", се подчертава в кратко изявление на кабинета на израелския премиер.Бившият президент на Парагвай Хорасио Картес пътува до Израел, за да открие новото посолство през май. Той беше заместен през миналия месец от Марио Абдо, който също е член на консервативната партия Колорадо.", "date": "2018.09.06", "title": "Израел бесен на Парагвай, затваря посолството си"}
{"url": "https://news.bg/disasters/zemetresenie-ot-6-7-vze-zhertvi-v-yaponiya.html", "text": "Най-малко 8 души са загинали, а над 100 са ранени в резултат на силното земетресение, разтърсило остров Хокайдо, Япония, предаде ТАСС. Близо 40 души са в неизвестност. Малко по-късно бе съобщено, че в клинична смърт са шестима души, пострадали при мощното земетресение на остров Хоккайдо в Япония. По информация на телевизия NHK още 33 души се смятат за изчезнали.Затворено летището Нов Титос, отменени са всички полети.Трусът с магнитуд 6,7 е станал в 3,12 ч. местно време. Епицентърът бе в окръг Ибури, на дълбочина 37 километра на остров Хокайдо. Трусът е предизвикал разрушения и свлачища в населени места на острова.Земетресението предизвика и спиране на тока из целия остров Хокайдо. Близо 3 милиона домакинства останаха на тъмно. Избухнаха и няколко пожара. Спирането на тока стана причина и атомната централа Томари да изгуби външното си захранване, при което се наложи включване на аварийното захранване.25 000 военни от силите за самоотбрана са хвърлени в операциите по ликвидиране на последиците от труса. В град Ацума трусът е предизвикал свлачище, което е погребало къщи и пътища. Именно там са издирваните хора.След първия трус имаше серия от вторични трусове и още едно силно земетресение.Трусът порази Япония в момент, в който тя се възстановява от преминаването на урагана Джеби, отнел живота на 11 души.", "date": "2018.09.06", "title": "Земетресение от 6.7 взе жертви в Япония"}
{"url": "https://news.bg/weather/oblatsite-se-razseyvat.html", "text": "Днес ще е предимно слънчево, с временни увеличения на облачността.Валежи над страната ще спрат, като се очаква само в Североизточна България да превали до 10 - 15 литра на квадратен метър.Вятърът от северозапад отново ще се усили, в Дунавската равнина ще е умерен, временно и силен.Над Черноморието до обяд ще бъде облачно, след което слънцето отново ще изгрее.  Ще е ветровито - ще духа умерен северозападен вятър. Максималните температури ще са около 26-28 градуса. Температурата на морската вода е 25-26 градуса. Вълнението на морето ще е 2-3 бала..Над планините ще е предимно слънчево, но се очаква да има и краткотрайни валежи. Ще духа умерен северозападен вятър. Максималната температура на височина 1200 метра ще е около 19 градуса, на 2000 метра - около 12 градуса.Утре ще е предимно слънчево. Дневните температури слабо ще се повишат и максималните ще са между 26 и 31 градуса.В следващите дни се очаква стабилизиране на времето, до неделя, когато отново ще започнат валежи. Тогава вятърът ще се ориентира от изток-североизток и отново ще започне захлаждане.В началото на следващата седмица ще бъде сравнително хладно. В понеделник на места, главно в Западна България, ще има и краткотрайни валежи.", "date": "2018.09.06", "title": "Облаците се разсейват"}
{"url": "https://news.bg/bulgaria/133-godini-saedinenie.html", "text": "Днес България празнува своето Съединение - тържеството на националния дух и волята на народа ни за обединение.Руско-турската война и Санстефанският договор не водят до създаването на суверенна българска държава.С Берлинския договор се създава Княжество България, като се постановява временен статут на руската окупация, но българските земи са разпокъсани. Източна Румелия е отделена като васал на Османската империя.Предците ни отказват да се примирят с потъпкването на националния ни идеал.Преди 132 години в Пловдив войски, командвани от майор Данаил Николаев, свалят правителството и генерал-губернатора Гаврил Кръстевич. Съставено е временно правителство начело с Георги Странски, в което влизат представители на двете южнобългарски партии и на войската. Отправен е апел към княз княз Александър Батенберг да подкрепи Съединението на Княжество България и Източна Румелия.Опирайки се на масовата подкрепа от българите в Княжеството, на 8 септември Александър I издава манифест към българския народ, с който официално признава Съединението и призовава нацията да защити \"святото дело\".На следващия ден отива в Пловдив и назначава трима комисари на мястото на временното правителство, което се отказва от пълномощията си.Оттук той уведомява великите сили, че поема управлението на Източна Румелия. В нотата си изразява решимост да защити Съединението от всяко чуждо посегателство и призовава великите сили да признаят акта на обединението.Патриотичният порив на българите среща категоричен отпор от страна на Русия и Османската империя.През октомври 1885 г. в Цариград е свикана посланическа конференция на силите. Опитите на руските дипломати да провокират Турция към военни действия срещу българите са парирани от Англия.Сръбският крал Милан обаче напада България, подстрекаван от Австро-Унгария и Русия. В последвалата Сръбско-българска война, известна още като \"войната на капитаните срещу генералите\", младата ни войска успява да защити националния идеал с оръжие и дух.Честванията по повод годишнината от обединението на Княжество България и Източна Румелия ще са съсредоточени в Пловдив - градът, от където започва едно от най-паметните събития в историята на България.Празникът по традиция започва в 9:30 ч., когато ще бъде даден старта на 43-тия Международен мемориален маратон \"Съединение\", който тръгва от площада на град Съединение.В 10 ч. в Катедрален храм \"Света Богородица\" ще бъде отслужен тържествен молебен от Негово Високопреосвещенство Пловдивският Митрополит Николай.Държавният глава Румен Радев ще присъства днес в Пловдив на честванията на годишнината от Съединението. От 20:30 ч. президентът ще участва в тържествената церемония на площад \"Съединение\", а в 21:00 ч. ще произнесе слово.Празненства ще има и в София. От 11:30 ч. пред Мавзолея-костница на княз Александър І Батенберг на бул. \"Васил Левски\" 81 ще се проведе тържествено честване на 133-та годишнина от Съединението.Слово ще произнесе доц. д-р Тодор Чобанов, заместник-кмет на Столична община.", "date": "2018.09.06", "title": "133 години Съединение"}
{"url": "https://news.bg/crime/zhandarmeriyata-pazi-romskata-mahala-v-samokov.html", "text": "Жандармеристи и полицаи останаха цяла нощ в ромската махала в Самоков. Причината е убийството в сряда на жена и две деца, съобщи Нова телевизия.Според разследващите, извършителят е бивш пожарникар. Той майка, сина й и племенника й на 5 септември по обед. Полицията разследва версията за битов семеен скандал. Предстои уточняване дали пистолетът е бил законен. По време на вчерашен брифинг началникът на областната дирекция на МВР заяви, че пистолетът е законен.По първоначални данни убиецът е живеел на семейни начала с жертвата в София. Според близки на жената двамата се скарали, след което тя се върнала в Самоков. Мъжът нахлул в махалата с пистолет \"Макаров\" и застрелял тримата.Малко по-късно убиецът сложил край на живота си в местност близо до пътя за София.", "date": "2018.09.06", "title": "Жандармерията пази ромската махала в Самоков"}
{"url": "https://news.bg/crime/uvolniha-politsaya-dokumentiral-katastrofata-s-bashtata-na-prezidenta-radev.html", "text": "Уволниха дисциплинарно полицая, изготвил протокола от катастрофата в Харманли с участието с Георги Радев - баща на президента Румен Радев, съобщи bTV.Документите за уволнение са връчени в сряда - 5 септември, вечерта. Според вътрешна проверка на Областната дирекция на МВР, младши автоконтрольор Митко Станков не е изпълнил служебните си задължения.Случаят се проверяваше от две дирекции на вътрешното министерство. Досегашният вътрешен министър Валентин Радев подаде оставка в деня, в който резултатите трябваше да бъдат оповестени.Според думите на министъра в оставка, полицаят е действал неграмотно и некомпетентно.Информация за катастрофата, в която участват бащата на президента и мъж в електрическа триколка излезе със закъснение от 9 дни. Първоначално в интернет беше публикуван видеоклип от инцидента.", "date": "2018.09.06", "title": "Уволниха полицая, документирал катастрофата с бащата на президента Радев"}
{"url": "https://news.bg/politics/ne-hvanaha-slona-v-magazina-pritesnen-revizoro-za-kontrabandata.html", "text": "Депутатът от ОП Емил Димитров - Ревизоро представи снимки на фабриката за налегални цигари. Тя е открита през юли. Това е голям успех, коментира Димитров пред Нова телевизия за акцията, в която излезе името на Миню Стайков.Притеснен съм, че много от изследванията не хванаха слона в магазина, коментира Ревизоро. Шест са нелегалните фабрики за цигари у нас. Загубите за държавния бюджет от невнесения акциз от тях е половин милиард лева, стана ясно от думите му. Огромен е успехът, огромни са и очакванията, подчерта Емил Димитров.Според него е необходима преоценка защо е допуснато подобно нелегално производство. Две парламентарни комисии - за контрабандата и за икономическата политика ще изслушат няколко министри относно контрабандната.Ревизоро похвали акциите на МВР. Председателят на парламентарната комисия за борба с контрабандата коментира проблемите в прикриването на акциз.Говори се, че у нас се продава алкохол под себестойността. Цените на алкохола са намалени до минимум, не случайно България е рай на алкохолния туризъм, посочи патриотът.", "date": "2018.09.06", "title": "Не хванаха слона в магазина, притеснен Ревизоро за контрабандата"}
{"url": "https://news.bg/regions/minyu-staykov-bil-korekten-danakoplatets-spored-kmeta-na-karnobat.html", "text": "Собственикът на \"Винпром Карнобат\" Миню Стайков помагал финансово на община Карнобат с малки суми. Основно за празници на града, когато част от разходите се поемат от фирмите на Стайков. Кметът на Карнобат определи Миню Стайков като коректен данъкоплатец. Това стана ясно от коментара на кмета на Карнобат Георги Димитров пред bTV.Кмет съм на Карнобат, а Миню Стайков е работодател, не сме приятели, но се познаваме добре, посочи той.В основата на арестите и претърсванията е разкритата нелегална фабрика за производство на цигари. Тя е разкрита преди 2 месеца. Собственик на помещението е синът на кмета на Карнобат - 37-годишният Иван. Той също бе сред задържаните при акцията.Сградата е отдаденa под наем на фирма преди 2 или 3 години за складова и производствена дейност. Лично аз не съм виждал договора, каза Георги Димитров. По думите му, договорът не е сключен с портиера, както се твърди, а с фирма от Стара Загора.Димитров потвърди, че портиерите на входа на целия обект са работници на сина му и той плаща техните заплати и осигуровки. Сигурен съм, че Иван не се познава лично със Стайков, защити Димитров сина си.Аз се познавам със Стайков, каза още Георги Димитров. Кметът обясни, че синът му не е виждал помещението отвътре.\"Влизал е преди една седмица, след като вече е било опразнено. Машините са били изнесени веднага след проверката, останали са климатици, кашони, вижда се кухненски блок, легла и т.н.\", посочи Георги Димитров.", "date": "2018.09.06", "title": "Миню Стайков бил коректен данъкоплатец, според кмета на Карнобат"}
{"url": "https://news.bg/politics/borisov-chestiti-saedinenieto-chrez-feysbuk.html", "text": "Честваме 133-ата годишнина от Съединението на България с Източна Румелия. Победа, която сами сме извоювали, написа премиерът Бойко Борисов в социалната мрежа Фейсбук.Вярвам, че и днес носим този несломим дух. Единството е това, което ни държи в моментите на изпитания и трудности, убеден е Борисов.\"И днес единни трябва да работим за просперираща държава, без да чакаме друг. Ако се поучим от миналото си и вложим усилията си в настоящето, България ще бъде по-добро място за достоен живот на всички българи. Честит празник!\", гласи постът на премиера в социалната мрежа.", "date": "2018.09.06", "title": "Борисов честити Съединението чрез Фейсбук"}
{"url": "https://news.bg/society/izplashtat-pensiite-mezhdu-7-i-20-septemvri.html", "text": "Изплащат пенсиите от 7 септември, съобщиха от Националния осигурителен институт.Хората могат да получат пенсиите си от 7 септември (петък) до 20 септември (четвъртък) в пощенските станции според изготвен график.Преводите на сумите за септемврийските пенсии по сметките на пенсионерите, които получават парите си по банков път, ще бъдат извършени на 7 септември 2018 г.", "date": "2018.09.06", "title": "Изплащат пенсиите между 7 и 20 септември"}
{"url": "https://news.bg/int-politics/kim-chen-un-pomoli-pratenika-na-koreya-da-predade-poslanie-na-sasht.html", "text": "Лидерът на КНДР Ким Чен Ун помоли специалния посланик на Южна Корея да предаде послание на американските власти, съобщи корейската агенция Ренхап, цитиран от РИА Новости.Двамата се срещнаха в Пхенян, специалният посланик предаде писмо от президента Мун Чже Ин.След срещата той заяви, че Ким Чен Ун не е съгласен с мнението на Вашингтон за това, че няма прогрес по въпроса на разоръжаване на Корейския полуостров. Лидерът на КНДР също отбеляза, че демонтажа на полигона Пхунгери практически лишава страната от възможността да провежда нови ядрени изпитания. По думите му, международната общност не оценява в пълна степен стъпката на Пхенян.В същото време Ким Чен Ун заяви, че все още се надява на завършване на процеса на урегулиране на ситуацията на полуострова и нормализация на отношенията със САЩ до приключване на президентските пълномощия на Доналд Тръмп през януари 2021 г.Той допълни, че не свързва формалното споразумение за прекратяване на войните на Корейския полуостров с присъствието на американски войски в региона.Първата в историята среща на върха на САЩ и КНДР, на която се срещнаха Тръмп и Ким Чен Ун беше на 12 юни в Сингапур. В резултат на срещата Тръмп заяви, че е подписал документ с КНДР и подчерта, че процесът на ядрено разоръжаване на Корейския полуостров започва много скоро.Севернокорейският лидер в своето представяне определи подписаните документи в резултат на срещата на върха като нов старт в отношенията на двете страни и съобщи за много промени в бъдеще.Единствено след това не постъпиха каквито и да са съобщения за мерките на КНДР по ядрено разоръжаване, което да предизвика недоволството на Тръмп. В края на август президентът на САЩ заяви, че е поръчал на държавния секретар Майк Помпео да отложи плануваната визита в КНДР.", "date": "2018.09.06", "title": "Ким Чен Ун помоли пратеника на Корея да предаде послание на САЩ"}
{"url": "https://news.bg/world/vokalistkata-na-krenbaris-o-riardan-e-bila-piyana-i-se-e-udavila-vav-vanata.html", "text": "Долорес О'Риърдън, вокалът на ирландската рок група \"Кренбърис\", е починала от удавяне заради алкохолна интоксикация, са съобщили разследващите пред съда в Лондон, цитирани от \"Ройтерс\".46-годишната певица беше намерена потопена във ваната в хотелската си стая в Лондон, след като е изпила огромно количество алкохол.О'Риърдън, чийто отличителен и мощен ирландски глас спомогна за бързия възход на \"Кренбърис\" в началото на 1990-те години, беше открита мъртва през януари по време на записи и преди планирано турне.", "date": "2018.09.06", "title": "Вокалистката на \"Кренбърис\" О'Риърдън е била пияна и се е удавила във ваната"}
{"url": "https://news.bg/politics/momchil-nekov-prizova-mlekoproizvoditelite-da-zashtitavat-na-produktite-ni-v-es.html", "text": "Момчил Неков призовава млекопроизводители и преработватели да се обединят, за да защитят в ЕС българското кисело мляко и бялото саламурено сирене.Евродепутатът се включи в инициираната подписка за пълна забрана за влагане на растителни мазнини в млечните продукти по време на събора \"Млечният път на България през вековете\".\"Трябва да сме горди българи с историята си, с традициите, които имаме в културното наследство и земеделието\", заяви той. Неков изтъкна, че основната му кауза като евродепутат е защитата на българските традиционни продукти - кисело мляко, саламурено сирене и кашкавал \"Балкан\".Според него така продуктите ще станат конкурентни на единния пазар.\"Трябва всички по веригата да се обединим - производители, преработватели, институциите, за да ги защитим пред ЕС\", допълни още Неков.Неков информира производителите и за въвеждане на термина за качество \"планински продукт\". Според него това също е опция за осигуряване на по-добра видимост на продуктите и осигуряване на пазари.", "date": "2018.09.06", "title": "Момчил Неков призова млекопроизводителите да защитават на продуктите ни в ЕС"}
{"url": "https://news.bg/bulgaria/i-po-zamestvane-komandirovan-rabotnik-v-es-se-osiguryava-po-myasto-na-rabota.html", "text": "Командирован работник попада в обхвата на социалноосигурителната схема по мястото на работа, когато замества друг командирован работник. Това е в сила дори тези работници да не са командировани от един и същ работодател, информират от Съда на Европейския съюз в мейл до news.bg.Същевременно удостоверение A1 обвързва, докато не бъде отнето или обявено за невалидно от тази държава, както социалноосигурителните институции, така и юрисдикциите на държавата членка, в която се упражнява дейността. Изключението е само за измама или злоупотреба. Удостоверението А1 е за прилагането към работника на социалноосигурителната схема на държавата членка на произход, поясняват от Съда на ЕС.В мейла се дава пример с австрийското дружество Alpenrind, което стопанисва кланица в Залцбург. От 2012 г. до 2014 г. Alpenrind разфасова и опакова месо от работници, командировани в Австрия от унгарското дружество Martimpex. Преди и след този период въпросните дейности се извършват от работници на друго унгарско дружество, Martin-Meat, дават пример от Съда на ЕС.За периода от 1 февруари 2012 г. до 13 декември 2013 г. унгарската социалноосигурителна институция издава за над 250 командировани от Martimpex работници — отчасти със задна дата и отчасти за случаи, за които австрийската социалноосигурителна институция вече е установила задължение за осигуряване на съответните работници в Австрия — удостоверения A1, показващи прилагането на унгарската социалноосигурителна схема.Решението на австрийската социалноосигурителна институция, което установява задължението на работниците за осигуряване по австрийската схема, е оспорено пред австрийските юрисдикции.В този контекст Verwaltungsgerichtshof (Административен съд, Австрия) отправя до Съда искане да уточни правилата на Съюза относно координацията на системите за социално осигуряване и в частност обвързващото действие на удостоверение A1. С решението си от днес Съдът постановява, че удостоверение А1, издадено от компетентната институция на държава членка (в конкретния случай Унгария) има обвързващо действие не само за социалноосигурителните институции, но и за юрисдикциите на държавата членка, в която се упражнява дейността.По общо правило работникът е подчинен на социалноосигурителната схема на държавата членка, в която той работи, за равнопоставеност на всички, заети на територията на тази държава членка. Само при определени условия законодателят на Съюза е предвидил възможността командирован работник да продължи да е подчинен на социалноосигурителната схема на държавата членка, в която неговият работодател осъществява обичайно дейността си.Така законодателят е изключил тази възможност, когато командированият работник замества друго лицеПълният текст на съдебното решение е публикуван на уебсайта CURIA в деня на обявяването, допълниха от Съда на ЕС.", "date": "2018.09.06", "title": "И по заместване командирован работник в ЕС се осигурява по място на работа"}
{"url": "https://news.bg/crime/70-godishna-zhena-e-s-opasnost-za-zhivota-sred-srutvane-na-terasa-v-silistra.html", "text": "70-годишна жена e в тежко състояние, с опасност за живота, след като парапета на терасата ѝ се срутил от 4-ия етаж, съобщи БНТ. Близки коментират, че или е забравила, или не е знаела, че не трябва да се подпира на парапета на балкона, тъй като не е бил укрепен.Била е нарушена целостта на връзката между него и съседната тераса. Блокът е на близо 40 години.Преди няколко месеца други две тераси, на същия блок, са се срутили, за щастие без да има пострадали.", "date": "2018.09.06", "title": "70-годишна жена е с опасност за живота сред срутване на тераса в Силистра"}
{"url": "https://news.bg/int-politics/rusiya-skochi-na-london-za-hvarlyaneto-na-vinata-varhu-putin-za-skripal.html", "text": "Русия обяви, че твърдението на Великобритания, че руският президент Владимир Путин носи крайната отговорност за нападението с новичок срещу бившия руски шпионин Сергей Скрипал в Англия е \"неприемливо\", съобщава \"Франс прес\".\"За нас всякакви обвинения по отношение на руското държавно ръководство са неприемливи\", коментира говорителят на Кремъл Дмитрий Песков пред журналисти.Русия отдавна отрича каквото и да е участие в нападението срещу Скрипал и дъщеря му Юлия в град Солсбъри и настоя, че е готова да сътрудничи на разследването.\"Нито най-висшето държавно ръководство на Русия, нито служителите на по-ниски управленски равнища, нито каквито и да било официални представители имат нещо общо със събитията в Солсбъри\", увери Песков.Лондон обяви, че отговорността за атаката се разпростира чак до руския президент Владимир Путин.В сряда британския премиер Тереза Мей обяви, че двама руснаци - Александър Петров и Руслан Боширов, които са служители на руското военно разузнаване, са преките извършители на нападението с нервнопаралитично вещество.\"За да имаме основания да проверим тяхната идентичност, британската страна трябва да се свърже с нас\", посочи говорителят на Кремъл и отсече: \"Изявленията в парламента не са и не могат да бъдат смятани за искане.\"", "date": "2018.09.06", "title": "Русия скочи на Лондон за хвърлянето на вината върху Путин за Скрипал"}
{"url": "https://news.bg/disasters/misteriozna-avariya-zastrashava-zhitelite-na-krim-vlastite-otrichat.html", "text": "Това навярно е най-голямата еко-катастрофа на Крим от години насам. Първите информации за предполагаем инцидент в титановия комбинат в северната част на полуострова бяха разпространени преди около две седмици, а сега стана ясно, че властите са евакуирали всички деца от съседния град Армянск. Настаняват ги в санаториуми, като децата в предучилищна възраст са придружавани от родителите си. Това било най-обикновена \"превантивна мярка\", заяви Сергей Аксьонов, президент на т.нар. Кримска република, която не е международно призната. Аксьонов увери още, че не съществува опасност за здравето на хората.В социалните мрежи вече се разпространяват снимки на автобусите, с които биват извозвани децата. Тези снимки в комбинация с мудното разследване на случая неминуемо събуждат спомена за катастрофата в Чернобил.Очевидци разказват за облак отровен газОт 24 август насам хората от двете страни на фактическата граница между анексиран Крим и украинската територия се оплакват, че по автомобилите, покривите и по всички метални предмети полепва някакъв мазен, ръждив на цвят слой с неизвестен произход. Твърди се още, че листата на дърветата окапвали много бързо, а неколцина очевидци казват, че дори са видели облак отровен газ.Тази сутрин жителите на село Преображенка, от украинската страна, се събраха пред местната поликлиника, за да посрещнат комисия от Министерството на здравеопазването в Киев, която ще проучи оплакванията им. \"Много хора се оплакват от трудности с дишането, от дращене в гърлото и алергични реакции\", обяснява един лекар. Пред поликлиниката са дошли и няколко граничари. \"Вече повече от седмица е така\", разказва украинският граничар Андрий. \"На нас ни раздадоха медицински маски, но те не вършат особена работа. Нощем, когато се повиши влажността, по цялата кожа изпитваме парене\", обяснява Андрий.Още от самото начало подозренията се насочиха към комбината \"Кримски титан\", един от най-големите производители на титанов диоксид в Европа. Комбинатът се намира в контролираната от Русия кримска територия, само на няколко километра от границата. През мрежа от фирми заводът принадлежи на украинския олигарх Дмитро Фирташ. Титановият диоксид е бяло вещество, което се използва за производството на бои, пластмаси, хартия и козметични изделия.От \"Кримски титан\" първоначално отхвърлиха твърденията за някакъв инцидент. В края на август и Аксьонов заяви, че няма причини да се спира производството. Във вторник обаче ревизира мнението си и оповести, че комбинатът ще бъде спрян за две седмици, тъй като във въздуха била установена висока концентрация на серен диоксид.Руското правосъдие ще разследва инцидентаСмята се, че всичко идва от един басейн със сярна киселина в комбината. Поради необичайно продължителните летни жеги защитният воден слой над сярната киселина отчасти се е изпарил, гласят сегашните предположения. В момента в басейна интензивно се помпа допълнително вода, но и това е проблематично, тъй като след руската анексия на Крим Украйна спря снабдяването на полуострова с питейна вода. На фона на всичко това Аксьонов съобщи, че руското правосъдие ще разследва инцидента.", "date": "2018.09.06", "title": "Мистериозна авария застрашава жителите на Крим, властите отричат"}
{"url": "https://news.bg/bulgaria/saedinenieto-svoboden-duh-darzost-i-podem.html", "text": "Тази вечер на площад \"Съединение\" в Пловдив се събраха хиляди българи, за да отдадат почит на предците ни, дръзнали да обединят народа ни в единна държава, залагайки живота си. На днешния ден се навършват 133 години от Съединението на Княжество България с Източна Румелия.Тържествената заря-проверка пред паметника на Съединението започна с приемане строя на почетните роти на сухопътните войски и военновъздушните сили на Пловдивския гарнизон от президента Румен Радев.Тържествената церемония беше уважена от председателя на парламентарната група на ГЕРБ Цветан Цветанов, лидера на БСП Корнелия Нинова, народни представители, областния управител на Пловдив Здравко Димитров, командири от Пловдивския гарнизон.\"През септември 1885-та, на седмата година от свободата, българите решават да вземат съдбата си в свои ръце. Не ги спира нищо - нито несправедливите договори, нито враждебността на Великите сили. Онзи вдъхновен, възрожденски народ има една цел: Съединението. И я постига с дързост и всеотдайност\" - заяви президентът Радев в речта си , посветена на празника.\"Редно е да се запитаме - какво остава днес от духа на Съединението? Защо потомците на българите от Княжеството и Източна Румелия, които се събраха в общ дом, днес наричат България \"тази държава\", а мнозина я напускат? Българският ХХ век бе белязан от трагедии, които внесоха разкол в обществото. Уви, дори демокрацията не успя да го излекува. Защото Съединението е еднократен акт, но единението е въпрос на съзряване. За героите от Възраждането България стоеше по-високо от користта, от славата и дори от живота им. Този зрял дух възроди България. А днес този дух остана да живее само в книгите и в сърцата на най-ревностните от вас, посочи държавният глава\" - каза още държавният глава.\"Някои побързаха да обявят държавите и нациите за отживелица в глобалния свят. Пренаписваше се историята. Но махалото днес отива в обратната посока. Народите се обръщат отново към себе си и безродността вече не е модерна. Този процес обаче има своите скрити рискове. За да не скочим от националнихилизма в национализма и ксенофобията, трябва да се обърнем към нашата история и просветления патриотизъм на възрожденците. Зрелият патриотизъм не говори високо, а проникновено. Не се гордее с чужди подвизи, а более за близкия тук и сега. Не битува само в историята, а твори достойното настояще.\" - посочи Радев.Кметът на Пловдив Иван Тотев напомни за националния подем, породил крилатия девиз \"Съединението прави силата\".\"Всяка година на този ден преосмисляме силата на девиза \"Съединението прави силата\", което е израз на непреодолимия патриотичен подем за Съединението на Княжество България и Източна Румелия\" - посочи кметът.Лишеният от емоции поглед в историята показва, че Руско-турската война и Санстефанският договор не водят до създаването на суверенна българска държава.По силата на договора България е подчинена на Русия окупирана територия, която в руските дипломатически документи дори не се нарича българска държава, а \"Руско-дунавска област\".С Берлинския договор се създава Княжество България, като се постановява временен статут на руската окупация, но българските земи са разпокъсани. Източна Румелия е отделена като васал на Османската империя.Предците ни отказват да се примирят с потъпкването на националния ни идеал.Преди 133 години в Пловдив войски, командвани от майор Данаил Николаев, свалят правителството и генерал-губернатора Гаврил Кръстевич. Съставено е временно правителство начело с Георги Странски, в което влизат представители на двете южнобългарски партии и на войската. Отправен е апел към княз Александър Батенберг да подкрепи Съединението на Княжество България и Източна Румелия.Опирайки се на масовата подкрепа от българите в Княжеството, на 8 септември Александър I издава манифест към българския народ, с който официално признава Съединението и призовава нацията да защити \"святото дело\".На следващия ден отива в Пловдив и назначава трима комисари на мястото на временното правителство, което се отказва от пълномощията си.Оттук той уведомява великите сили, че поема управлението на Източна Румелия. В нотата си изразява решимост да защити Съединението от всяко чуждо посегателство и призовава великите сили да признаят акта на обединението.Патриотичният порив на българите среща категоричен отпор от страна на Русия и на Османската империя.През октомври 1885 г. в Цариград е свикана посланическа конференция на силите.Сръбският крал Милан обаче напада България, подстрекаван от Австро-Унгария и Русия. В последвалата Сръбско-българска война, известна още като \"войната на капитаните срещу генералите\", младата ни войска успява да защити националния идеал с оръжие и дух.Днес годишнината беше отбелязана с поредица от прояви, в които участваха представителни военни подразделения от Сухопътните войски, Военновъздушните сили, Военноморските сили, 68-а бригада \"Специални сили\", Националната гвардейска част и други.Освен в Пловдив, празникът беше почетен с тържествени ритуали и културни прояви в София, Варна, Бургас, Асеновград, Стара Загора, Ямбол, Плевен, Горна Оряховица, Хасково, Сливен, Чирпан, както и в редица други градове и села.", "date": "2018.09.06", "title": "Съединението – свободен дух, дързост и подем"}
{"url": "https://news.bg/int-politics/velikobritaniya-e-gotova-da-predstavi-pred-oon-kopiya-ot-snimkite-s-otrovitelite-na-skripal.html", "text": "Великобритания е готова да предостави на представителите на държавите-членки на Съвета за сигурност копия от снимките, на които са разпознати руските агенти, заподозрени за отравянето на бившия двоен агент Сергей Скрипал и дъщеря му Юлия с веществото \"новичок\", предадоха информационните агенции.Това беше обявено от постоянната представителка на Великобритания към ООН Карън Пиърс на извънредното заседание на Съвета, свикано по инициатива на Лондон.Предложението на Пиърс идва в отговор на позицията на руското външно министерство, което се усъмни в автентичността на снимките от Солсбъри и Лондон, показващи извършителите на химическата атака.\"Един от петте постоянни членове (на Съвета за сигурност - б.р.) изложи на риск живота на хората в Солсбъри\" - подчерта Пиърс, цитирана от Би Би Си.По думите на британската представителка, ако двамата заподозрени за покушението напуснат пределите на Русия, Лондон ще използва всяка възможност да ги задържи, екстрадира и подведе под отговорност във Великобритания. Тя напомни, че Великобритания е постигнала издаване на европейска заповед за арест на двамата руснаци и че те ще бъдат обявени за издирване от Интерпол. Същевременно Пиърс подчерта, че е ясно, че Русия няма да иска да ги предаде.Във връзка с покушението срещу двамата Скрипал в Солсбъри тя призова международната общност да отстоява \"законите, нормите и институциите, които предпазват гражданите от химически атаки\" и ги предпазват от враждебна чуждестранна намеса.Тя допълни, че Съветът за сигурност трябва да укрепи Конвенцията за забрана на химическите оръжия и да позволи на Организацията за забрана на химическите оръжия да определя кой е употребил такова оръжие.\"Ние няма какво да крием, но се опасявам, че Русия има от какво да се бои\" - коментира британската представителка.От своя страна руският представител в ООН Василий Небензя призова британската страна към \"сдържаност\", като нарече изводите на Лондон по случая Скрипал \"русофобски фантазии\".Той обвини британската страна, че действа по метода на Гьобелс - \"лъжата, повторена хиляда пъти, става истина\".Нито един от членовете на Съвета за сигурност не подкрепи руската позиция. Традиционно подкрепящи Москва държави като Китай и Казахстан, също и Кувейт се включиха в обсъжданията с обтекаеми фрази. Останалите подкрепиха Лондон.Постоянната представителка на САЩ в ООН Ники Хейли определи британското разследване като прецизно и обективно. Тя обвини Москва, че се опитва да отвлече вниманието от своята отговорност за станалото в Солсбъри. По думите й, пред международната общност стои задачата да помогне на Лондон в издирването на заподозрените.Вчера британската полиция назова имената на двамата руснаци, които обвини за покушението срещу Скрипал - Александър Петров и Руслан Боширов. Британските следователи уточняват, че тези имена са псевдоними.Вчера премиерът Тереза Мей заяви пред парламента, че разследването е достигнало до извода, че те са служители на руското военно разузнаване - ГРУ.", "date": "2018.09.06", "title": "Великобритания е готова да представи пред ООН копия от снимките с отровителите на Скрипал"}
{"url": "https://news.bg/int-politics/raniha-s-nozh-kandidat-za-prezident-v-braziliya.html", "text": "Неизвестно лице нападна кандидата за президент на Бразилия Жаир Болсонару, който към момента е с най-висок рейтинг, предадоха информационните агенции.Крайно десният политик е бил атакуван по време на негова предизборна проява в южната част на страната. Нападателят е успял да го рани. Изданието \"O Globo\" информира, че той е бил задържан.Раненият кандидат е бил откаран в болница. Синът му съобщи в Туитър, че политикът е с няколко рани в коремната област.Рейтингът на Болсонару е 22 процента. Което го поставя начело на изборната надпревара, след като съдът забрани на основния фаворит Лула да Силва да участва в изборите.Да Силва беше президент на страната през периода 2003-2011 г.63-годишният Жаир Болсонару, бивш парашутист-десантчик, се позиционира като антисистемен кандидат.Той използва расистка и хомофобска реторика, обявява се за връщане на смъртното наказание, възхвалява военната диктатура.Някои от избирателите го определят като \"бразилския Тръмп\".", "date": "2018.09.06", "title": "Раниха с нож кандидат за президент в Бразилия"}
