{"url": "https://news.bg/int-politics/v-moskva-arestuvaha-liderkata-na-opozitsionnata-partiya-yabloko.html", "text": "В Москва е задържана председателката на опозиционната партия \"Яблоко\" Емилия Слабунова, предаде Дойче веле.В профила на партията в Twitter се съобщава, че днес Слабунова е била арестувана по време на протестна акция срещу изграждането на виенско колело край московски изложбен център.\"На полицията не се хареса това, че председателката на \"Яблоко\" говори за изборите. Според тях това е \"незаконна агитация.\" - поясняват от партията.\"Полицията не хареса това, че казах, че скоро има избори\", заяви Слабунова в Twitter.Заедно с нея е задържан и шефът на московския Останкински окръг Сергей Цукасов.Съобщава се, че той е поканил на събитието \"Ден на майката в Останкино\" кандидата за президент от \"Яблоко\" Григорий Явлински. Участниците в проявата са се обявили против поставянето на виенското колело. В крайна сметка на митинга е говорила Слабунова, която е официален представител на Явлински.", "date": "2018.03.11", "title": "В Москва арестуваха лидерката на опозиционната партия „Яблоко“"}
{"url": "https://news.bg/politics/dzhambazki-ne-priema-povedenieto-na-patriarh-kiril-i-ne-tryabva-ostavka-na-simeonov.html", "text": "\"Позицията на ВМРО е, че никой не трябва да си позволява такъв език и такова началническо поведение над нито една българска институция. В този смисъл, поведението на госта - патриарх Кирил, беше неприемливо по отношение българския президент. Без значение какво е искал да каже, когато си на гости, трябва да уважаваш своите домакини и да се държиш любезно и нормално\", коментира пред БНР зам.-председателят на ВМРО Ангел Джамбазки.\"Абсолютно неприемливо е да се иска оставка на вицепремиер по такъв повод, защото този човек дойде на гости и тропаше по масата все едно е в кварталното кафене. Не може да дойдеш на гости и да изискваш някой да ти благодари или да казваш кой на кого ще благодари. В края на краищата, България е суверенна държава по отношение на всички държави, включително и Русия\", допълни Джамбазки.Според него, при реакцията си Валери Симеонов е бил \"прав, но, за съжаление може би не намери точните изразни средства\". Джамбазки допълни, че в ситуацията администрацията на руската църква не са представили отговора на президента Радев и са \"унизили\", \"смачкали\" и \"направили смешен\", президента.\"Господин Симеонов и години Сидеров имат своите политически биографии и ясна политическа позиция. Това, което е нужно в момента, е малко повече спокойствие и малко повече разум в изказванията. Изказванията на госта бяха неприемливи. Това е съвсем очевидно. Но пък и реакцията беше преувеличена. Оттам и другата реакция също\", счита Джамбазки. Допълва, че би било \"чудовищна глупост, ако разцепление сред \"Патриотите\" проправи път на ДПС към властта.Зам.-председателят на парламентарната група на БСП Георги Свиленски коментира, че \"българският вицепремиер Симеонов по този начин вкара България в международен скандал и то немалък, тъй като да дадеш тези квалификации, тези оценки към човек на тази позиция, на която е патриарх Кирил, е недопустимо и ние затова ясно заявихме, че единственият изход от тази ситуация е оставка на вицепремиера Симеонов\".\"Мисля, че президентът Радев правилно благодари, почете всички участници в Руско-турската освободителна война. Сега това дали е било \"скарване\" от страна на госта или израз на някакви натрупани през годините отношения, които те са чувствали, че не са били почитани през годините, това вече е въпрос на историците да го оценяват. Аз мисля че президента Радев достойно си произнесе речта\".Припомняме, вицепремиерът Валери Симеонов нарече патриарх Кирил контрабандист и се възмути как е възможно руският патриарх да \"да раздава правосъдие пред българския президент\". От своя страна  официално. Атакистът не приема нападките и в тях вижда богохулство. от нападките след визитата му в България.От \"Воля\" настояха парламентът да се , и от тази на Волен Сидеров.От  между президента Румен Радев и руския патриарх Кирил. Пресслужбата на държавния глава отговори, че  по време на срещата и разговорите не са били засекретявани.", "date": "2018.03.11", "title": "Джамбазки не приема поведението на патриарх Кирил и не трябва оставка на Симеонов"}
{"url": "https://news.bg/int-politics/shefat-na-pentagona-predupredi-asad-da-ne-izpolzva-himicheski-orazhiya-skastri-rusiya.html", "text": "Министърът на отбраната на САЩ Джеймс Матис предупреди правителството на Сирия да не използва химически оръжия в конфликта в страната, съобщава \"Асошиейтед прес\".Той подчерта, че администрацията на американския президент Доналд Тръмп е дала да се разбере, че би било \"много неразумно да се използва газ\" при нападения.През миналата година САЩ отговориха с военни средства на информациите, че сирийското правителство е използвало боен газ зарин, като Матис е бил запитан от журналисти, пътуващи с него към Близкия изток, дали сега американската администрация възнамерява да отмъсти за използването на хлор.Матис отговорил: \"Няма да го дефинирам стриктно. Дадохме много ясно да се разбере, че би било много неразумно да използват газ\" като оръжие.По думите на ръководителя на Пентагона, Русия, която се намеси военно в Сирия в подкрепа на правителството на президента Башар Асад, може да е съучастник в избиването на цивилни.", "date": "2018.03.11", "title": "Шефът на Пентагона предупреди Асад да не използва химически оръжия, скастри Русия"}
{"url": "https://news.bg/crime/razkriha-nezakonno-smetishte-v-gorite-kray-strelcha.html", "text": "Разкриха неправомерно депониране на отпадни продукти и скална маса в горски площи в района на Стрелча. Случаят е установен след подаден сигнал и действия на РУ-Панагюрище и местното горско стопанствоСъобщението за извършваната дейност е получено в полицията тази сутрин. Незабавно е сформиран екип и в района на рудник \"Мали Кланидял\", където се извършва добив на пегматит, са засечени два камиона, в момент на изсипване на отпадъци от обработката на скалната маса.Районът е извън мястото, където може да се извършва тази дейност съгласно концесионния договор. Според извършено замерване с GPS -система е установено, че отпадъците са депонирани в горска територия, намираща се в непосредствена близост и до вододайната зона на Стрелча. На мястото е извършен оглед от дежурна група при РУ-Панагюрище под ръководството на разследващ полицай.Шофьорите на товарните автомобили са задържани за срок от 24 часа, а камионите са и е подадена е информация и към РИОСВ-Пазарджик. Работата по изясняване на всички обстоятелства около случая продължава, води се дознание за извършено престъпление.", "date": "2018.03.11", "title": "Разкриха незаконно сметище в горите край Стрелча"}
{"url": "https://news.bg/int-politics/rusiya-nikoga-nyama-da-varne-krim-na-ukrayna-otseche-putin.html", "text": "Президентът на Русия Владимир Путин обяви в интервю за предстоящия филм за него на Андрей Кондрашов, че Москва никога няма да върне Крим обратно на Украйна, съобщават руските медии.В отговор на въпрос дали има вероятност Русия да предаде Крим на Украйна някога в бъдещето, Путин отсякъл: \"За какво говорите? Такива обстоятелства не съществуват и никога няма да съществуват.\"Русия анексира Крим през 2014 г. след украинската революция на Майдана в Киев. Полуостровът стана част от Руската империя в края на XVIII век и принадлежи на Русия до 1954 г., когато съветските депутати го прехвърлиха на Украинската съветска социалистическа република, която беше част от Съветския съюз.", "date": "2018.03.11", "title": "Русия никога няма да върне Крим на Украйна, отсече Путин"}
{"url": "https://news.bg/int-politics/stotitsi-protestirat-v-severna-gartsiya-sreshtu-zadarzhanite-ot-turtsiya-voynitsi.html", "text": "Стотици протестиращи в два отделни митинга в северна Гърция призовават за освобождаване на двама гръцки войници задържани от турските власти, за случайно преминаване на границата, съобщава \"Екатимерини\".Първият е в Орестиада, родния град на 27-годишния сержант Димитрис Куклацис, който е арестуван на 1 март, заедно с лейтенант Ангелос Митретодис, 25-годишен от Кастория, след като двамата се загубили по време на буря и прекосили турската граница.В Солун протестът се провежда пред турското консулство и е организиран от местни жители, с участието на жители и на Орестиада и Дидимотико. Отделно, клубът на велосипедистите на Орестиада е организирал велосипедно шествие на граничния пункт Кастаниес рано сутринта.\"Искаме да изпратим посланието, че живеем в мир и хармония с нашите съседи в тази област\", коментира клубът в съобщение на своя уебсайт.", "date": "2018.03.11", "title": "Стотици протестират в Северна Гърция срещу задържаните от Турция войници"}
{"url": "https://news.bg/int-politics/badeshtiyat-germanski-vatreshen-ministar-obeshtava-poveche-tvardost-kam-migrantite.html", "text": "Бъдещият германски вътрешен министър обещава повече твърдост към мигрантите и да ускори депортирането на отхвърлените търсещи убежище, след като поеме поста си следващата седмица, съобщава АП.Хорст Зийхофер, който все още е губернатор на Бавария коментира, че иска да приложи \"план за ускорени процедури за убежище и последващи депортации\". Той е част от кабинета на германския канцлер Ангела Меркел, който ще положи клетва в сряда.\"Ние искаме да останем космополитна и либерална държава, но когато става дума за сигурността на нашите граждани, ние се нуждаем от силна държава\", коментира Зийхофер.", "date": "2018.03.11", "title": "Бъдещият германски вътрешен министър обещава повече твърдост към мигрантите"}
{"url": "https://news.bg/int-politics/vavedoha-nedelnata-zabrana-za-pazaruvane-v-polsha.html", "text": "Полски закон, забраняващ почти цялата търговия в неделя, влиза в сила, големите супермаркети и повечето търговци на дребно затвориха за първи път, откакто са въведени законите за либерални пазари през 90-те години след рухването на комунизма, съобщава \"Гардиън\".Законът е предложен от профсъюза \"Солидарност\", който счита, че служителите заслужават почивни дни в неделя и са намерили подкрепа на консервативната и про-католическата управляваща партия \"Право и справедливост\".Влиятелната католическа църква, към която принадлежат повече от 90% от поляците, приветства промяната.Новият закон в началото забранява търговията в две недели от месеца, след което до три недели през 2019 г. и накрая всички недели през 2020 г., освен седем изключения преди Великденските и Коледните празници.Опозиционни партии разглеждат промяната като атака срещу търговската свобода и предупреждават, че това ще доведе до загуба на работни места и по-специално до проблеми за студентите, които могат да работят само през почивните дни.Обединението на синдикатите All-Poland също се противопоставя, като твърди, че това ще принуди служителите да работят повече часове в петък и събота и че работата ще бъде по-трудна, защото ще има повече клиенти. В Унгария, друга бивша комунистическа страна, забраната за търговията в неделя, наложена през 2015 г., беше толкова непопулярна, че властите я отмениха следващата година.На други места в Европа обаче, включително Германия и Австрия, хората отдавна са свикнали с деня за търговска почивка и оценяват времето, което се освобождава в полза на семейството и приятелите им.Всеки, който нарушава новите правила, се наказва с глоба до 100 000 злоти, а повторните нарушители могат да бъдат осъдени и със затвор. \"Солидарност\" призова хората да докладват нарушителите на Националната инспекция по труда.", "date": "2018.03.11", "title": "Въведоха неделната забрана за пазаруване в Полша"}
{"url": "https://news.bg/world/yaponiya-otbelyazva-7-ma-godishnina-ot-tragediyata-vav-fukushima-i-smartonosnoto-tsunami.html", "text": "Премиерът на Япония Шиндзо Абе откри церемония, с която страната отбеляза седмата годишнина от смъртоносното земетресение, цунамито и ядреното бедствие, което опустоши североизточното крайбрежие, като 18,500 души са загинали или изчезнали, съобщава АФП.Земетресението с магнитуд 9 по Рихтер удари на 11 март 2011 г. и последвалото цунами причини огромни щети и отне живота на хиляди. Цунамито повреди аварийното електрозахранване в АЕЦ Фукушима, от което последва срив в реакторите и най-тежкото ядрено бедствие след Чернобил през 1986 г.Абе, депутати и членове на семейства, които са загубили близките си в бедствието, поклониха глави на церемония в Токио. Японски медии също показват жителите на засегнатите райони, които почитат загиналите.\"Аз изказвам съболезнованията си на онези, които са загубили любимите си и приятели\", коментира Абе,Хизеко Игараши, жител на района засегнат от земетресението, коментира на церемонията, че Япония трябва \"никога да не забравя това, което научихме от бедствието\". Японският император Акихито и императрица Мичико не присъстваха на церемонията тази година, но бяха представени от техния син принц Акишино и съпругата му принцеса Кико.По данни на правителството и повече от 3600 души, повечето от които от Фукушима, са загинали от болест и самоубийство, свързани с последиците от трагедията.Повече от 73 000 души все още остават разселени. Правителството отмени заповедите за евакуация на някои райони миналата пролет, с изключение на зоните, които са с високи радиационни нива. Властите насърчават евакуираните да се завърнат, но правителствено проучване, публикувано по-рано този месец, показва, че около половината жители на Нами и Томиока не са склонни да се завърнат.Около 12 000 души, избягали от домовете си от страх от радиация, са подали десетки съдебни дела срещу правителството и Токийската електрическа компания (TEPCO), операторът на атомната електроцентрала.", "date": "2018.03.11", "title": "Япония отбелязва 7-ма годишнина от трагедията във Фукушима и смъртоносното цунами"}
{"url": "https://news.bg/int-politics/pritesneni-ot-turtsiya-gartsiya-i-kipar-mozhe-da-nalozhat-veto-na-sreshtata-vav-varna.html", "text": "Турция засилва присъствието си в Кипър, подхранвайки напрежението и разрушавайки крехкото равновесие в региона, допълнително това се утежнява и от продължаващото задържане на двама гръцки войници, случайно преминали турската границата, съобщава \"Екатимерини\".В този нестабилен климат официални лица от Атина и Никозия наблюдават събитията преди насрочената среща между европейските и турски лидери във Варна, България, на 26 март. Ако Турция продължава така, Гърция и Кипър могат да се опитат да наложат вето на срещата, допълват от гръцкото издание.Преди операции по проучване на американския петролен гигант Exxon, започнали в неделя и предвидени до 20 април, турските власти засилват присъствието си в изключителната икономическа зона на Кипър, като изпращайки фрегата \"Барбарос\" и три други кораба.В същото време в региона се осъществява съвместно военно учение между САЩ и Израел, а увеличената активност в района се наблюдава и от Русия, която разполага с ядрена подводница в източното Средиземноморие.Според източници на \"Екатимерини\", корабът USS Iwo Jima, койтото участва в съвместното учение с Израел, също наблюдава и дейността на Русия в региона. В тази ситуация, изявленията на гръцки и турски официални лица през уикенда подчертават скока в напрежението.В интервю за френския ежедневник Liberation, гръцкият министър на отбраната Панос Каменос коментира, че \"Гърция е много близо до фатално произшествие с Турция\", което се отнася до турски нарушения на гръцкото въздушно пространство и териториални води. \"Ние сме длъжни да защитим нашата територия, която е не само гръцка, но и европейска\", допълва тойМеждувременно, в интервю за немския седмичник Die Zeit, турският външен министър Мевлют Чавушоглу коментира, че съдебната власт в Турция се опитва да определи дали гръцките войници са попаднали в Турция случайно или умишлено.Запитан дали Анкара обмисля обмен на двамата мъже с осем турски военнослужещи, избягали в Гърция след опита за  преврат през 2016 г., Чавушоглу изключва такава перспектива. \"Ние не искаме такова споразумение\", допълва той.", "date": "2018.03.11", "title": "Притеснени от Турция, Гърция и Кипър може да наложат вето на срещата във Варна"}
{"url": "https://news.bg/crime/trima-mazhe-i-bebe-postradaha-pri-katastrofa-na-am-hemus-do-devnya.html", "text": "Днес, около 16 и 45 часа, на АМ \"Хемус\", в посока Варна, в участъка на разклона за Девня са се сблъскали \"Ауди\" и \"Пежо\".При катастрофата трима мъже на възраст 24 г., 25 г. и 27 г. и бебе са откарани в болница за изясняване на състоянието им.На място има полицейски служители, които работят по изясняване на причините и обстоятелствата, довели до инцидента.В участъка на катастрофата движението на МПС не е ограничено, водачите да преминават с повишено внимание.", "date": "2018.03.11", "title": "Трима мъже и бебе пострадаха при катастрофа на АМ \"Хемус\" до Девня"}
{"url": "https://news.bg/regions/opasnost-ot-srutvane-ogranichava-dvizhenieto-po-am-lyulin-v-posoka-sofiya.html", "text": "Временно движението по АМ \"Люлин\" в посока София е ограничено за всички МПС поради изтичане на кална маса и опасност от срутване на скална маса на пътното платно.Ограничението е от втори тунел \"Люлин\" до първи тунел \"Мало Бучино\" където движението на всички МПС се осъществява двупосочно в платното посока София - Перник.Алтернативен маршрут за автомобили до 12 тона е по път I-1 от пътен възел Драгичево - Владая - София и обратно. А за леки автомобили е по път 1801 Перник - Мало Бучино - Суходол и обратно, със срок до 4 април.", "date": "2018.03.11", "title": "Опасност от срутване ограничава движението по АМ \"Люлин\" в посока София"}
{"url": "https://news.bg/society/za-valchev-neizbezhnata-otbrana-e-dostatachno-dobre-uredena.html", "text": "Институтът на неизбежната отбрана е достатъчно добре уреден. Това каза в предаването 120 минути по bTV юристът, проф. Даниел Вълчев, ръководител на екипа на Юридически барометър, който отскоро има онлайн издание.Проф. Вълчев обясни, че институтът на неизбежната отбрана касае случаи, в които лицето е нападнато, тоест трябва да има непосредствено нападение. Всъщност става въпрос за конкретна преценка във всеки конкретен случай или дело. Така идеята, че ако някой влезе посред нощ в жилището ти - ти можеш да го застреляш, е много добра, но какво би станало, ако едно по-високо дете 10-11 годишно се е хванало на бас, че може да влезе посред нощ в съседите - ще го застреляш ли? \"Ние малко преиграваме\", коментира той.\"Институтът на неизбежната отбрана е много добре уреден в наказателното право. Има много голяма практика\", увери проф. Вълчев. Той припомни, че още през 1973 г. има постановление на Върховния съд, в което подробно са изброени условията, при които възниква този институт. По думите му този дебат, който сега се води също не е нов дебат и припомни, че през 1997 г. се приемат промените, които сега се предлагат, отново \"за да се яхне политическата вълна\". Тогава Конституционният съд отменя по-голяма част от тях. Проф. Вълчев определи действията в момента като \"тежък популизъм\".Проф. Вълчев разкритикува действията на парче от страна на парламента. Той даде пример с пътнотранспортните произшествия с трагичен край на пешеходна пътека. \"Сега ние сме пред следната ситуация, ако един човек - шофьор блъсне на пешеходна пътека, той ще бъде много по-тежко наказан, отколкото ако излезе на тротоара и помете спирката. В това виждате ли някакъв разум\".Една от рубриките на сайта на Юридически барометър е \"Свещена простота\", в която се коментират случаи с правни последици.Според проф. Вълчев двете големи теми, които занимаваха обществото през последните десетина дена, а именно продажбата на ЧЕЗ и темата с убийството, извършено от д-р Димитров в Пловдив, казват едно и също нещо, че усещането за несправедливост в обществото е много силно. \"Хората имат такова усещане и това ги прави гневни. Ако нещо изиграе лоша шега на това управление, то ще бъде това\".По думите му като цяло усещането за несправедливост и за непочтеност в обществото се засилва.", "date": "2018.03.11", "title": "За Вълчев неизбежната отбрана е достатъчно добре уредена"}
{"url": "https://news.bg/regions/piteynata-voda-v-bregovo-ne-e-zastrashena-ot-zamarsyavane.html", "text": "Питейната вода в Брегово не е застрашена от замърсяване към момента, коментира пред БНР управителят на Видинска област Албена Георгиева след извънредно заседание на кризисния щаб. Обявеното бедствено положение остава до нормализирането на обстановката.\"Беше ни докладвано от представители на ВиК Видин, че опасност от замърсяване на питейната вода за момента няма. Има помпена станция, която е в близост до залетите площи, но към нея е прекъснато електроподаването. Вода към населението се подава от помпена станция \"Брегово 1\". Тя работи, така че на този етап няма никакво притеснение за населението\", обясни Георгиева и допълни, че хората трябва да са спокойни. Служители на Районната служба \"Пожарна безопасност и защита на населението\" във Видин са извършили оглед на дигите на река Тимок край Брегово. Набелязани са критичните участъци, като е разширен процепът в една от тях за по-бързо оттичане на водата обратно в Тимок. След като премине проблемната ситуация, от Напоителни системи ще предприемат мерки за заздравяване на дигите.", "date": "2018.03.11", "title": "Питейната вода в Брегово не е застрашена от замърсяване"}
{"url": "https://news.bg/int-politics/rusnatsite-iskat-promyana-no-glasuvat-samo-za-razresheni-polititsi.html", "text": "Резултатите от представително социологическо изследване на московския център \"Карнеги и центъра \"Левада\" за нагласите на руснаците преди изборите на 18 март, коментира Андрей Колесников. С него разговаря Никита Жолквер от руската редакция на Дойче веле.Господин Колесников, искат ли руснаците въобще някакви промени?Да, искат, но по твърде специфичен начин. 42 процента от анкетираните даже се обявяват за радикални промени, но това са предимно бедни хора, на които парите им стигат само колкото да не умрат от глад. Те изразяват желанието да имат повече пари за храна, дрехи и други ежедневни нужди, но за тях изобщо не е важно кой ще им ги даде - Путин, Сталин, или някой друг. 41 процента от анкетираните се обявяват за постепенни промени. В основата си това са хора с нормални доходи и добро образование, които живеят основно в големите градове. Те настояват за неголеми, но рационални промени - най-вече в областта на икономическата политика. Но има и очаквания за по-големи политически свободи.Колко важни са политическите реформи за тези избиратели? Тези искания не заемат челно място в списъка на желаните от тях промени. Тези хора все пак им придават малко по-голямо значение, отколкото повечето руски избиратели, които изобщо не възприемат политическите реформи като нещо важно. Сред голяма част от московчани, наистина има достатъчно сериозно разбиране за това, че е нужна съдебна реформа, че е важно изборите да се провеждат по прозрачен начин. Впрочем, мнозинството от избирателите смятат именно изборите за основен инструмент, чрез който би трябвало да се извършват промените в обществото. Някои други инструменти като например гражданската инициатива или партийната активност не им се струват достатъчно ефективни за целта. Като цяло може да се каже, че желанието за промени е твърде неопределено.В какво по-точно се изразява то? Много от участниците в допитването не са в състояние да обяснят какво точно желаят, дори и когато им се поставят насочващи въпроси. Те изразят общото желание , но не знаят как да го постигнат. От една страна искат повече свобода, а от друга - повече намеса на държавата, но на държава, която да е по-ефективна.Нима надеждите на хората са насочени предимно към държавата? Руското общество в много голяма степен е ориентирано към държавата. Една от целите на сегашния политически режим е била да направи този народ зависим, да накара хората да очакват помощ от държавата. Двете са страни са сключили нещо като социален договор, който гласи: ние, гражданите, ще гласуваме за вас, а вие ще ни храните. Сега обаче храната намаля и затова започнаха да хранят хората в Крим с приказки за руското величие и политическа пропаганда.А кого руснаците възприемат като реформатор? Никого. Или Путин. Това е по-скоро отражение на липсата на алтернативи, а още по-точно - на липсата на разбиране, че алтернативите са възможни. Тук бихме могли, разбира се, да споменем името на Навални, но той е политически нелегален, а руският избирател е консервативен - той не обръща особено внимание на \"неразрешените\" политици, какъвто е Навални. Ако той беше \"разрешен\", т.е. беше допуснат до участие в изборите, за него биха гласували много хора. Защото те желаят вече да видят и нови лица.Но като цяло хората очакват, че промяната към по-добро ще им бъде осигурена от управляващия елит, така ли? Да, защото този елит държи властта, инструментите за оказване на влияние и парите. Тоест, реално действащ е само един-единствен играч - властта. Впрочем, това е било така и по времето на Руската империя и на Съветския съюз, а и в днешна Русия: промените винаги са били инициирани от властта, а след това процесът или е тръгвал в нежелана за властта посока, или самата власт се е отказвала от реформите.А от сегашната власт в Русия можем ли да очакваме реформи? Тя, разбира се, не готова да реже клона, на който седи. Този клон се нарича \"политическа система\". Нито Путин, нито неговият елит са готови да демонтират тази авторитарна система. Затова мисля, че всички либерални надежди за политически реформи по върховете на властта са илюзорни. Друг въпрос е, че Путин иска да увеличи ефективността на тази система и в тази връзка той разчита на хора, които ние наричаме технократи, т.е. на хора без свои виждания, които от негова гледна точка са ефективни администратори. Те са му нужни, но не дай си боже да тръгнат да клатят политическите основи на тази система...Но да се върнем към изследването: какви други изводи се налагат от него? Най-неочаквано се оказа, че групата на 18 до 24-годишните избиратели е най-консервативната от всички, по-консервативна дори от тази на пенсионерите. Което обаче не означава, че тези млади хора са консервативни по природа или че са убедени привърженици на Путин. Не - по-скоро те са във възраст, в която човек формира възгледите и убежденията си. Тези млади руснаци са родени и израснали в сегашните условия и не познават други. По-различни са резултатите сред хората между 25 и 39 години. Това са хора, които работят, разсъждават и носят отговорност за семействата си. За тази цел им е нужна благоприятна среда за развитие. Именно в тази връзка се пораждат и очаквания за промени. Що се отнася до най-високо образованите млади хора, те напускат страната. А онези, които все пак остават, обикновено се присъединяват към групата на хората с радикално опозиционни възгледи. Но го има и обратното: доброто образование дава шанс за намиране на добра работа в някоя руска държавна компания, което превръща тези хора в конформисти.", "date": "2018.03.11", "title": "Руснаците искат промяна, но гласуват само за \"разрешени\" политици "}
{"url": "https://news.bg/world/skripal-i-dashterya-mu-mozhe-da-sa-otroveni-s-buket-tsvetya.html", "text": "Една от уликите при разследването на покушението срещу бившия двоен агент Сергей Скрипал е букет цветя, който той и дъщеря му Юлия са занесли на гроба на съпругата му, съобщава \"Daily Mail\" с позоваване на полицейски източници.Букетът се изследва за наличие на токсични вещества. Припомняме, по-рано в пицария, където са обядвали Скрипал и дъщеря му, бяха намерени следи от нервно-паралитичното вещество, с което са били отровени. Вече са събрани повече от 200 улики, а разследването разполага с над 240 свидетели по случая.Според информация на Би Би Си, все повече улики водят към руска следа в покушението, въпреки че Москав отрича участието си.По данни на \"Daily Mail\", Сергей Скрипал и дъщеря му Юлия са посетили гроба на съпругата му часове преди да изгубят съзнание в търговски център в Солсбъри.Полицията веднага отцепи района около гроба на жената, която е починала през 2012 г.По-рано беше съобщено, че отровата е попаднала в организма на жертвите няколко часа преди действието й да се прояви.На 9 март в. \"Financial Times\" писа, че след като е напуснал Русия Скрипал е продължил да консултира западни спецслужби по отношение на възможностите на руското разузнаване да извършва различни операции и именно това може да е станало причина Москва да организира нападението срещу него.Лондон вече съобщи, че обсъди случая с партньорите от НАТО. Същевременно Великобритания обяви, че смята да бойкотира световното първенство по футбол в Русия заради покушението срещу бившия агент.Бившият полковник от руското разузнаване Сергей Скрипал през 2006 г. беше осъден за шпионаж в полза на Великобритания, а през 2010 г. помилван, след което му беше позволено да напусне Русия в замяна на 10 руски агенти, разобличени в САЩ. Той замина за Великобритания заедно с дъщеря си Юлия сина си и съпругата си, която две години по-късно почина от рак.През 2016 г. Юлия е направила опит да се върне в Русия, но не е успяла да се установи там.", "date": "2018.03.11", "title": "Скрипал и дъщеря му може да са отровени с букет цветя"}
{"url": "https://news.bg/society/humoristichna-lektsiya-kak-da-namerim-svoyata-ginka-v-zhivota-pod-prozortsite-na-gerb.html", "text": "Хумористична лекция \"Как да намерим своята Гинка в живота?\" се проведе пред централата на ГЕРБ. Адвокат, скулптор, PR и юрист изнасят хумористична лекция на гражданите, как да повторят успеха на Гинка Върбакова в България.Преди бяха Калинки, днес са Гинки, това \"явление\" винаги е съществувало, а дали си сменя името няма никакво значение, коментира специалистът по политически PR Арман Бабикян. Той допълни, че няма Гинка без министър-председател зад гърба й и няма министър-председател без съпрузите на Гинка зад неговия гръб.В днешният неделен слънчев ден лекции на тема: \"Как да срещнем своята Гинка в живота (семинар за мъже)\" четат: архитект Емил Мечикян, професор Велислав Минеков, адвокат Николай Хаджигенов и други видни специалисти по гинкопридобиването\", съобщава хумористичното представяне на събитието-семинар.", "date": "2018.03.11", "title": "Хумористична лекция \"как да намерим своята Гинка в живота\" под прозорците на ГЕРБ"}
{"url": "https://news.bg/int-politics/kitay-predupredi-targovska-voyna-sas-sasht-katastrofa-za-svetovnata-ikonomika.html", "text": "Търговска война със САЩ ще има само и единствено катастрофални последици за световната икономика. Това предупреди министърът на търговията на Китай Чжон Шен, цитиран от \"Ройтерс\"Това става на фона на засилените критики от страна Пекин към предложените от Вашингтон мита върху вноса на стомана и алуминий. След натиск от техни съюзници САЩ допуснаха възможността за освобождаване на някои страни от митата, но прицел на мерките на американския президент Доналд Тръмп е Китай, разширяването на чието производство допринася за световния излишък от стомана.Китай многократно подчерта, че ще отстоява легитимните си права и интереси, ако стане мишена на американски търговски мерки.Министър Чжон увери, че страната му не иска търговска война и няма да започне такава. \"В една търговска война няма победители. Тя ще донесе единствено катастрофа за Китай, САЩ и останалия свят\", изтъкна той.Ще продължим дискусиите си със САЩ по тези въпроси, тъй като никой не иска търговска война, допълни министърът.Той обаче подчерта, че страната му може да се справи с всякакви предизвикателства и решително ще брани интересите си. ", "date": "2018.03.11", "title": "Китай предупреди: Търговска война със САЩ - катастрофа за световната икономика"}
{"url": "https://news.bg/disasters/turski-chasten-samolet-se-razbi-v-iran.html", "text": "Турски частен самолет се разби в западната част на Иран, предаде Би Би Си. Местни медии съобщават, че намиращите се на борда 11 души са загинали.Самолетът е изчезнал от радарите докато е летял в района на град Шехре Корд, в провинция Чехармехал и Бахтиария, съобщи иранската държавна телевизия IRINN. Според свидетелства на очевидци, летателният апарат е паднал и се е възпламенил.На борда е имало 8 пасажери и тричленен екипаж. На този етап телата не могат да бъдат разпознати.Самолет, модел Bombardier Challenger 604, е собственост на турска компания, принадлежаща на бизнесмена Хюсеин Басаран. На борда е била дъщеря му със 7 свои приятелки. Момичетата са се връщали от Дубай.Това е втората самолетна катастрофа на иранска територия в рамките няколко седмици. В края на февруари в западната част на страната се разби пътнически самолет на Aseman Airlines, изпълняващ вътрешен полет от Техеран за Ясудж. На борда имаше 66 души.", "date": "2018.03.11", "title": "Турски частен самолет се разби в Иран"}
{"url": "https://news.bg/society/mitropolit-grigoriy-se-pomoli-za-bedstvashtite-v-hayredin.html", "text": "Врачанският митрополит Григорий се помоли за бедстващите в община Хайредин - да се избавят от беди и от всяко злощастие хората от пострадалите села, съобщиха от Врачанската света митрополия.Специални молитви бяха отправени по време на празничната света литургия в Неделя Кръстопоклонна, на която се чества и духовният закрилник на Враца св. Софроний Врачански.Богослужението се състоя в храма \"Св. Възнесение\", известен през годините и като Възнесенска църква \"Св. Софроний Врачански\".Врачанският владика се помоли за бедстващите хора както по време на литургията, така и на тържествения молебен, който бе отслужен като част от общоградското честване на покровителя на града.", "date": "2018.03.11", "title": " Митрополит Григорий се помоли за бедстващите в Хайредин"}
{"url": "https://news.bg/politics/litva-latviya-i-polsha-prizovaha-da-ne-se-stroi-severen-potok-2.html", "text": "Председателите на парламентите на Литва, Латвия и Полша днес подписаха съвместно изявление, с което апелират страните от ЕС да не участват в проекта \"Северен поток 2\", предаде Дойче веле.\"Този проект е представен като бизнес начинание, но несъмнено е политически инструмент, който ще увеличи зависимостта на Европейския съюз от един източник на енергия - Русия\", се казва в документа, откъси от който са публикувани на сайта на литовския Сейм.\"Северен поток 2\" трябва да се разглежда в по-широкия контекст на враждебните действия от страна на Русия в киберпространството и военната й активност, посочват парламентаристите от трите държави.В подкрепа на аргумента, че Москва използва газовите доставки като политически инструмент, те напомнят за решението на руската страна да прекрати транзита през Украйна.През февруари седем германски политици - депутати от ЕП и от Бундестага, представители на германския Християндемократически съюз, на \"зелените\" и на Свободната демократична партия, също се обявиха против строителството на газопровода \"Северен поток 2\".Авторите на документа подчертават, че реализирането на проекта влиза в противоречие с политиката на ЕС в сферата на енергетиката и с принципа на солидарност с партньорите. Те предупреждават, че ако \"Северен поток 2\" не бъде спрян, това ще доведе до разделение в ЕС и загуба на доверие.", "date": "2018.03.11", "title": "Литва, Латвия и Полша призоваха да не се строи „Северен поток 2“"}
{"url": "https://news.bg/health/edva-11-na-sto-ot-balgarite-sa-si-pravili-test-za-hiv.html", "text": "Едва 11% от българското население са си правили тестове за ХИВ, за разлика от други 86%, които не са го сторили. Това показва ново социологическо проучване на социологически център \"Тренд\", направено по поръчка на Сдружение \"Здраве без граници\".Евелина Славкова от \"Тренд\" отчете нагласите на българите спрямо темата за ХИВ. Тя посочи, че 3% от населението са заявили, че лично познават хора, които са носители на ХИВ, за разлика от други 92%, които са констатирали, че никога не са срещали хора, носители на вируса.Славкова добави, че от проведеното социологическо проучване става ясно, че 6% от населението са декларирали, че са се чувствали изложени на риск от инфектиране с ХИВ, докато други 85% заявяват, че не са били изложени на опасност от инфектиране.Тя коментира и че само 1% от българското население се е оженил/омъжил за ХИВ позитивен, докато други 94% не биха го направили. Според допитването 12% споделят, че са имали приятел/приятелка с ХИВ, а други 76% декларират, че не биха осъществили контакт с хора, носители на болестта.5% от изследваните споделят, че са живели с ХИВ позитивен, докато други 87% не биха го направили.27% от българското население заявяват, че са работили с хора, носители на вируса, докато други 57% отчитат, че не биха работили с ХИВ позитивен.Славкова сподели, че 91% от българското общество смята, че човек може да се зарази с ХИВ чрез сексуален контакт, 8% отчитат, че това може да стане само с докосване или ръкостискане, 35% заявяват, че това може да се случи от неизмити прибори, 92% заявяват, че това може да стане чрез преливане на кръв, 24% споделят, че инфекцията може да се получи при разговор, кихане или кашляне, а едва 21% са склонни да кажат, че могат да се инфектират чрез ползване на общи тоалетни помещения.Последният проблем, на който тя даде отговор, е, че 33% от обществото знае, че има лечение на хора, които са носители на ХИВ, докато други 57% не са запознати с прилагането на ефикасни мерки срещу вируса.Елена Биринджиева, председател на Сдружението \"Здраве без граници\", също изрази съжаление, че едва 11% от българите декларират, че са си правили тест за ХИВ, за разлика от други 86%, които никога не са се изследвали.Тя отчете и трите основните причини, поради които човек може да се зарази от ХИВ. На първо място това е половият контакт, кръвопреливането и от майка на дете.Биринджиева заяви, че официално регистрираните случаи на хора, които са носители на ХИВ, са между 35-40 души годишно. Носителите на вируса са около 2760 души, допълни още тя.На въпрос дали вирусът може да се разпространи, ако се вземат навременни мерки за него, Биринджиева уточни, че хора, които са взели навременни мерки за лечението си, няма никакъв начин да го предадат.Тя каза още, че съвременните начини за лечение на ХИВ са с т. нар. \"Арт терапия\", която не причинява никакви странични ефекти, а може да се приема дори и чрез една или две таблетки на ден.\"Лечение за този вирус няма, а тази терапия сваля нивото на заболяването на кръвта\", сподели още тя.Тя направи и уточнението, че има разлика между ХИВ и СПИН. \"ХИВ е вирусът, който причинява така наречения синдром на имунна недостатъчност. Ако не се вземат мерки и лечение навреме, човек лесно може да придобие СПИН. Симптомите затова са нощното изпотяване, драстичното сваляне на килограми и всички други инфекции, които могат да се появяват при хора със значително слаб имунитет\".Силвана Лесидренска, представител на сдружение \"Хипеактив\", също коментира, че 1 300 000 души годишно в цял свят загиват от коварния вирус. Тя добави, че 328 милиона души по света са болни от ХИВ, като 80% са се изследвали, а 65% са се подложили на лечение.Решението, което се предложи от организациите и сдруженията във връзка с намаляване на смъртността на хората, е създаването на една Национална програма за справяне с ХИВ, която да следи колко хора годишно са се заразили с вируса и какви мерки да се вземат относно тяхното диагностициране и лечение.", "date": "2018.03.11", "title": "Едва 11 на сто от българите са си правили тест за ХИВ"}
{"url": "https://news.bg/politics/tramp-iska-es-da-otmeni-uzhasnite-si-tarifi-za-da-mahne-mitata-na-stomanata-i-aluminiya.html", "text": "Американският президент Доналд Тръмп заявил, че може да премахне митата върху стоманата и алуминия само ако страните от ЕС \"отменят ужасните си бариери и тарифи за внос на американски стоки\".В профила си в Twitter той написа, че страните от ЕС се отнасят със САЩ много лошо.Изявлението му в социалната мрежа е направено в отговор на срещата в Брюксел между американския търговски представител Робърт Лайтхайзър и преговарящи от общността.Преди разговорите еврокомисарят по въпросите на търговията Сесилия Малмстрьом заяви, че ще настоява Вашингтон да отмени митата.По-рано заяви, че има \"търговски дисбаланс\" в отношенията между САЩ и ЕС и определи като честно въвеждането на митата.В четвъртък, 8 март, той наложи мито от 25 процента върху вноса на изделия из стомана и 10 процента - от алуминий. Новите такси влизат в сила след по-малко от две седмици. Те няма да важат за Канада и Мексико.", "date": "2018.03.11", "title": "Тръмп иска ЕС да отмени „ужасните си тарифи“, за да махне митата на стоманата и алуминия"}
{"url": "https://news.bg/int-politics/velikobritaniya-sezira-nato-za-otravyaneto-na-sergey-skripal.html", "text": "Великобритания смята да обсъди случая с отравянето в Солсбъри на бившия двоен агент Сергей Скрипал с партньорите си от НАТО, заяви британският заместник-министър на отбраната Тобиас Елууд.\"Не бива да изпреварваме събитията, трябва да дадем обоснован отговор. Ще обсъдим това с нашите партньори от НАТО. Изникват редица сериозни въпроси, по конкретно - как да реагираме на негласна злонамерена атака, предприета с цел да всее хаос в обществото ни.\" - коментира Елууд.Според информация на \"The Independent\", неговата позиция е подкрепена от министъра на отбраната на страната Гавин Уилямсън.Той на свой ред предупреждава, че за да установи кой стои зад покушението, Лондон ще задейства \"всички ресурси, с които разполага\", и ще се обърне към влиятелните си съюзници.По-рано беше съобщено, че следствието разполага със сериозни улики, включително следи от нервнопаралитично вещество в пицарията, където са обядвали Скрипал и дъщеря му.Подозренията за атаката падат върху руските спецслужби. Москва отрича да има нещо общо.", "date": "2018.03.11", "title": "Великобритания сезира НАТО за отравянето на Сергей Скрипал"}
{"url": "https://news.bg/int-politics/gen-erhard-byuler-poema-komandvaneto-na-obedinenite-vaorazheni-sili-na-nato.html", "text": "Германският генерал-лейтенант Ерхард Бюлер ще оглави Обединеното командване на обединените въоръжени сили на НАТО в холандския Брунсум от 2019 година, предаде Дойче веле.Ген. Бюлер сега е шеф на отдела по планиране в германското министерство на отбраната.След като поеме поста в НАТО той ще отговаря за командването на оперативното ниво в структурата на алианса. В сферата му на подчинение ще влизат Обединените въоръжени сили на НАТО в Европа.Освен това сред функциите на командването е оказването на помощ на международните сили по поддържането на сигурността в Афганистан (ISAF).Ген. Бюлер има опит от командването на силите на НАТО в Косово (KFOR).В Брунсум той ще смени на поста италианския генерал Рикардо Маркио. Германският офицер ще получи чин генерал.", "date": "2018.03.11", "title": "Ген. Ерхард Бюлер поема командването на обединените въоръжени сили на НАТО"}
{"url": "https://news.bg/energy/sdelkata-za-chez-mozhe-da-se-prekrati-s-nyakolko-obazhdaniya-ot-dondukov-1.html", "text": "Учуден съм, че един енергиен министър се изказва против приватизацията на ЕРП-тата по принцип. Не приемам подобна оценка от енергийния министър в оставка Теменужка Петкова. Не съм участвал в приватизацията на ЕРП-тата, но тя беше една от най-добрите за времето си.Това коментира бившият вицепремиер от правителството на Симеон Сакскобургготски (2001-2005 г.) Николай Василев в ефира на Нова телевизия на въпрос дали това, което в момента се случва с ЧЕЗ, е последица от приватизацията на ЕРП-тата.Според него приватизацията може да се смята за добра за времето си поради две причини. Първата от тях е, че приходите, които се получиха от приватизацията на трите ЕРП-та, са приблизително 1,5 млрд. лева. Втората причина е, че критериите за участие бяха много високи и нямаше \"маймунски\" и офшорни компании.Василев увери, че приватизацията на ЕРП-тата няма нищо общо с националната сигурност.\"Регулацията на ЕРП-тата е по-ясна, когато е в частни ръце, защото ако държавата вземе участие в сделката и вдигне цената на тока, то всички ше излязат на протест пред Министерски съвет да искат безплатен ток\", каза още той.За мен държавата трябва да има нула процента и да не участва в сделката, отсече бившият вицепремиер.На въпрос трябва ли по-малка фирма да придобие собствеността върху електроразпределителното дружество, Василев заяви, че по-лошо от това не може да се случи, ако \"Инерком Груп\" придобие ЧЕЗ.По думите му, най-лошото, което може да се случи, е ако държавата влезе в сделката за ЧЕЗ - поради две причини. Първата е, че държавата е лош стопанин, а втората е, че ако държавата може да помогне за сделката с ЧЕЗ с парите на данъкоплатците.\"Има хора в държавата, които знаят кой стои зад Гинка Върбакова, но ако не се включи пряко в сделката, тя може да пропадне\", допълни Василев.Той коментира, че има достатъчно механизми, с които може да се прекрати сделката за ЧЕЗ. Според него това може да стане с няколко обаждания от \"Дондуков\" 1 до няколко банки, както и до електроразпределителното дружество в Прага.На въпрос има ли някакъв благоприятен вариант, с който да приключи сделката, той отговори: \"Първия вариант е държавата да не се включи в сделката. Вторият вариант е самата сделка да се разпадне от само себе си. Третият вариант е с няколко обаждания в Прага и в няколко банки да не се продава голямо електроразпределително дружество на малка фирмичка\".Василев допълни още, че не е участвал в приватизацията на ЕРП-тата и не се е произнасял по нея.По думите му, в ГЕРБ има много трезвомислещи хора и те са против участието на държавата в сделката за ЧЕЗ.", "date": "2018.03.11", "title": "Сделката за ЧЕЗ може да се прекрати с няколко обаждания от \"Дондуков\" 1 "}
{"url": "https://news.bg/society/279-g-ot-rozhdenieto-na-sv-sofroniy-vrachanski.html", "text": "Българската православна църква почита паметта на св. Софроний Врачански. Светецът будител е роден на 11 март 1739 г. и е духовен закрилник на Враца.Почитането на паметта на светеца ще започне с литургия в старинната църква \"Свето Възнесение\" във Враца, част от възрожденския комплекс \"Св. Софроний Врачански\".Стойко Владиславов е роден в Котел в семейството на заможен търговец на добитък. Учи в килийно училище в родния си град по старобългарски и гръцки черковни книги.Работи като абаджия, но се забелязва стремежът му към духовни занимания. През 1762 година е ръкоположен за свещеник, работи и като учител и книжовник в Котел.Голямо влияние върху дейността му оказва срещата му с Паисий Хилендарски през 1765 г. в Котел. Отец Паисий му показва \"История славянобългарска\", от която той прави препис, известен днес като Първи Софрониев препис. Самият Стойко Владиславов пътува до Света гора през 1770-1775 година.Свети Софроний Врачански е български народен будител, духовник и пръв последовател на делото на Св. Паисий Хилендарски. В началото на XIX век той е приеман от руското и румънското правителство за основен представител на българската общност.Автор е на сборника \"Неделник\" - първата печатна книга на новобългарски език. Канонизиран е за светец от Българската православна църква с писмен акт на патриарх Кирил през 1964 г.", "date": "2018.03.11", "title": "279 г. от рождението на св. Софроний Врачански"}
{"url": "https://news.bg/politics/dbg-napuska-reformatorskiya-blok-ne-se-borel-s-diktaturata-na-borisov.html", "text": "\"Движение България на гражданите\" (ДБГ) е решило да замрази членството си в Реформаторския блок (РБ), като прекратява участието си в органите на управление на коалицията.  Според ДБГ в България има необходимост от силна демократична общност, която е готова да се противопостави на пълзящата диктатура на ГЕРБ, пренесена в общините през феодалния модел на управление.Също така имало опити на част от членовете на Реформаторски блок да легитимират и защитават грешни решения от страна на управляващите, в това число и срещи между членове на РБ и представители на правителството, противно на всички принципи и решения на коалицията.\"Има недостиг на политическа воля за изграждане на реформаторски общности по места, които да се противопоставят на корупционния и феодален модел на управление на общините\", изтъкват от ДБГ. ДБГ упрекват партньорите си в РБ, че не желаят категорично незабавна оставка на Бойко Борисов и корупционното му управление, в това число насрочване на предсрочни парламентарни избори. От движението настояват за създаване на антиГЕРБ коалиция и на антиГЕРБ общности по места, които да са в основата на алтернатива на наложеното от ГЕРБ задкулисно управление.", "date": "2018.03.11", "title": "ДБГ напуска Реформаторския блок, не се борел с диктатурата на Борисов"}
{"url": "https://news.bg/economics/balgariya-s-rekorden-iznos-za-germaniya-v-razmer-na-3-82-mlrd-evro.html", "text": "7,51 млрд. евро е стойността на търговския стокообмен между България и Германия през изминалата година, което е ръст от 12,7% спрямо предходната 2016 година. Това показват данните на Германската статистическа служба, цитирани от Германо-българската индустриално-търговска камара.Това е пореден рекорд в търговията между двете страни. Българският износ се развива изпреварващо в сравнение с вноса от Германия. Търговският дефицит за Германия е в размер на 136,6 млн. евро.Страната ни е изнесла стоки на стойност 3,82 млрд. евро за Германия, вносът възлиза на 3,68 млрд. евро.\"Тези резултати говорят за подобряването на състоянието на българската икономика като цяло. Отчитаме ръст при БВП, намаляване на безработицата. Инвестициите също са положителни.\", коментира д-р Митко Василев, главен управител на Германо-българската индустриално-търговска камара.\"За пръв път стокообменът минава границата от 7 млрд. евро. Радващо е, че изнасяме повече, отколкото внасяме. От началото на прехода това се е случвало само веднъж - през 2013 година\", допълни още той.", "date": "2018.03.11", "title": "България с рекорден износ за Германия в размер на 3,82 млрд. евро"}
{"url": "https://news.bg/crime/ne-dopuskayte-pravosadie-pod-ulichen-diktat-zove-advokat.html", "text": "Юридическо лицемерие би била промяна в Наказателния кодекс (НК) за неизбежната самоотбрана, сега текстът е перфектен.Това коментира адвокат Хари Харалампиев по повод идеята да се подготвят промени в НК във връзка с казуса на д-р Иван Димитров, който преди дни застреля циганина Жоро Плъха в Пловдив, което накара премиера да нареди прецизиране на законовите текстове за неизбежната самоотбрана, след като се проведоха протестни демонстрации в защита на стореното от доктора и с искане за разширяване на неизбежната самоотбрана.На въпрос как се доказват смекчаващите вината обстоятелства като уплах и смущение, той обясни, че уплахът и смущението са състояния, които пречат на нападнатия правилно да оцени обстановката и да има адекватно поведение и се установяват от експерт психолог.Адвокат Харалампиев настоя, че не трябва да се допуска правосъдие под уличен диктат.", "date": "2018.03.11", "title": "Не допускайте правосъдие под уличен диктат, зове адвокат "}
{"url": "https://news.bg/economics/iznosat-na-hrani-ot-balgariya-narasnal-s-nad-120-za-10-godini.html", "text": "Общото нарастване на износа на храни от България през последните десет години е над 120%, като за миналата година той съставлява 7% от общия износ на страната.Това заяви главният секретар на Mинистерството на икономиката Владимир Туджаров на откриването на изложението FOOD EXPO, което се провежда в гръцката столица Атина и в което участват компании от близо 20 държави. През тази година България е почетна страна-партньор в най-голямото изложение за сектора в южната ни съседка.Главният секретар на ведомството е посочил в изказването си, че хранителната промишленост е един от секторите, в които България има най-големи конкурентни предимства.Туджаров е подчертал, че през последните години се отчита ръст на производството на храни и напитки в страната ни. По думите му, производството на храни се осъществява от над 6000 фирми.През 2017 г. стокообменът между България и Гърция отбелязва увеличение от 5.6% и надхвърля 3 млрд. евро, като се отбелязва ръст както в износа, така и във вноса.", "date": "2018.03.11", "title": "Износът на храни от България нараснал с над 120% за 10 години"}
{"url": "https://news.bg/int-politics/po-primera-na-mao-prezidentat-na-kitay-otnovo-stava-pozhiznen.html", "text": "Парламентът на Китай одобри с почти пълно единодушие промените в конституцията, с които се премахва ограничението върху броя управленски мандати за китайския президент, съобщават световните информационни агенции.Промените означават, че настоящият президент Си Цзинпин ще може да остане на поста си, докато е жив. Досега президентът имаше право максимум на два мандата с продължителност 5 години всеки.  От участвалите в гласуването близо 3000 китайски народни представители само двама са се обявили \"против\", а трима са се въздържали.Миналия месец управляващата Китайска комунистическа партия предложи промяната в конституцията, като одобрението от страна на парламента беше чиста формалност.Реформата слага край на системата, наложена през 1982 г. от тогавашния президент Дън Сяопин с цел да не се повтарят занапред кръвопролитията по време на пожизнената диктатура на Мао Цзедун и в частност Културната революция в периода 1966-1976 г.Преминаването към еднолично управление на Си Цзинпин засилва опасенията, че Пекин подкопава опитите да се осуетят крайностите на автократичното управление.Си Цзинпин стана седмият президент на Китай през 2013 г. Той също така оглавява Централната военна комисия и е генерален секретар на Китайската комунистическа партия. Приемането на конституционните промени означава, че всички тези постове сега нямат ограничения в мандатността, отбелязва \"Ройтерс\". Китайската комунистическа партия целенасочено създава култ към личността на Си Цзинпин. Ликът му е на първа страница в държавните вестници, излъчва се с часове по телевизията, стои на корицата на списания, на плакати, продавани по пазарите, на билбордовете и табели по тротоарите. Телевизията често описва Си Цзинпин като човек, обожаван от всички - от работниците в заводите и фермерите до космическите инженери и войниците, които редовно го аплодират по няколко минути. ", "date": "2018.03.11", "title": "По примера на Мао президентът на Китай отново става пожизнен "}
{"url": "https://news.bg/world/armiyata-na-asad-razkasa-na-dve-iztochna-guta.html", "text": "Сирийските правителствени войски продължават настъплението си в Източна Гута, като са установили контрол в част от анклава на опозицията, предаде Би Би Си.Според сирийската държавна телевизия и базирания в Лондон Сирийски център по човешките права, лоялните към Башар Асад военни практически са разделили анклава на две. Информацията не е потвърдена от нито една опозиционна формация.При настъплението си военните са обкръжили Дума - най-големия град в Източна Гута.Армията настъпва в три направления и скоро анклавът може да се окаже разделен на три части.За три седмици при масираните въздушни атаки в Източна Гута са загинали над 1000 души, според данни на организацията \"Лекари без граници\" и Сирийския център по човешките права.От самото начало на настъплението стратегическата цел на правителствената армия беше разделянето на анклава на части, които да бъдат изолирани една от друга, както и прекъсването на доставките на храни и оръжие.", "date": "2018.03.11", "title": "Армията на Асад разкъса на две Източна Гута"}
{"url": "https://news.bg/press/speshni-merki-za-sigurnostta-na-yazovirite-otlichie-shofar-za-balgarskoto-pravitelstvo-zaradi-spasyavaneto-na-evreite-vim-venders-u-nas.html", "text": "Ситуацията с язовирите и авариралият \"Рогозен 1\" са водеща тема за неделните вестници.\"Рисковата ситуация на \"Рогозен 1\" на практика е преодоляна и нивото на язовира е спаднало в последните часове с 28 см. Това обяви директорът на Главна дирекция \"Пожарна безопасност и защита на населението\" - МВР Николай Николов. Във връзка с извънредната ситуация в община Хайредин се проведе извънредно заседание на Министерски съвет, на което бяха набелязани мерки за аварийно-възстановителни дейности на хидротехническото съоръжение. По разпореждане на министър-председателя Бойко Борисов от 14.30 ч. ще бъде направен оглед на язовир \"Рогозен 1\", за да бъдат издадени предписания за неговото аварийно укрепване. На място ще присъстват заместник-министърът на енергетиката, представители на Министерство на транспорта, информационните технологии и съобщенията и представители на предприятие \"Язовири и каскади\" към Националната електрическа компания. Ще бъде указано пълно съдействие от страна на властите за справяне с критичната ситуация. \"Нивата на всички реки в страната задържат пълноводие, все още под код \"червен\". Изключение прави река Скът при Мизия\", обясни гл. комисар Николов. Въпреки повишаващото се ниво, не се очаква да достигне опасната кота на преливане. С 54 см се е повишило нивото на река Дунав при Свищов за изминалото денонощие, съобщиха от Хидрометеорологична станция-Свищов. Водният стоеж на реката там е 432 см.\" - в. \"Стандарт\".\"Правителството проведе извънредно заседание, за да отпусне 3 млн. лева за язовирите в община Хайредин. Новината бе обяви в началото на заседанието от премиера Бойко Борисов, съобщи Правителствената информационна служба. \"Това, което ме вбесява най-много е, че слушам само как нещо не може да стане. За нещо трябвало специално постановление, което не можело да се направи, защото било в разрез с обществените поръчки. Провел съм срещи с хидроинженерите от Враца, които се занимават с това. Едната страна на язовира я взривявали бракониери, после е възстановявана. Другата аварийно правена, преливникът не работел. Какво толкова сложно има на тези съоръжения? Това са кранове, които се поддържат в изправност\", обяви Борисов. Той разказа как слуша, че е нужно специално постановление, но то било в \"разрез с обществените поръчки\" и докато кандидатствали за средства, необходимите суми разстели лавинообразно - от 70 хил., на 700 хил., на 1.7 млн. лева. \"Седем хиляди язовира. Държавните, които са на НЕК, големите, имаме фирма (обяснявам на тези колеги, които не са в темата). Ще вземем едно постановление днес, ще им дадем 3 милиона лева на Хайредин да отидат да правят язовирите. Само че те, докато ги направят, трябва сега да минат през обществени поръчки - още години ще минат - ще дойдат, ще ги обжалват и до тогава страховете на хората стоят. И това го правим години наред!\", каза още Борисов. За да се спести време, той лансира идея на министъра на икономиката Емил Караниколов - да се направи \"отделна компания, аварийна, само с това да се занимава\". \"Дали да ползваме на НЕК, тези, които ремонтират държавните язовири и които ги наблюдават и работят по тях. Ще питам и колегите от Врачанско какво мислят, защото толкова години се занимават. Снощи, когато си говорех с кмета, той ми казва: \"Нито за риба го ползваме този язовир, нито за електроенергия, нито за напояване\". Само че, това отговаря на въпроса: \"Като не са нужни, защо не ги източите и няма да има язовир и няма да има проблем\". Защото инженерите казват, че може един път на 100 години да дойде вълна, а като гледате как се развиват природните и климатични промени, тя ще дойде. Всъщност, тази каскада е да успокои водата и да не залее надолу по-голяма площ, ако дойде с по-голяма скорост. Днес искам пак му казах на кмета вчера, че най-малкият проблем в случая са парите. Въпросът е как незабавно да го направим. Сега поне имаме структура, която следи качеството, следи кое е аварийно, предаварийно. Но хората какво си мислят, когато вечерта има дадат информация за предаварийна ситуация. Веднага започват да се плашат - вече един път, два пъти, три пъти ставаха наводнения. И задават въпроса \"Какво правите?\". А ние правим много, а резултат - много малък. Дори колегите казват, че не е формулирано кое точно е язовир, защото има много такива малки микроязовирчета, които по време на дъждовете се пълнят и след това създават проблеми\", разказа Борисов в началото на заседанието и поиска въпросът да бъде решен...\" - \"Дневник\".\"Председателят на НС на БСП Корнелия Нинова излезе с предложения за предотвратяване на бъдещи наводнения, съобщиха от пресцентъра на партията. Нинова направи изявление в родното си село Крушовица, където заяви, че днес за пореден път правителството е демонстрирало на своето заседание безпомощност и хаос. Сред предложенията на Нинова са спешна актуализация на всички общински бюджети със средства за ремонт и поддръжка на язовирите, отделяне на пари за почистване на коритата на реките и засилен контрол на кметовете дали извършват дейността. Друго предложение на лидера на левицата е да се направи преглед на всички язовири и водоеми, дадени на концесия на частни лица, и да се прекратят концесии, ако съоръженията не се поддържат в техническа изправност. Нинова изтъкна необходимостта от създаване на единен държавен орган, който да отговаря за съоръженията. Тя настоя да бъде потърсена съдебна отговорност на виновниците за случилите се наводнения. \"205 броя язовири на територията на цялата страна са с най-висока степен на неизправности, същевременно представляват опасност за населението. Това е написала прокуратурата в доклад до правителството през 2017 г. Разполагам с него и мога да ви го предоставя\", каза председателят на БСП. Тя добави, че в него се констатира, че положението се е влошило и броят им се е увеличил спрямо проверката от 2015 г.\" - в. \"Сега\".\"Незабавно се включват екипи на Предприятие \"Язовири и каскади\", които ще окажат помощ, така че дейностите по отстраняване на авариите да започнат още днес. Това каза на извънреден брифинг в Министерски съвет министърът на енергетиката Теменужка Петкова, предаде \"Фокус\". С цел да не се губи нито минута време по разпореждане на премиера Бойко Борисов заедно с областния управител на Враца, кмета на Хайредин, колеги от Министерството на транспорта сформираме работна група в Министерство на енергетиката\", заяви тя. \"За да бъдат хората спокойни и да бъде гарантирана тяхната сигурност\", изтъкна Теменужка Петкова. \"Ще действаме по-най бързия начин, за да се предприемат адекватни действия и мерки в тази ситуация\", каза още министърът.\" - в. \"24 часа\".Вестниците отделят място и на годишнината от спасяването на българските евреи.\"Спасението на българските евреи е нещо уникално за цялото човечество. Най-голямата заслуга е на гражданите. Всички българи трябва да са горди! България се изправи срещу нацизма и каза една дума \"Не!\" Това заяви лидерът на Световния еврейски конгрес - милиардерът и бивш посланик на САЩ във Виена Роналд Лаудер на церемония по честването на 75 г. от спасяването на българските евреи... В синагогата дойдоха също кметът на София Йорданка Фандъкова и шефът на кабинета на премиера Румяна Бъчварова. Шефът на организацията на българските евреи \"Шалом\" Александър Оскар връчи на Лаудер най-високото отличие - \"Шофар\". \"България беше единствената светлина преди 75 г. - някои го определиха като чудо. Всеки българин трябва да се гордее\", просълзи Лаудер присъстващите. Това е една от най-красивите сгради на синагоги в Европа, каза още Лаудер, който финансира и синагогата, и еврейското училище в София... Същото най-високо отличие \"Шофар\" получиха и премиерът Бойко Борисов, и кметът на София Йорданка Фандъкова. \"Ако имаше как, тази награда трябваше да се присъди на целия народ. Приемам я като малка частичка от него\", заяви Борисов. Подчерта какъв лукс е, че живеем днес в мир. Премиерът си спомни с умиление как при посещенията си в Израел дечица, които са второ-трето-четвърто поколение на спасени български евреи, му пеят \"Хей, ръчички, хей ги две\"...\" - в. \"24 часа\".\"Горд съм, че съм потомък на такъв народ, който се е опълчил и е застанал с морал, смелост и твърдост в спасението на близо 50 000 свои граждани\", заяви премиерът. \"В много държави самите граждани са се отнасяли с евреите не по-добре от нацистите, но българският народ е направил действително подвиг, категоричен беше премиерът. \"Спасили сме над 48 000, останали са около 11 000 неспасени. Съжаляваме, скърбим за тях, но подвигът на българския народ не трябва да се омаловажава заради това. Факт е, че друг не го е направил - направили са го българите. Дълбок поклон към нашия народ от всички нас към тези поколения, които тогава са удържали\", каза още Борисов...\" - в. \"Труд\".\"Премиерът Бойко Борисов ще участва във възпоменателната церемония на 12 март в Скопие по повод 75-годишнината от депортирането на евреите от територията на днешна Република Македония, съобщиха от Правителствената информационна служба. В памет на жертвите на Холокоста българският министър-председател, заедно с премиера на Република Македония Зоран Заев, ще поднесе венец на паметника на загиналите евреи. В рамките на посещението са предвидени двустранни разговори между двамата министър-председатели. Бойко Борисов е първият български министър-председател, който участва в отбелязването на годишнина от депортирането на евреите от територията на днешна Република Македония. В официалната българска делегация за церемонията са включени и представители на еврейската общност, се посочва в съобщението от \"Дондуков\" 1. По време на Втората световна война България спасява всичките свои 48 000 еврейски поданици, но не успява да спре депортирането на 11323 души от земите на днешна Гърция и Македония, администрирани по онова време от Третото българско царство. Преди германското нападение над Югославия през април 1941 г., броят на евреите във Вардарска Македония е 7762. Съгласно разпоредбите на Закона за защита на нацията те не са можели да получат българско гражданство. През март 1943 г. те са изпратени в концлагера Треблинка в окупираната от германците Полша, където са унищожени.\" - в. \"Дневник\".Културната тематика също присъства на страниците на неделните вестници.\"Легендарният кинорежисьор Вим Вендерс отново е в България. Като гост на \"София Филм Фест\" той ще представи най-новите си проекти, както и подбрани заглавия от своята филмография. Почитателите на режисьора ще могат да видят най-новия му игрален филм \"Потапяне\" с участието на Алисия Викaндер и Джеймс Мaкавой. В Дома на киното Вендерс ще представи документалната лента \"Катедралите на културата\". Ще има и майсторски клас в рамките на престижния кинофорум. \"България е сред първите държави, в които ще бъде прожектиран моят филм \"Потапяне\". Ще представя също \"Пина\" и реставрирана версия на \"Криле на желанието\", за която ще говоря повече на своя майсторски клас. Надявам се да ми остане и малко време за сън между всичко това\", заяви Вендерс.\" - в. \"Стандарт\".\"Народният театър обедини в асоциация балканските национални театри Народният театър \"Иван Вазов\" и пет национални театри от балканските страни положиха днес основите на Асоциация на балканските национални театри (АБНТ), предаде БГНЕС. В присъствието на медиите директорът на първата ни сцена Мариус Донкин и представители на театрите от Македония, Албания, Косово, Словения и Румъния подписаха Меморандум за създаването на асоциацията, чиято цел ще бъде да обедини усилията и добрите практики на балканските национални театри. Съгласието си да се присъединят към асоциацията са дали и Турция, Сърбия и Гърция, които предстои да подпишат меморандума в идните седмици, тъй като бяха възпрепятствани да присъстват на основаването на организацията в София. На церемонията по подписването присъстваха - Мариус Донкин, директор на Народен театър \"Иван Вазов\", Йерней Пристов - Мениджър международни отношения и публични комуникации в Националния театър на Словения, Агим Сопи - директор и Агон Мифтари - артистичен директор на Националния театър на Косово, Хервин Чули - Директор на Националния театър на Албания, Нина Николич - артистичен директор на Националния театър на Македония и Адриана Попеску - Мениджър международни отношения и комуникации в Румънския национален театър \"Йон Караджиале\". Една от главните цели на Асоциацията на балканските национални театри ще бъде организирането на всеки две години на Форум на балканските национални театри, чието домакинство ще се осъществява на ротационен принцип. Първият домакин - през 2020 г., ще бъде Народният театър \"Иван Вазов\" в България, като инициатор на идеята. Тогава се навършват и 170 години от рождението на патрона на театъра Иван Вазов. Идеята за този форум бе лансирана от директора Мариус Донкин още в първите дни на мандата му, а година и половина по-късно вече е факт, съобщиха от Народния театър \"Иван Вазов\".\" - в. \"Сега\".", "date": "2018.03.11", "title": "Спешни мерки за сигурността на язовирите, отличие \"Шофар\" за българското правителство заради спасяването на евреите, Вим Вендерс у нас…"}
{"url": "https://news.bg/bulgaria/moryak-zagina-pri-pozhar-na-feribota-geroite-na-sevastopol.html", "text": "Моряк загина при пожар на борда на ферибота \"Героите на Севастопол\", който плава към Сочи, съобщи \"Дневник\".Според информация на компанията собственик \"Параходство Български морски флот\", инцидентът е станал в петък по обяд. Огънят е избухнал в кабината на загиналия, който не е бил на вахта.Екипажът е потушил пожара и не е допуснал той да се разпространи. Няма други пострадали.Причините за инцидента се разследват. Името на загиналия не се съобщава.", "date": "2018.03.11", "title": "Моряк загина при пожар на ферибота \"Героите на Севастопол\""}
{"url": "https://news.bg/world/240-svideteli-po-otravyaneto-na-sergey-skripal-otkriti-sa-vazhni-uliki.html", "text": "Важни улики се появиха по делото за отравянето на бившия офицер от руското разузнаване Сергей Скрипал и дъщеря му Юлия, предаде Би Би Си.Следи от нервнопаралитичното вещество, с което е извършено покушението срещу двамата, са открити в пицарията Zizzi в Солсбъри, където жертвите са обядвали в неделя, 4 март.Следствието вече разполага с над 240 свидетели, събрани са повече от 200 улики, които се анализират от експерти. В работата по случая участват над 250 служители на антитерористичното подразделение на британската полиция.Засега няма основание да се предполага, че има риск за здравето на някого от хората, които са били в пицарията по времето, когато там са се намирали Сергей и Юлия Скрипал.Заведението остава отцепено заедно с още други четири места в Солсбъри - дома на пострадалите и пейката в парка, където са намерени, пъба Bishopʼs Mill и гробището, където са погребани съпругата и синът на бившия руски агент.Вчера министърът на вътрешните работи на Великобритания Амбър Рад проведе във връзка с инцидента второто за седмицата заседание с извънредното звено COBRA.Тя съобщи, че състоянието на 66-годишния Сергей и 33-годишната му дъщеря Юлия остава критично, но стабилно.Полицаят Ник Бейли, който им е оказал първа помощ и също беше приет в болница, остава под лекарско наблюдение, но е контактен.В помощ на полицията в Солсбъри са командировани 180 военни, включително специалисти по химическа защита от Кралския танков полк, 40 морски пехотинци, 20 офицери от Кралските военновъздушни сили и експерти от Центъра за химическа, биологическа, радиологическа и ядрена отбрана.Припомняме, отровените баща и дъщеря бяха открити в безсъзнание в центъра на града в неделя, 4 март. Следствието работи по версията \"нападение с цел убийство\", макар че първоначално се допускаше вероятността да става дума за терористичен акт.Заместник-министърът на вътрешните работи по сигурността Бен Уолъс заяви пред Би Би Си, че отравянето на двамата руснаци е изключително сериозен инцидент с ужасяващи последици.\"Някой е дошъл в страната ни, и е извършил подло престъпление, нагло и дръзко, използвайки нервнопаралитично вещество, което е забранено от международното законодателство, и е застрашил множество хора.\" - коментира Уолъс.Смята се, че покушението е дело на руските спецслужби. Москва отрича.Бившият полковник от руското разузнаване Сергей Скрипал през 2006 г. беше осъден за шпионаж в полза на Великобритания, а през 2010 г. помилван, след което му беше позволено да напусне Русия в замяна на 10 руски агенти, разобличени в САЩ. Той замина са Великобритания заедно с дъщеря си Юлия сина си и съпругата си, която две години по-късно почина от рак.През 2016 г. Юлия е направила опит да се върне в Русия, но не е успяла да се установи там.", "date": "2018.03.11", "title": "240 свидетели по отравянето на Сергей Скрипал, открити са важни улики"}
{"url": "https://news.bg/politics/kasim-dal-deklaratsiyata-na-obedinenite-patrioti-za-atentatite-e-lazha.html", "text": "Лидерът на Народната партия \"Свобода и достойнство\" Касим Дал определи като абсолютна лъжа съдържанието на разпространената от Обединените патриоти декларация по повод на атентатите на гара Буново и в хотел \"Сливен\".Припомняме, декларация на политическата формация във връзка с годишнината от атентатите беше прочетена от парламентарната трибуна.Касим Дал категорично отрича каквото и да било участие в атентатите на организацията Турско национално освободително движение в България, която патриотите посочиха като извършител.Той посочва, че гарантира това в качеството си на основател на организацията.", "date": "2018.03.11", "title": "Касим Дал: Декларацията на Обединените патриоти за атентатите е лъжа"}
{"url": "https://news.bg/politics/otkam-gerb-problemat-e-che-balgarite-ne-razbirat-instituta-na-neizbezhnata-otbrana.html", "text": "Депутатите трябва да са много внимателни, когато се променя Института на неизбежната отбрана. Сегашната уредба е достатъчно прецизна. Има практика и установена стабилност в прилагането му както от разследващите органи, така и от съда.Това коментира председателят на Правната комисия в Народното събрание и депутат от ГЕРБ Данаил Кирилов, който уточни че промени в института са били обсъждани \"поне три пъти\" в последните 4 години.\"Има проблем в нашето общество, който насочи общественото внимание, обществената реакция, за пореден път към института на неизбежната отбрана. Бих казал, че този проблем не е със самия закон, не е и с неговото прилагане, а по-скоро с неговото разбиране от гражданите\", изтъкна Кирилов пред БНР. Той се е запознал от медиите с проекта за промени в Наказателния кодекс (НК) на вицепремиера Красимир Каракачанов, които оцени като допълнения \"в казуистичен план\" - описващи конкретни ситуации, в които се приема, че е налице института за неизбежна отбрана, като по същество не представлявали радикална промяна. Той апелира към колегите си и от други парламентарни групи, че е \"много лесно да се експлоатира в политическото пространство един проблем за политически цели, като обаче решението е неефективно. Това, което трябва да правим, не е да внушаваме на хората, че има правна несигурност в прилагането на истината, напротив\".Смисълът на института на неизбежната отбрана е да има пропорционалност на защитата при атака и да се избегнат случаите на превишаване на случаите на неизбежна отбрана, каза той и уточни, че според българското право собствеността не може да се брани с убийство.\"Неправилното политическо говорене оставя точно това убеждение у гражданите, че институциите бездействат или са безсилни, а това не е така. Трябва да се върнем към възстановяване на доверието към институциите. Особено в случаите на неизбежна отбрана, ние нямаме проблеми с реакцията на институциите. Имаме проблеми с разбирането на обществото за това какво е съответно и какво е пропорционално\", подчерта Кирилов.От своя страна адвокат Снежана Стефанова, специализирала в представителство пред Европейския съд по правата на човека, и защитник по над 100 жалби пред този съд, коментира, че промяната на Института на неизбежната отбрана нито е необходима, нито е желатела.\"Многократно през миналите години се правиха опити да бъде допълван по някакъв начин този институт. Искам да припомня, че през 1997 година, бяха направени почти идентични изменения на закона, каквито сега се предлагат от страна на \"Обединени патриоти\" и мигновено бяха обявени от Конституционния съд за противоконституционни, тъй като създаваха една предпоставка за произвол и се отваряше широка врата пред това да бъде произволно отнемано най-висшето човешко право - човешкият живот\", изтъкна адвокат Снежана Стефанова.", "date": "2018.03.11", "title": "Откъм ГЕРБ: Проблемът е, че българите не разбират института на неизбежната отбрана"}
{"url": "https://news.bg/education/vazpitanieto-na-detsata-stava-osnoven-aktsent-v-obrazovatelnata-politika.html", "text": "Възпитанието е много важна част от образованието, но като че ли е подценено през последните години. Предвижда се възпитанието да бъде една от основните теми на Министерството на образованието в следващата една година. Това обяви образователният министър Красимир Вълчев пред БНР. \"Ще разработим стратегия за възпитателната работа. Това ще бъде документ, който ще съдържа политики, предложения за политики и дейности по отношение на подобряването на възпитателната работа. Ще използваме този документ и за това да проведем разговор за това какво искаме, как да възпитаваме децата си. Аз като родител искам от образователната система детето ми освен да получи максимума на образователните си възможности, но и системата да го направи добър човек, дори с цената на повече дисциплина и рестрикции. Трябва да възпитаваме децата в толерантност, уважение, дисциплина, трудолюбие. Всичко това се опитваме да го вплетем в учебните програми\", подчерта Вълчев.Той добави, че е важно как ще бъдат подготвени учителите: \"Ще използваме възможността да разменим добри практики между образователните институции. Възпитанието трябва да бъде във всеки час, в отношението на учителя към ученика. Много е важно ние да подготвим добрите учители, да имаме добрите мотивирани учители, за да възпитат децата ни.\"Министърът обяви, че образователните власти са успели да включат близо 22 хил. деца допълнително в образователната система. \"Имаме отпаднали, вторично, около 1200 деца. Отделно от това имаме отпадане, което е всяка година. Но координираните усилия на институциите са без алтернатива. Смея да твърдя, че те в момента дават този резултат\", посочи Вълчев.Просветният министър прогнозира, че ще има голям недостиг на работна сила във всички сфери на обществения и икономическия живот и затова е критично важно в образователната система да преодолеят този недостиг.Вълчев добави, че недостигът на учители е налице в много страни. Младите хора са много по-малко склонни да се включат в професии, които са по-предсказуеми и еднообразни, каза той и добави, че все повече учителската професия ще разчита и на хора, които няма да работят по 40 години в образователната система. След 10-15 години ще имаме най-голям недостиг, смята министърът.По думите му, е много важно да има политически консенсус да се поддържа учителската заплата над средната за страната.Образователната система трябва да бъде по-силна, по-динамична, трябва да е по-модерна и в същото време и консервативна, категоричен е Красимир Вълчев. За това трябва се осъвременят учебните програми и да се инвестира в учители. По думите му учебният материал и методите на преподаване трябва да бъдат такива, че в по-голяма степен да направят образованието привлекателно. В същото време доброто училище трябва да ангажира децата. ", "date": "2018.03.11", "title": "Възпитанието на децата става основен акцент в образователната политика"}
{"url": "https://news.bg/energy/sdelkata-za-chez-ne-vodi-do-poskapvane-na-toka-uveryava-kevr.html", "text": "Сделката за ЧЕЗ не е причина за повишаване на цената на тока. \"Сключването на такава сделка, независимо кой е купувачът, по никакъв начин не влия върху цената на електроенергията. Тя се определя по ясна методика\", увери пред БНР председателят на Комисията за енергийно и водно регулиране Иван Иванов.\"В ценообразуващите елементи ние по никакъв начин няма да включим нито обслужването на кредита на привлечения капитал, нито плащането на лихвите по него. Това е работа на съответния собственик. Няма никакви основания и притеснения за повишаване на цените. Крайно време е тази истерия да бъде прекратена\", допълни Иванов.Той уточни, че прехвърляне на акции от ЧЕЗ към \"Инерком\" не може да бъде проверявано от Комисията за енергийно и водно регулиране, преди финализирането на сделката, а контролът преди сключване на сделката трябва да се осъществи по параметри, които не са в правомощията на КЕВР.\"Ние се произнасяме в два изрично разписани случая. Когато се извършва разпореждане с имущество, с което се осъществява лицензионна дейност на едно енергийно дружество. Няма подобна хипотеза, защото имуществото на лицензираните дружества ЧЕЗ \"Електро\" - България и ЧЕЗ \"Разпределение\" - България остава в цялост\", обясни Иван Иванов.Председателят на КЕВР допълни, че \"вторият случай, в който може да се произнесем, е когато се извършват други сделки - те са изрично изброени, 4 на брой, в чл. 92 от Наредбата, но само в случаи, когато сделката се осъществява от лицензиант, а лицензиантите са ЧЕЗ \"Електро\" и ЧЕЗ \"Разпределение\". При това, за да се произнесе Комисията, трябва да постъпи, съгласно процедурата, заявление от тези дружества и ние в едномесечен срок се произнасяме. Няма съмнение, че ако след финализиране на сделката в един бъдещ момент подобно заявление постъпи в КЕВР, ние ще се произнесем, за да защитим обществения интерес\".Иванов счита, че КЕВР се включва в този скандал по две причини - или непознаване на закона, или търсене на необходимия грешник и регулаторът си изпълнява стриктно задълженията. \"В последните 3 години около 13 млн. лв. са санкциите, които КЕВР е наложила на трите разпределителни дружества\", обясни той.Във връзка с промените за разширяване на правомощията на КЕВР, предлагани от Обединените патриоти, Иванов счита, че \"приемането само на този текст не го прави работещ. Към него трябва задължително да има текстове, които да разпишат критериите, по които ние се произнасяме, рамката на нашето произнасяне, за да не бъде то субективно. Трябва да се разпише много ясно какви са задълженията на другите служби\".\"За да може ние да бъдем финално произнасящата се институция преди подписване на сделката, трябва да разполагаме с информация от всички служби, които могат да бъдат полезни за изясняване на ситуацията. Само в този текст - това е преяждане с власт на регулатора. Аз искам да пазя авторитета му във функциите, които са му зададени по закон\", коментира председателят на КЕВР.", "date": "2018.03.11", "title": "Сделката за ЧЕЗ не води до поскъпване на тока, уверява КЕВР"}
{"url": "https://news.bg/int-politics/rusiya-s-uspeshno-izpitanie-na-novata-svrahzvukova-raketa-kinzhal.html", "text": "Русия обяви, че успешно е изпитала свръхзвукова ракета, която руският президент Владимир Путин нарече \"идеално оръжие\", докато разкриваше новия набор от руски оръжия от ново поколение по-рано този месец, съобщава \"Франс прес\".Високопрецизната ракета \"Кинжал\" е била изстреляна от свръхзвуковия изтребител МиГ-31, който е излетял от летище в Южния военен окръг в югозападната част на Русия, уточниха от руското военно министерство.\"Изстрелването се проведе по план, свръхзвуковата ракета порази целта си\", добавиха от ведомството.Руските военни публикуваха видео материал, показващ двама пилоти, готвещи се за полет и качващи се на изтребител, на който е прикачена голяма ракета.Монтирано с войнствена, патриотична музика, видеото след това показва ракета, която се отделя от самолета и се плъзга по тъмното небе, оставяйки огнена следа зад себе си.Ракетата \"Кинжал\" беше едно от многото нови оръжия, които Путин разкри по време на обръщението си пред горната камара на руския парламент по-рано този месец, което беше в навечерието на президентските избори на 18 март, които той със сигурност ще спечели с голяма преднина.По думите на Путин, ракетата лети 10 пъти по-бързо от скоростта на звука и може да преодолее всички известни системи за противовъздушна отбрана.Ракетата е била разположена в Южния военен окръг на 1 декември, добави руският държавен глава.Вицепремиерът Дмитрий Рогозин коментира във \"Фейсбук\", че също така е бил модернизиран \"уникалният\" свръхзвуков изтребител МиГ-31, който ще носи ракетите \"Кинжал\".От началото на годината са били извършени повече от 250 полета, за да се прецизира работата на ракетните системи, уточниха от руското военно ведомство.", "date": "2018.03.11", "title": "Русия с успешно изпитание на новата свръхзвукова ракета \"Кинжал\""}
{"url": "https://news.bg/regions/vidinskata-obshtina-bregovo-e-v-bedstveno-polozhenie-ot-nivoto-na-reka-timok.html", "text": "Видинската община Брегово е в бедствено положение заради високото ниво на река Тимок. Водоизточниците на града се намират край реката и вече са залети.Във водите на Тимок има стари замърсявания от тежки метали, повечето от мина в сръбския град Бор и има притеснения от екологична катастрофа. Възможно е да се замърси питейната вода, коментира пред БНР кметът на общината Милчо Лалов.\"Дано тези тежки метали да не проникнат в питейната вода, защото тогава ще стане екологична катастрофа. Аз искам превантивно органите на държавата да си свършат работата - да дойде РИОСВ-Монтана да вземат проби, да анализират и да кажат, има ли или няма\", обясни кметът.Реката вече е до ръба на предпазната дига и в момента се разширява процеп в друга дига, за да може по-голямото количество вода да се върне обратно в реката. Двете диги са държавна собственост и се стопанисват от \"Напоителни системи\".", "date": "2018.03.11", "title": "Видинската община Брегово е в бедствено положение от нивото на река Тимок "}
{"url": "https://news.bg/weather/slanchevo-pochti-tiho-s-proletni-temperaturi-1.html", "text": "Времето в неделния ден ще бъде предимно слънчево и почти тихо. Разкъсана облачност може да се появи в най-северните райони и по Черноморието.Затоплянето ще продължи и температурите ще достигнат типични пролетни стойности.Максималните в по-голямата част от страната ще бъдат в интервала 17-22 градуса. По черноморското крайбрежие - между 13 и 18 градуса.Минималните температури са между 2 и 6 градуса.", "date": "2018.03.11", "title": "Слънчево, почти тихо, с пролетни температури"}
