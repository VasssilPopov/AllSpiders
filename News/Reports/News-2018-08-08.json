{"url": "https://news.bg/world/sasht-nalagat-sanktsii-na-rusiya-za-sluchaya-skripal.html", "text": "САЩ налагат нови санкции на Русия. Мерките са във връзка със случая \"Скрипал\" и влизат в сила от 22 август. Това са съобщили от Държавния департамент, цитирани от РИА \"Новости\". Очаква се санкциите да имат основно икономически характер - ограничаване на вноса и износа на стоки, сред които и електронни устройства. Ще бъдат отменени и полети на руски авиокомпании. В началото на март бившият двоен агент Сергей Скрипал и дъщеря му бяха отровени с химическия агент новичок. Това допълнително обтегна отношенията между Лондон и Москва до най-тежкото им състояние от края на Студената война.Стана ясно, че Великобритания се готви да поиска от Русия да екстрадира двама мъже. Те са заподозрени в извършването на нападението.Руската конституция забранява екстрадиране на руски граждани в друга държава.", "date": "2018.08.08", "title": "САЩ налагат санкции на Русия за случая \"Скрипал\""}
{"url": "https://news.bg/comments/iznikva-li-nova-imperiya-v-blizkiya-iztok.html", "text": "Докато напрежението между САЩ и Иран е във връхната си точка и на фона на растящите цени на петрола, един регионален играч гради безшумно нова империя.Под влияние на Мохамед бин Зайед, престолонаследника на Абу Даби, Обединените арабски емирства водят пристанищна и корабна дипломация, която ги превръща в морска сила от първи ранг, до степен много анализатори да започнат да говорят за нов емиратски империализъм. Често наричани \"Спарта\" на Близкия изток, заради квалифицираната армия и дисциплинирания елит, ОАЕ са се превърнали в таласокрация, подобно на Венеция, когато Ла Серенисима властва над Средиземноморието и търгува на изток, пише френският Le Figaro.Този регионален подем произлиза от ясната визия на 57-годишния Мохамед бин Зайед, бивш боен пилот, учил в Сандхърст, британския Сен-Сир. В Обединените арабски емирства, федерация от бедуински монархии, с население по-малко от 1 милион души и независими от 1971 г., цари двувластие: Абу Даби държи политиката и армията, докато Дубай организира икономическото, културно и туристическо влияние.Емирствата обаче имат сериозен проблем: нямат стратегическа дълбочина. Територията им е огромна пустиня и те се сблъскват с Иран в Персийския залив, чийто политически, военен и демографски напредък се преживява като екзистенциална заплаха.Затова целта на ОАЕ е да придобият стратегическа морска дълбочина, за да гарантират сигурността си, прилагайки дипломацията на търговските кантори, за да имат търговски и военни свръзки в Индийския океан, африканските брегове и Червено море. Абу Даби очаква конфликт с Иран, който ще блокира пролива Ормуз и ще изисква достъп до Арабско море, Червено море и Индийския океан. В дългосрочен план става въпрос за отваряне на пролива Ормуз в Персийския залив и на Баб ал-Мандаб, който затваря Червено море между Йемен и Африка.Нещо повече, тези кантори на 21-ви век оправдано правят възможно създаването на търговски пазари, защото емирците преди всичко са истински бизнесмени. Пристанищният оператор DP World, икономическата десница на морската дипломация на ОАЕ, развива търговска инфраструктура в Сомалиленд, Пунтланд и крайбрежието на Йемен. Систематично емирските генерали и бизнесмени работят ръка за ръка, търпеливо изграждайки морска империя в региона, въпреки че емирствата се сблъскват с китайските и турските амбиции. По този начин DP World трябваше да напусне Джибути, след като Китай получи пристанищна и военна концесия.Макар че морската империя на ОАЕ е концентрирана основно в региона, за да се гарантира достъпа до море, търговските амбиции на Мохамед бин Зайед са глобални.ОАЕ иска да запази централната позиция на пристанището \"Джабал Али\", едно от десетте най-активни в света, на кръстопътя на Европа, Африка и Азия. Емирствата са изградили световни компании: DP World, авиокомпанията Emirates и ADIA, най-важният държавен инвестиционен фонд в света. Престолонаследникът иска също да разнообразява своите пазари. След морето той се стреми да превърне емирствата в основен елемент от новите пътища на коприната, което обяснява защо прие с почести през юли, независимо от спора с Джибути, китайския президент.", "date": "2018.08.08", "title": "Изниква ли нова империя в Близкия изток?"}
{"url": "https://news.bg/world/nezavisimi-gartsi-svalyat-pravitelstvoto-na-tsipras-ako-nyama-referendum-za-makedoniya.html", "text": "\"Независими гърци\" ще напуснат правителството щом споразумението за името с Македония бъде внесено в гръцкия парламент. Това заяви партийният лидер Панос Каменос, цитиран от МИА.\"Веднъж щом споразумението бъде внесено в парламента, ако всички процедури в Скопие са изпълнени, \"Независими гърци\" ще напуснат правителството. Заявихме това ясно и аз не мога да се съглася с решение, което дава име на Македония, без възможност на гръцкия народ да се произнесе\", каза той пред радио Real FM.Каменос обясни какво ще се случи, ако споразумението влезе в гръцкия парламент.\"Щом премиерът реши да внесе споразумението в парламента, ще отида при него и ще му кажа, че партията напуска правителството и всички номинирани министри от \"Независими гърци\" ще подадат оставка, последвано от среща с президента\", изтъкна той и добави, че ще последват предсрочни избори.Той отбеляза, че има и друг вариант - референдум, на който гръцките граждани ще решат дали одобряват споразумението.", "date": "2018.08.08", "title": "„Независими гърци” свалят правителството на Ципрас, ако няма референдум за Македония"}
{"url": "https://news.bg/regions/pargov-kritikuva-blestyashtite-nedomislitsi-pri-remonta-na-graf-ignatiev.html", "text": "Лидерът на БСП - София и председател на групата на социалистите в СОС Калоян Паргов разкритикува начина, по който се извършва ремонтът на столичната улица \"Граф Игнаитев\". Според него този ремонт \"блести с недомислици\".Конкретно критиката му е срещу направени промени в първоначалния план за ремонта на улицата, без да бъдат предварително обявени и съгласувани с гражданите, които са подали сигнал. Живеещи на ул. \"Луи Леже\", която граничи с ул. \"Граф Игнатиев\" алармират, че мястото за контейнерите за боклук е преместено непосредствено пред входа на кооперацията и в момента там се изграждат бетонни ями.Според тях мястото е крайно неподходящо, ще влоши изключително много качеството им на живот. Освен това контейнерите, които са в близост и до Шесто основно училище \"Граф Н. П. Игнатиев\", създават опасност за здравето и хигиената на децата. Освен това в тази си част ул. \"Луи Леже\" е без изход, което ще затрудни извозването на боклука, а също така ще бъде проблемно влизането на линейки и пожарни коли, което е от особено значение, предвид близостта на училището.Припомняме, това  от новите контейнери, които се монтират  в София.Общинските съветници от БСП призовават Столична община и лично кметът Фандъкова да изпълнят задълженията си, като стриктно проследят дали точно се изпълнява проекта и конкретно да се ангажират с преместване мястото на контейнерите, за да не се застрашава безопасността и свободното придвижване на гражданите.", "date": "2018.08.08", "title": "Паргов критикува блестящите недомислици при ремонта на \"Граф Игнатиев\""}
{"url": "https://news.bg/politics/zaharieva-zashtiti-borisov-pred-ninova-s-partiyata-dala-kostite-na-gotse-delchev-na-tito.html", "text": "Външният министър Екатерина Захариева защити премиера Бойко Борисов пред Корнелия Нинова с партията дала костите на Гоце Делчев на Тито по повод възмущението на лидера на БСП във Фейсбук за мълчанието на Борисов от думите на Зоран Заев за Илинденското въстание.\"Не приемаме поучения как да защитаваме националните интереси от партия, която през 1946 година предаде костите на Гоце Делчев на Титова Югославия. Същата партия държава променяше насилствено идентичността на собствените си граждани и ги караше да се пишат македонци\", коментира Захариева пред .\"Чета призива на г-жа Корнелия Нинова към премиера Борисов незабавно да защити българските национални интереси от Заев, който поставял на изпитания крехките основи на добросъседството. Да, Илинденско-Преображенското въстание географски може да бъде наречено и македонско, и тракийско, но исторически е българско. Само преди дни премиерът Заев почете Гоце Делчев пред паметника му в центъра на Благоевград, където по време на цялото честване бе подчертан българският характер на Илинденско-Преображенското въстание за освобождението на Македония и Тракия\", обяснява Захариева.\"Госпожо Нинова, бъдете спокойна, правителството се грижи за опазването на националните ни интереси. Благодарение на нашата работа Република Македония ще стане член на НАТО и ще започне преговори с Европейския съюз, а българското знаме може спокойно да се вее в Скопие\", допълва външният министър.", "date": "2018.08.08", "title": "Захариева защити Борисов пред Нинова с партията дала костите на Гоце Делчев на Тито"}
{"url": "https://news.bg/world/tereza-mey-obmislya-brekzit-bez-sporazumenie.html", "text": "Британският премиер Тереза Мей обмисля все по-сериозно вариант за Брекзит без споразумение с Европейския съюз, предаде \"Блумбърг\".През септември се очаква среща на кабинета, по време на която се очаква да бъде обсъдена подготовката за \"развод\" с Брюксел при тези условия. Тя вероятно ще се проведе още в началото на месеца. Припомняме, че през юли самата Мей пое ръководството на преговорите за Брекзит от британска страна, след като министърът за Брекзит Дейвид Дейвис, привърженик на \"твърдия\" Брекзит подаде оставка, несъгласен с политиката на премиера. По същите причини се оттегли и външният министър Борис Джонсън. Очаква се Лондон официално да напусне Общността на 29 март 2019 година. Преговорите за Брекзит напредват твърде бавно през последните седмици. ЕС и Великобритания трябва да постигнат споразумение до срещата на върха на Европейския съюз през октомври.Експерти смятат, че \"твърдият Брекзит\" е все по-реален вариант.", "date": "2018.08.08", "title": "Тереза Мей обмисля Брекзит без споразумение"}
{"url": "https://news.bg/society/dazd-proveryava-91-dnevni-tsentara-za-detsa-s-uvrezhdaniya.html", "text": "Държавната агенция за закрила на детето - ДАЗД започва проверки в Дневните центрове за деца/младежи с увреждания (ДЦДМУ). Основната цел на тематичните инспекции е да бъде направен актуален преглед на състоянието и качеството на услугите за деца с увреждания, предоставяни от общини и лицензирани доставчици на социални услуги. Ще бъдат изследвани мерките за осигуряване на социални, здравни и интегрирани здравно-социални услуги за деца.Проверката ще обхване 91 дневни центъра и ще се приключи в края на септември. Тя ще бъде извършена чрез проучване на документацията, анонимно анкетно проучване, беседи с персонала и потребителите, наблюдение на материалната база и работата.Всяка проверка ще завърши с констативен протокол за проверените факти, извършени проучвания и дадени обяснения, както и източниците за получаване на тези данни. Когато услугата се предоставя от лицензиран от ДАЗД доставчик и бъде установено несъответствие с нормативните разпоредби, ще бъде направено предложение за отнемане на лиценз.След приключване на проверките ще бъде изготвен анализ на предоставянето на услугата Дневен център за деца/младежи с увреждания и ще бъдат направени предложения за подобряване на качеството й. Информацията ще бъде предоставена на министъра на труда и социалната политика и на кметовете на общини.Председателят на ДАЗД д-р Елеонора Лилова и главният директор на Главна дирекция \"Контрол по правата на детето\" Камелия Николова инспектират дейността на ДЦДМУ \"Свети Врач\" в София. Услугата се посещава от 31 деца, с които работят 8 специалисти - психолози, социални педагози, рехабилитатор.За постигане на резултати и подобряване на състоянието на момчетата и момичетата се използват и музикотерапия, хипотерапия, плуване и релационна психомоторика, които се предоставят от външни доставчици и по желание на родителите.По време на проверката е направен преглед на задължителната документация и са проведени разговори със служители и родители.Дневният център за деца/младежи с увреждания е алтернативна форма на грижи, която предоставя възможност децата да бъдат отглеждани в семейна среда, да получават качествени специализирани грижи и подкрепа, както и да се интегрират в общността.В същото време, ползването на услугата дава шанс на родителите да се включат по-активно в обществения живот, да се реализират професионално и да преодолеят социалната изолация, като получават необходимата професионална подкрепа при отглеждането на дете с увреждане.", "date": "2018.08.08", "title": "ДАЗД проверява 91 дневни центъра за деца с увреждания"}
{"url": "https://news.bg/regions/vazrasten-velosipedist-zagina-pri-katastrofa-v-plovdiv.html", "text": "Катастрофа в Пловдив завърши с жертва, предаде \"24 часа\". Почина възрастен мъж. Инцидентът е станал на улица \"Бор\" в Пловдив, а сигналът е бил получен в полицията в 16,35 часа.84-годишен велосипедист е починал на път за болницата, след като е бил блъснат от товарен камион.45-годишният водач на автомобила е тестван за алкохол и резултатът му е отрицателен.Причините за произшествието се разследват. ", "date": "2018.08.08", "title": "Възрастен велосипедист загина при катастрофа в Пловдив "}
{"url": "https://news.bg/tourism/s-nova-naredba-proveryavat-dva-pati-godishno-baseynite-v-hoteli.html", "text": "Публикувана е за обществено обсъждане Наредба за правилна и безопасна техническа експлоатация и поддръжка на елементите за вграждане, филтрацията и помпите към плувните басейни, прилежащи към местата за настаняване.Документът може бъде намерен на официалната страница на Министерството на туризма, както и на портала за обществени консултации на Министерски съвет- strategy.bg. С наредбата се уреждат правилната и безопасна техническа експлоатация и поддръжка на елементите на плувните басейни. Тя обхваща единствено съоръженията на басейните, които са част от места за настаняване - хотели, къщи за гости, вилни селища и др., както и балнеолечебни (медикъл СПА) центрове, СПА центрове, уелнес центрове и таласотерапевтични центрове.В проекта на наредба се посочва как ще бъдат проверявани тези съоръжения и компетентните институции, които могат да ги инспектират. Заложено е плувните басейни да се проверяват два пъти в годината, в периодите между 1 април и 1 май и от 30 септември до 31 октомври.Инспекциите трябва да се извършват от работна група, назначена от собствениците на обектите, в чийто състав са включени специалисти с образование и професионална компетентност в областта на безопасната експлоатация и техническата изправност на всички елементи за вграждане, филтрация и помпи към плувните басейни.От проверките се съставят протоколи, които трябва да са единодушно приети от всички членове на работната група и в него са включени данни за техническото състояние и възможностите за ползване на съоръжението. Според предложенията в наредбата той трябва да се пази и приложи в досието на съоръжението. Последващият регулярен контрол ще бъде извършван от Държавната агенция за метрологичен и технически надзор.В съществуващата към момента правна уредба не се дава конкретно определение за \"плувен басейн\", нито разграничава елементите за вграждане, филтрацията и помпите на плувните басейни. Тя не дава яснота кой поддържа, организира, провежда, ръководи и осъществява техническата изправност и безопасната експлоатация на елементите за вграждане, филтрацията и помпите към плувните басейни, в съответствие с техническите изисквания, норми и правила за безопасност.Срокът за общественото обсъждане на документа е 7 септември 2018 г. Наредбата се приема с решение на Министерски съвет. Тя влиза в сила една година след обнародването й в Държавен вестник, а след публикуването собствениците и операторите ще имат 3 месеца, за да приведат в съответствие обектите.", "date": "2018.08.08", "title": "С нова наредба проверяват два пъти годишно басейните в хотели"}
{"url": "https://news.bg/world/pozharite-evakuirat-3000-dushi-vav-valensiya.html", "text": "Пожарите, бушуващи в Испания, евакуираха най-малко 3000 души във и около Валенсия, предаде АНСА. Броят им непрекъснато нараства. От седмици страната се бори с бедствието. Стотици пожарникари са ангажирани с борбата със стихията. Работата им е затруднена от силните ветрове и липсата на валежи. Около 100 000 хектара гори са обхванати от огъня. Властите подозират умишлен палеж. Арестувани са 40 души по случая. ", "date": "2018.08.08", "title": "Пожарите евакуират 3000 души във Валенсия "}
{"url": "https://news.bg/world/venetsuela-19-dushi-sa-zameseni-v-pokushenieto-sreshtu-maduro.html", "text": "Най-малко 19 души са замесени в покушението срещу Николас Мадуро. Това обяви главният прокурор Тарек Сааб, цитиран от местни медии. Според изявлението му, трима души вече са били изправени пред съда. Повдигнати са им следните обвинения: предателство, опит за убийство и тероризъм. Той съобщи и имената им - Архенис Валеро, Хуан Карлос Монастериос и Хосе Ривас. Според данните, финансирането е от чужбина. Сред организаторите са Райдер Русо от Колумбия и Освалдо Гарсия, бивш генерал от армията на Венежуела. Припомняме, че по случая бяха задържани шестима души. Каракас обвини Колумбия и Флорида, че стоят зад опита за покушение. От там категорично отрекоха да имат връзка. Хиляди венецуелци участваха вчера в митинг в столицата Каракас в подкрепа на президента.При нападението срещу Мадуро няма жертви, но седем войници бяха ранени.Малко известна групировка пое отговорност.", "date": "2018.08.08", "title": "Венецуела: 19 души са замесени в покушението срещу Мадуро "}
{"url": "https://news.bg/bulgaria/sbivane-na-patnitsi-prizemi-avariyno-samolet-na-letishte-sofiya.html", "text": "Самолет на германска авиокомпания кацна днес аварийно на Летище София, предаде БНТ. Това се е наложило заради спор между пътници, възникнал на борда. Напрежението е ескалирало и се е стигнало до бой. Установено е, че двама от тях са в нетрезво състояние. Невъзможността на екипажа да се справи го е принудила да поиска извънредно кацане на летището в София и да изведат двамата за известно време от самолета. Полетът е бил от Ерфурт за Анталия и е продължил по план след като ситуацията е овладяна. ", "date": "2018.08.08", "title": "Сбиване на пътници приземи аварийно самолет на Летище София "}
{"url": "https://news.bg/world/shtetite-ot-eksploziyata-v-bolonya-sa-za-10-mln-evro.html", "text": "На най-малко 10 млн. евро са оценени щетите, причинени от експлозията в италианския град Болоня, предаде АНСА. Изчисленията са на местните власти. Пострадали са жилищни сгради, училища и магазини в района. При инцидента загина един човек, а 55 други бяха ранени. Припомняме, че и седем българчета пострадаха при взрива на камион-цистерна на магистрала край летището в Болоня.Вчера стана ясно, че трима от тях остават в болница. В същото лечебно заведение в града е настанен и карабинерът Масимо Пирас, спасил живота на осемте деца, ранени при инцидента.Децата са част от група от общо от учебното заведение в Силистра, които са на практически стаж в местна фирма в Италия. Групата се придружава от четирима преподаватели от училището, сред които няма пострадали.Практиката приключва на 31 август. Припомняме, че до експлозията се стигна, след като камионът-цистерна се блъсна в спрял камион. Разследването все още продължава. Шофьорът на цистерната твърди, че не е видял камиона в задръстването на надлеза, част от който се е срутил след експлозията. ", "date": "2018.08.08", "title": "Щетите от експлозията в Болоня са за 10 млн. евро "}
{"url": "https://news.bg/world/izrael-udari-gaza-sled-palestinsko-raketno-napadenie.html", "text": "Израел е ударил тази вечер Ивицата Газа след поредно палестинско палестинско ракетно нападение. Според израелските власти, на територията на южния град Сдерот са паднали 2 ракети, изстреляни от Газа. Това е потвърдила израелската армия, съобщават местни медии. Няма загинали от израелска страна. Леко ранен е 34-годишен мъж, други са се разминали с уплаха. Няколко коли са били унищожени. Това се случва на фона на слуховете, че Израел и Хамас се очаква да подпишат споразумение за прекратяване на огъня до края на август.Източникът е заявил, че първата фаза от споразумението ще включва двуседмичен пробен период. Сделката предвижда премахване на ограниченията за внос на продукти в Ивицата Газа.Според източника режимът на тишина ще продължи най-малко пет години.Споразумението също така включва освобождаването на израелски граждани и връщането на останките на двама израелски войници, убити по време на конфликта през 2014 г.Двете страни са се договорили и да призоват за създаване на пристанище в Газа.Наскоро израелски представител заяви, че няма да има нормализация без връщането на израелските граждани и останките на убитите войници в Ивицата Газа.", "date": "2018.08.08", "title": "Израел удари Газа след палестинско ракетно нападение "}
{"url": "https://news.bg/world/belarus-zadarzha-desetki-zhurnalisti.html", "text": "Властите в Беларус задържаха тази седмица десетки журналисти, сред които и такива, работещи за чуждестранни медии. Последните арести са били извършени днес, предаде \"Ройтерс\". Извършени са обиски в жилищата на задържаните и е била иззета техниката им. Обвиненията срещу тях са, че са се опитали да хакнат компютърните системи на държавната информационна агенция. \"Дойче веле\" остро критикува предприетите действия срещу техни дългогодишни кореспонденти. Правозащитни групи алармираха, че тези акции на Минск са продължение на политиката за смазване на всякакви чуждестранни структури в страната. Германия призова беларуските власти да спазват човешките права. Припомня се, че президентът Александър Лукашенко е на власт от 1994 година и често е обвиняван в авторитаритарно управление. ", "date": "2018.08.08", "title": "Беларус задържа десетки журналисти "}
{"url": "https://news.bg/economics/indeksat-na-promishlenoto-proizvodstvo-otbelyazva-rast-ot-3-6.html", "text": "По предварителни данни през юни 2018 г. индексът на промишленото производство, изчислен от сезонно изгладените данни, нараства с 1% в сравнение с май 2018 година.През юни 2018 г. при календарно изгладения индекс на промишленото производство е регистриран ръст от 3.6% спрямо съответния месец на 2017 година.През юни увеличение спрямо предходния месец е регистрирано в добивната промишленост - с 18.4%, и в преработващата промишленост - с 0.5%, а намаление е отчетено в производството и разпределението на електрическа и топлоенергия и газ - с 0.3%.По значителен ръст в преработващата промишленост се наблюдава при: производството на превозни средства, без автомобили - с 9.3%, производството на тютюневи изделия - със 7.9%, производството на химични продукти - със 7.7%, производството на компютърна и комуникационна техника, електронни и оптични продукти - с 6.2%.Спад е регистриран при: ремонта и инсталирането на машини и оборудване - с 8.1%, производството на метални изделия, без машини и оборудване - с 5.6%, производството на дървен материал и изделия от него, без мебели - с 4.5%, производството на мебели - с 3.9%.На годишна база ръст на промишленото производство, изчислен от календарно изгладените данни, е отчетен в добивната промишленост - с 8.3%, и в преработващата промишленост - с 3.8%, а спад е регистриран в производството и разпределението на електрическа и топлоенергия и газ - с 4.6%.По-значително увеличение в преработващата промишленост спрямо предходната година се наблюдава при: производството на превозни средства, без автомобили - с 35.7%, производството на автомобили, ремаркета и полуремаркета - с 31.2%, ремонта и инсталирането на машини и оборудване - с 19.2%, производството на напитки, производството на изделия от каучук и пластмаси и производството на електрически съоръжения - по 11.2%.Намаление е отчетено при: производството на дървен материал и изделия от него, без мебели - с 11.8%, производството на облекло - със 7.7%, производството на хранителни продукти - със 7.6%, производството на текстил и изделия от текстил, без облекло - със 7.1%.", "date": "2018.08.08", "title": "Индексът на промишленото производство отбелязва ръст от 3,6% "}
{"url": "https://news.bg/regions/ombudsmanat-zashtitava-park-vaptsarov-v-dimitrovgrad.html", "text": "Мая Манолова ще настоява кметът на Димитровград Иво Димов да внесе ново предложение в Общински съвет, с което да се спре застрояването на 15 дка от парк \"Никола Вапцаров\". Това стана ясно днес след срещата на омбудсмана с гражданите в Димитровград, съобщиха от пресцентъра на Манолова. Те протестират срещу промяната на предназначението на горската територия за изграждане на жилищни сгради.3000 граждани вече са разписали в подписка, създадена от Инициативен комитет, в която се настоява местната власт да преразгледа решението си и да се съобрази с волята на жителите на града.\"Това е пълно безобразие и аз заставам твърдо зад искането на гражданите на Димитровград. Взетото решение нарушава духа на закона, който е в съответствие с Конституцията, защитаваща правото на гражданите да живеят в здравословна и благоприятна среда. Решенията от обществен интерес трябва да се вземат, след като се чуе гласът на населението. В този случай това не е направено\", категорична бе Манолова.Омбудсманът вече е изпратил писма до кмета на града, областния управител и председателя на общинския съвет, а следващата стъпка е да се сезират и останалите отговорни институции.Мая Манолова обяви, че следващата седмица отново ще посети града, за да се срещне с кмета Иво Димов, който в момента е в отпуск.\"Искрено вярвам, че и кметът, и общинските съветници ще се вразумят и ще преразгледат решението си, което е в абсолютен разрез с обществения интерес\", подчерта Манолова.", "date": "2018.08.08", "title": "Омбудсманът защитава парк \"Вапцаров\" в Димитровград"}
{"url": "https://news.bg/world/nyama-da-ima-razdelyane-na-kosovo-nyama-da-ima-i-avtonomiya-za-sarbite-obyavi-tachi.html", "text": "Няма да има разделяне на Косово, няма да има и автономия за сърбите. Това заяви косовският президент Хашим Тачи, цитиран от B92.Според Тачи \"няма да има разделяне на Косово и няма да има автономия за сърбите\".Той подчерта на пресконференция, че трябва да положат максимални усилия за постигане на окончателно споразумение. Държавният глава предлага само корекция на границите.Премиерът на Косово Рамуш Харадинай заяви от своя страна, цитиран от МИА, че границите на Косово не трябва да бъдат променяни, те са установени в резултат на войни. Той повтори, че е против идеята да се променят границите и да се разменят територии.", "date": "2018.08.08", "title": "Няма да има разделяне на Косово, няма да има и автономия за сърбите, обяви Тачи"}
{"url": "https://news.bg/economics/plovdiv-varna-i-burgas-sa-parventsi-po-novopostroeni-zhilishtni-sgradi.html", "text": "По предварителни данни през юни 2018 г. индексът на продукцията в сектор \"Строителство\", изчислен въз основа на сезонно изгладени данни, е с 0.7% под равнището от предходния месец.Календарно изгладените данни показват намаление от 2.9% на строителната продукция през юни 2018 г. в сравнение със същия месец на 2017 година.През юни индексът на произведената строителна продукция, изчислен от сезонно изгладени данни, е под равнището от предходния месец, като продукцията от гражданското/инженерното строителство намалява с 0.8%, а от сградното строителство - с 0.6%.По предварителни данни на Националния статистически институт броят на въведените в експлоатация жилищни сгради през второто тримесечие на 2018 г. е 573, а новопостроените жилища в тях са 2 285.Спрямо второто тримесечие на 2017 г. сградите са с 11 по-малко, или с 1.9%, а жилищата в тях намаляват с 290, или с 11.3%.От въведените в експлоатация новопостроени жилищни сгради през второто тримесечие на 2018 г. със стоманобетонна конструкция са 74.2%, с тухлена - 21.8%, с друга - 3.5%, и с панелна - 0.5%. Най-голям е относителният дял на новопостроените къщи (73.5%), следвани от жилищните кооперации (15.5%). През второто тримесечие на 2018 г. в сравнение с второто тримесечие на 2017 г. броят на новопостроените къщи и сгради от смесен тип се увеличава, докато броят на новопостроените жилищни кооперации и вили намалява.Най-много жилищни сгради са въведени в експлоатация в областите Пловдив - 91 сгради с 274 жилища в тях, Варна - 88 сгради с 502 жилища, и Бургас - 69 сгради с 381 жилища.Най-висок е делът на новопостроените жилища с две стаи (35.5%), следват тези с три стаи (32.3%), а най-нисък е делът на жилищата с шест и повече стаи - 3.7%.Общата полезна площ на всички новопостроени жилища през второто тримесечие на 2018 г. е 206.9 хил. кв. м, или с 2.3% по-малко в сравнение със същото тримесечие на 2017 г., а жилищната площ намалява със 7.6% до 126.8 хил. кв. метра.Средната полезна площ на едно новопостроено жилище се увеличава от 82.2 кв. м през второто тримесечие на 2017 г. на 90.5 кв. м през същото тримесечие на 2018 година.Най-голяма средна полезна площ на едно новопостроено жилище е регистрирана в областите Видин - 188.0 кв. м, и Ловеч - 171.8 кв. м, а най-малка - в областите Добрич - 59.1 кв. м, и Плевен - 61.7 кв. метра.", "date": "2018.08.08", "title": "Пловдив, Варна и Бургас са първенци по новопостроени жилищни сгради"}
{"url": "https://news.bg/crime/obvinyavat-bencho-benchev.html", "text": "Днес Бенчо Бенчев е привикан да се яви пред разследващите органи в Окръжен следствен отдел в Бургас.Цел е Бенчев да бъде привлечен към наказателна отговорност, съобщават от прокуратурата.Припомняме, че вчера стана ясно, че  след като му е прилошало. Беше съобщено и че се намира в тежко състояние, затова и той ще се яви при първа възможност пред разследващите, за да получи предявеното му обвинение.По-рано на извънредно заседание, БСП в Бургас изключи Бенчев от групата в Общинския съвет. Аргументите са, че работата на Бенчев се оценява положително, но създалата се ситуация не представлява политиката и интересите на БСП в органите на местния парламент. Паралелно с това обаче Бенчев не е задължен да напусне самия общински съвет, където е влязъл с избори.Бенчев заедно с бившият депутат от ДПС Несрин Узун бяха сред върнатите от турските власти български граждани, арестувани при  на 4 август. , Несрин Узун също, въпреки че и двамата са задържани в хотела, където е отседнал бургаския криминален бос, а самата стая в хотела е регистрирана е направена от Узун на името на Бенчев. Както Бенчев, така и Узун бяха в ареста в Бургас, но , без да им бъдат повдигани обвинения.Районната прокуратура в Бургас е започнала разследване за подпомагането на Димитър Желязков - Митьо Очите да се укрие в Истанбул, Турция. Досъдебното производство обхваща периода от 2 до 5 август 2018 г., когато Очите бе арестуван от турските власти.Разследването е за това, че е спомогнато на лице, извършило престъпление да бъде осуетено спрямо него наказателно преследване, без да е имало споразумение с това лице, преди да е извършило самото престъпление. Престъплението е по чл.294 ал.І от НК и се предвижда затвор до 5 години.По случая се провеждат разпити на множество свидетели, включително и такива пред съдия, изготвени са международни следствени поръчки, с които са изискани официални документи от Р.Турция и Р.Гърция, изискани са справки от ГКПП, предприети са и други, относими към предмета на разследване, процесуални действия.Разследването се провежда от следователи при Окръжен следствен отдел при ОП-Бургас, под надзора на екип от прокурори при РП-Бургас.", "date": "2018.08.08", "title": "Обвиняват Бенчо Бенчев"}
{"url": "https://news.bg/world/tramp-izprati-pismo-na-putin.html", "text": "Американският сенатор Ранд Пол съобщи, че е предал писмо на администрацията на руския лидер Владимир Путин от президента на САЩ Доналд Тръмп, информират руски медии.\"Беше чест за мен да предам писмо от президента Тръмп на администрацията на президента Владимир Путин\", написа сенаторът от Кентъки в профила си в \"Туитър\".Според политика писмото \"подчертава важността да се задълбочи диалогът\" между Москва и Вашингтон \"в различни сфери, включително в борбата с тероризма, засилване на междупарламентарния диалог и възобновяване на културния обмен\".Пол e открит поддръжник на обвързването с Москва. Той многократно подкрепи решението на Тръмп да се срещне с Путин в Хелзинки през юли. По-рано тази седмица той посети Москва като част от делегация на Републиканската партия, която се срещна с руски законодатели. Политикът обясни, че целта на посещението е била да се насърчи диалогът между Москва и Вашингтон. Той покани руски депутати в американската столица.", "date": "2018.08.08", "title": "Тръмп изпрати писмо на Путин"}
{"url": "https://news.bg/world/britanski-razrushitel-se-prevarna-v-syanka-na-dva-ruski-boyni-koraba-na-lamansha.html", "text": "Британски разрушител се превърна в сянка на два руски бойни кораба, докато преминаваха през Английския канал (Ламанша) за втори път тази година, обявиха от Кралските Военноморски сили на Великобритания, цитирани от \"Ройтерс\".HMS Diamond отплава от Дувър, за да проследи преминаването на разрушителя \"Североморск\" и кръстосвача \"Маршал Устинов\" във вторник.\"Това е рутинна работа за Кралските ВМС и за втори път през това лято екипажът на моя кораб изпълни подобно задължение за ескорт\", каза командирът на британския кораб Бен Кейт.През януари британската фрегата HMS Westminster беше изпратена да следи четири руски кораба, докато преминаваха в близост до британски води. Вярва се, че руските кораби са се връщали от операции в Близкия изток.Около Коледа през миналата година британски кораб ескортира новия руски боен кораб \"Адмирал Горшков\".", "date": "2018.08.08", "title": "Британски разрушител се превърна в сянка на два руски бойни кораба на Ламанша"}
{"url": "https://news.bg/society/ivancheva-ostava-v-bolnitsata-do-utre.html", "text": "Бившата кметица на столичния район \"Младост\" Десислава Иванчева остава в ендокринологията в сградата на Майчин дом на Александровска болница до утре.Иванчева няма да бъде изписана днес. Това съобщи бившият пиар на общината в \"Младост\" Петър Кърджилов, цитиран от offnews.Предвидено е Иванчева да бъде изписана утре в 14 часа. Днес медиците ще направят на бившата кметица ядрено магнитен резонанс (ЯМР).Припомняме, Иванчева влезе в болница на 1 август. Тя беше , което предизвика силно възмущение от начина, по който се третират затворниците у нас.Няколко дни след това стана ясно, че всъщност поставянето на специални колани и на белезници на ръцете и краката на арестанти у нас е масова практика. Това, по думите на бившия български съдия в Европейския съд по правата на човека (ЕСПЧ) в Страсбург Здравка Калайджиева, е в  и обвиняемите.Темата коментира лидерът на БСП Корнелия Нинова, която  Цецка Цачева, Екатерина Захариева и Цвета Караянчева защо \"довчера давахте мило и драго за джендърската конвенция, днес мълчите оглушително за достойнството на жените\", визирайки отношението към Иванчева.Общественият защитник Мая Манолова пък призова министъра на правосъдието Цецка Цачева да предприеме незабавни и ефективни административни мерки по у нас.", "date": "2018.08.08", "title": "Иванчева остава в болницата до утре"}
{"url": "https://news.bg/politics/ninova-prizova-borisov-da-ne-malchi-za-dumite-na-zaev-za-ilindenskoto-vastanie.html", "text": "\"Изчаках няколко дни премиерът да реагира на думите на македонския му колега Зоран Заев, че \"Илинденското въстание е македонско\", но той мълчи и до днес.\"Поемам отговорността да кажа следното: личното ми приятелство с г-н Заев, общите идеи и съвместната работа между БСП и СДСМ, общото бъдеще на двете страни като част от Европейския съюз и НАТО са много важни и ние държим на тях, но историческата истина е една и не може да бъде пренебрегвана и преиначавана\", пише във Фейсбук председателят на БСП Корнелия Нинова.Нинова коментира, че разбира сложната вътрешнополитическа ситуация в Република Македония, предстоящия референдум и деликатните баланси, но счита, че не трябва да се решават за сметка на България и да не се поставят на изпитание крехките основи на добросъседството, градени с труд и надежда през последната година.\"Призовавам премиера Борисов да се откаже от политиката на мълчаливо съгласие с такива изявления, защото по-късно това може да се върне като бумеранг срещу България\", пише председателят на БСП.", "date": "2018.08.08", "title": "Нинова призова Борисов да не мълчи за думите на Заев за Илинденското въстание"}
{"url": "https://news.bg/world/obtegnatite-otnosheniya-mezhdu-kanada-i-sauditska-arabiya-eskaliraha.html", "text": "Саудитска Арабия съобщи, че прекратява всички програми за лечение в Канада и работи по връщането на всички саудитски пациенти, които се лекуват в канадски болници, информира \"Ройтерс\".Осведомителната агенция отбелязва, че отношенията между двете държави се обтегнаха, след като Отава призова Рияд да освободи правозащитници.Монархията замрази новите търговски и инвестиционни сделки с Канада и експулсира канадския посланик, което принуди Отава да търси помощ от Обединените арабски емирства и Великобритания в опит да се разреши спорът.Държавната новинарска агенция SPA съобщи, че Рияд е прекратил изпращането на пациенти в канадски болници и \"координира за прехвърлянето на всички саудитски пациенти от канадски болници...според директиви на ръководството\".Не е ясно колко саудитски пациенти ще бъдат засегнати от решението и колко от тях имат саудитска здравна застраховка. Правителството предоставя услуги за здравна грижа на държавните служители чрез няколко правителствени агенции.Кралството също така прекрати програмите за образователен обмен с Канада и премести стипендиите за обучение към други държави, докато саудитският държавен авиопревозвач Saudi обяви, че спира полетите за и от Торонто.", "date": "2018.08.08", "title": "Обтегнатите отношения между Канада и Саудитска Арабия ескалираха"}
{"url": "https://news.bg/crime/otkriha-10-kg-droga-v-apartament-v-stolichniya-kvartal-druzhba.html", "text": "Столичните полицаи откриха голямо количество различни по вид наркотични вещества в частен апартамент в столичния квартал \"Дружба\".В хода на предприети следствени действия на 6 август, понеделник, полицаите открили почти 10 килограма дрога, съобщиха от пресцентъра на МВР.Открити са множество пликове с бучки бяло прахообразно вещество и тревиста маса, три електронни везни, машина за пресоване, различни видове киселини и множество опаковъчни пликчета.Резултатът от назначената експертна справка показал, че иззетите вещества са към 9 828 грама амфетамин, 33.66 грама марихуана и 0.93 грама кокаин.По случая са задържани двама мъже, които обитавали жилището. Задържаните са на 58 и 21-годишна възраст. Те са обвинени след подаването на доклад на събраните материали по образуваното досъдебно производство в Софийската градска прокуратура.Работата по образуваното досъдебно производство продължава.", "date": "2018.08.08", "title": "Откриха 10 кг дрога в апартамент в столичния квартал \"Дружба\""}
{"url": "https://news.bg/world/bivshiyat-premier-na-malayziya-razak-obvinen-v-prane-na-pari.html", "text": "Агенцията за борба с корупцията в Малайзия повдигна три обвинения в пране на пари срещу бившия премиер Наджиб Разак като част от скандала 1MDB, информира \"Ройтерс\" и АП.Обвиненията, които Разак отхвърля, са свързани с три трансфера на 10 милиона долара в негови банкови сметки от SRC International - бивша част на фонда 1MDB, който според американски разследващи е бил разграбен от приближени на бившия министър-председател.Според Наказателния кодекс бившият министър-председател може да получи до 15 г. затвор и солидна глоба.Наджиб се яви пред съда, придружен от децата си.През миналия месец той пледира невинен по обвинения в злоупотреба с власт и три обвинения в нарушаване на доверието.Той и съпругата му нямат право да напускат страната, откакто изгубиха изборите през май и новият премиер на страната Махатхир Мохамад поднови разследването.Корупционният скандал 1MDB, описван като най-големия в историята на Малайзия, е свързан с присвояването на милиарди долари, които са изхарчени за луксозни имоти, частна яхта, холивудски филми и покупки.1MDB се разследва от най-малко шест държави, включително Сингапур, Швейцария и САЩ.", "date": "2018.08.08", "title": "Бившият премиер на Малайзия Разак обвинен в пране на пари"}
{"url": "https://news.bg/politics/stroim-posolstvo-v-riyad-za-1-612-510-lv.html", "text": "Правителството отпусна 1 612 510 лв. за откриване на Посолство на Република България в град Рияд, столица на Кралство Саудитска Арабия. Това съобщиха от пресцентъра на Министерски съвет.Конкретните намерения за откриването на посолство в Рияд бяха изразени в рамките на през ноември 2017 г.Приоритет в двустранните отношения между Република България и Кралство Саудитска Арабия е привличането на инвестиции в България, както и стимулирането на контактите между представителите на бизнеса на двете държави.За да бъдат изпълнени заложените цели, посолството ни в саудитската столица ще се състои освен от политическа и консулска служба, и от служба по търговско-икономическите въпроси.", "date": "2018.08.08", "title": "Строим посолство в Рияд за 1 612 510 лв."}
{"url": "https://news.bg/int-politics/dzhonsan-sravni-burkite-s-poshtenski-kutii-mey-go-poritsa.html", "text": "Британският премиер Тереза ​​Мей порица бившия си външен министър Борис Джонсън, който коментира, че мюсюлманките, които носят бурки изглеждат като пощенски кутии или като при банков обир, съобщава \"Ройтерс\". заради начина, по който Мей преговаря с ЕС за Брекзит, коментира че , но и че това покривало е потискащо, нелепо и прави жените да изглеждат като пощенски кутии и банкови обирджии, предизвиквайки протест на политици и британски мюсюлмански групи.\"Мисля, че Борис Джонсън използва неправилен език при описанието на външния вид на хората, което очевидно предизвиква обида. Не би трябвало да го използва\", коментира Мей.Тя добави, че жените трябва да бъдат свободни да носят бурка, ако изберат да направят това.Пълните покрития като никаби и бурки са поляризиращ проблем в цяла Европа, като някои твърдят, че те символизират дискриминация срещу жените и трябва да бъдат забранени. Използването им вече е забранено във Франция.", "date": "2018.08.08", "title": "Джонсън сравни бурките с пощенски кутии, Мей го порица"}
{"url": "https://news.bg/int-politics/otkrivame-pochetno-konsulstvo-v-kosovo.html", "text": "Правителството одобри решение България да открие почетно консулство в Република Косово, съобщиха от пресслужбата на Министерски съвет.Консулството ни в балканската държава ще бъде ръководено от почетно (нещатно) консулско длъжностно лице.Решено е почетен консул да бъде Абедин Хасани, косовски бизнесмен, работещ активно с български фирми. Той се ползва с уважение и авторитет в местните политически и икономически среди и притежава нужните качества за ефективно изпълнение на задълженията на почетен консул на страната ни в Република Косово, пишат от МС. Той владеел и български език.Седалището на почетния консул на България ще е в град Призрен, а консулският окръг обхваща територията на общините Призрен, Драгаш, Сухарека и Мамуша.", "date": "2018.08.08", "title": "Откриваме почетно консулство в Косово"}
{"url": "https://news.bg/world/ukrayna-prizna-che-ne-e-sposobna-da-dostigne-voenen-paritet-s-rusiya-v-cherno-more.html", "text": "Украйна не е способна да достигне военен паритет с Русия в Черно море и Азовско море. Това призна командването на Военноморските сили (ВМС) на Украйна, цитирано от ТАСС.\"Разбираме, че няма да постигнем паритет с Черноморския флот на Руската федерация\", се казва в публикувано на страницата на ВМС във \"Фейсбук\" съобщение, посветено на въпросите на разработването на стратегия за развитието на Военноморския флот на страната до 2035 г.В същото време командването на ВМС не се нуждае от такъв паритет, за да \"спре агресията на Русия в морето\".Според украинските военни за тази цел не е нужен голям, а ефективен флот, посочвайки като примери ВМС на Норвегия, Швеция и Израел.Повече от веднъж ръководството на ВМС на Украйна призна, че националният флот се намира в критична ситуация, тъй като в Черно море има около дузина единици военноморска техника. Най-големият кораб на Украйна се явява фрегатата \"Гетман Сагайдачни\", която е в плачевно състояние.", "date": "2018.08.08", "title": "Украйна призна, че не е способна да достигне военен паритет с Русия в Черно море "}
{"url": "https://news.bg/society/ognebortsi-obyasnyavat-osnovnite-pravila-za-pozharna-bezopasnost.html", "text": "С повишаването на дневните температури значително се увеличава и рискът от възникване и бързо разпространение на пожари в природата. За да не се допускат сериозни инциденти и за да бъде опазена селскостопанската реколта, гората и имуществото ни, е важно да бъдат спазвани правилата за пожарна безопасност.От ГД \"Пожарна безопасност и защита на населението\" припомнят основните правила за пожарна безопасност през летния сезон:- недопустимо е изхвърлянето на недоизгасени кибритени клечки и угарки от цигари в горима и леснозапалима среда;- всички моторни превозни средства, които влизат в горите или извършват селскостопанска дейност, трябва да са технически изправни, с уредба, недопускаща отделянето или изхвърлянето на искри;- преди да запалите огън - уверете се, че не е ветровито, че имате достатъчни количества вода или други подръчни средства за гасене;- не оставяйте огъня без наблюдение, а накрая внимателно го изгасете;- не допускайте паленето на огън от деца или възрастни хора, които не са в състояние да контролират горенето и гасенето при реална опасност от пожар;- разчистването на сухи треви и отпадъци в горски участъци трябва да става чрез извозването им на определените за това места, а не чрез изгаряне;- забранено е унищожаването на сухи клони и отпадъци чрез изгаряне на място в горски участъци и в земеделски земи, забранено е паленето и опалването на стърнищата.При пожар потърсете помощ на телефон 112.На страницата на  може да проверите как ще се промени индексът за пожароопасност през следващите 48 часа.", "date": "2018.08.08", "title": "Огнеборци обясняват основните правила за пожарна безопасност"}
{"url": "https://news.bg/regions/oshte-10-dni-bedstveno-polozhenie-v-kuklen.html", "text": "С 10 дни се удължава , съобщи БНР.По думите на кмета на общината Мария Белчева удължаването на бедственото положение се налага заради свлачището на междуселски път и прекъсване на пътните връзки между отделните квартали в село .Решението е взето от Областната комисия по бедствия и аварии след предложение на кмета.Предвижда се в 10-дневния период да се разчистят наносите и калта по основните улици на село Добралък и да се осигури достъп до откъснатите квартали. Заповедта на комисията влиза в сила от утре.", "date": "2018.08.08", "title": "Още 10 дни бедствено положение в Куклен"}
{"url": "https://news.bg/world/berlin-i-madrid-sklyuchiha-sporazumenie-za-vrashtane-na-migranti-v-ispaniya.html", "text": "Берлин и Мадрид сключиха двустранно споразумение за връщане на мигранти в Испания, обяви говорител на германското вътрешно министерство, цитирано от ДПА.Правителството на канцлера на Германия Ангела Меркел иска споразумение със страни членки на ЕС, за да избегне еднолични решения за отхвърляне на мигранти на границата на германската държава.Говорител на ведомството отбеляза, че споразумението ще влезе в сила от 11 август, допълвайки, че германското правителство не е направило отстъпки в замяна на сделката.Берлин преговаря за подобни споразумения с Гърция и Италия.", "date": "2018.08.08", "title": "Берлин и Мадрид сключиха споразумение за връщане на мигранти в Испания"}
{"url": "https://news.bg/world/25-000-patnitsi-shte-badat-zasegnati-ot-stachka-na-pilotite-na-ryanair-v-evropa.html", "text": "Най-малко 25 000 пътници ще бъдат засегнати заради отмяна на полети, след като пилоти към самолетната компания Ryanair в пет държави планират стачка този петък, информират световни медии.Пилоти в Германия, Холандия, Ирландия, Белгия и Швеция се очаква да спрат работа за 24 часа в петък.Около 3 500 пътници ще бъдат засегнати в Ирландия, където нискотарифната компания отменя 20 от 300 полета. Други 104 за и от Белгия ще бъдат приземени, а в Швеция - 22 полета. В Германия пилотите няма да изпълнят 250 полета. В Германия влиятелният синдикат Cockpit обяви, че е поискал 400 пилоти да излязат в стачка за 24 часа от 03,01 часа (01,01 часа по Гринуич) в петък.Синдикати твърдят, че призивите им за по-добро заплащане и по-справедливи договори не са чути. Също така не е постигнат напредък въпреки продължаващите вече няколко месеца преговори.Пилотите отдавна се оплакват, че печелят по-малко от колегите си в други нискотарифни компании. Служителите извън Ирландия също се оплакват, че изпълняват задълженията си в съответствие с ирландското законодателство, което не им позволява да се възползват от социалните придобивки в държавите им.Превозвачът вече беше засегнат от стачки през миналия месец, когато бяха отменени 600 полета в Белгия, Ирландия, Италия, Португалия и Испания.", "date": "2018.08.08", "title": "25 000 пътници ще бъдат засегнати от стачка на пилотите на Ryanair в Европа"}
{"url": "https://news.bg/regions/izchistiha-ot-grafiti-plovdivskoto-sahat-tepe.html", "text": "Сахат тепе е едно от днешните шест тепета в Пловдив, известно именно със скалите си. Върху тях любителят художник Стойко Гагъмов бе изрисувал портретите на някои от най-великите българи в историята - хан Аспарух, Паисий Хилендарски, Христо Ботев, Алеко Константинов, Владимир Димитров - Майстора и др.След поредица от негативни коментари и недоволство от страна на гражданите, цветните надписи и портрети са заличени с пароструйки на общинско предприятие \"Чистота\" в Пловдив.Така скалите са върнати към естествения им вид.", "date": "2018.08.08", "title": "Изчистиха от графити пловдивското Сахат тепе"}
{"url": "https://news.bg/economics/875-leva-e-sredniyat-osiguritelen-dohod-za-yuni.html", "text": "Националният осигурителен институт - НОИ обявява, че размерът на средния осигурителен доход за страната за юни е 875 лв.Средномесечният осигурителен доход за страната за периода от 1 юли 2017 г. до 30 юни 2018 г. е 855,83 лв.Определеният средномесечен осигурителен доход за страната за посочения период служи при изчисляване размерите на новоотпуснатите пенсии през месец юли 2018 г.", "date": "2018.08.08", "title": "875 лева е средният осигурителен доход за юни"}
{"url": "https://news.bg/world/merkel-posreshta-erdogan-v-berlin-prez-septemvri.html", "text": "Правителството на Германия обяви, че канцлерът Ангела Меркел ще се срещне с турския президент по време на държавна визита в Берлин през следващия месец, на която ще обсъдят различията, информира АП.От прессекретариата на държавния глава на Германия съобщиха, че Реджеп Ердоган ще пристигне в Берлин на 28-29 септември след труден период в германско-турските отношения.Говорител на германския кабинет заяви, че канцлерът ще се срещне с Ердоган, за да обсъдят всички важни въпроси, включително и различията. Представителят добави, че все още се работи по детайлите.Отношенията между двете държави се обтегнаха, след като Турция задържа германски граждани след неуспешния опит за преврат в Турция през 2016 г. Според Берлин те са задържани по политически причини. Говорител на германското външно министерство разкри, че в момента в Турция са задържани седем германци.", "date": "2018.08.08", "title": "Меркел посреща Ердоган в Берлин през септември"}
{"url": "https://news.bg/world/zaginalite-v-indoneziya-ot-zemetresenieto-dostignaha-131-dushi.html", "text": "Агенцията при бедствия на Индонезия съобщи, че броят на загиналите при земетресението на остров Ломбок в неделя вечерта е нараснал до 131 души, информира АП.Говорител на агенцията поясни, че има информация и за други смъртни случаи, но все още трябва да бъдат проверени. Той добави, че броят на загиналите се очаква да се увеличи.Близо 2 500 души са хоспитализирани със сериозни наранявания, а повече от 156 000 души са останали без дом.Земетресението 7,0 по Рихтер се случи седмица след друг трус в Ломбок, при който загинаха 16 души.", "date": "2018.08.08", "title": "Загиналите в Индонезия от земетресението достигнаха 131 души"}
{"url": "https://news.bg/disasters/nyama-danni-za-postradali-balgari-pri-pozhara-v-zigburg.html", "text": " Министерството на външните работи (МВнР) предупреждава българските граждани да внимават във връзка с .Към момента няма данни за ранени или пострадали български граждани при инцидента.Българите, живеещи или пътуващи през близкия до Бон град Зигбург, да проявяват особено внимание при придвижването си с влак заради избухналия вчера край гарата пожар.Сънародниците ни, които ползват експресните влакове, обслужващи Зигбург, трябва да следят местните медии, както и съобщенията на властите, за да се уверят, че влаковете се движат по разписание, предупреждават от консулството ни във Франкфурт на Майн.Припомняме, вчера възникна силен пожар в близост до гарата в Зигбург. Пламъците обхванаха къщи и засегнаха гаровото пространство.Най-малко 28 души, сред които 20 местни жители, бяха ранени.Властите отцепиха района, а 520 пожарникари локализираха огъня. Движението на високоскоростния ICE влак от Кьолн за Франкфурт бе временно спряно в едната посока.Нарушения в разписанията на влаковете може да има и днес.Повече информация може да бъде получена на телефоните на консулството ни във Франкфурт:+49-69-509 278 1310 и+49-69-509 278 132.", "date": "2018.08.08", "title": "Няма данни за пострадали българи при пожара в Зигбург"}
{"url": "https://news.bg/world/sasht-finaliziraha-sledvashtite-tarifi-varhu-kitayski-stoki-za-usd16-mlrd.html", "text": "От 23 август САЩ ще започнат да събират мита върху китайски стоки за 16 милиарда долара, обявиха американските власти.От пресцентъра на търговския представител на САЩ публикуваха финалния списък с тарифите, които засягат 279 артикула.Президентът на САЩ Доналд Тръмп се опитва да окаже натиск върху Китай да направи отстъпки в търговията. През миналия месец Вашингтон наложи мита върху китайски стоки за 34 милиарда долара.Така китайски внос за 50 милиарда долара ще бъде обложен с 25-процентови мита в бързо ескалиращата търговска война, която в крайна сметка може да достигне до налагане на мита върху всички стоки, търгувани между двете най-големи икономики в света.Китай се закани да отговаря реципрочно.Последният списък с китайски стоки за 16 милиарда долара включва полупроводници от Китай, въпреки че основните чипове в тези продукти са от САЩ, Тайван и Южна Корея. 25-процентовите мита също ще засегнат китайска електроника, пластмаса, химикали и оборудване за железопътния транспорт.Вашингтон подчерта, че удрят индустриалния план \"Произведено в Китай 2025 г.\", с който Китай иска да се конкурира във високотехнологичната индустрия.Американците премахнаха няколко артикула от оригиналния списък след 46-дневно обществено обсъждане и преглед, тъй като е било установено, че могат да причинят \"голяма икономическа вреда\".Тръмп също заплашва Китай с 25% мита върху други китайски стоки за 200 милиарда долара.", "date": "2018.08.08", "title": "САЩ финализираха следващите тарифи върху китайски стоки за $16 млрд. "}
{"url": "https://news.bg/euronews/mariya-gabriel-obrazovanieto-e-klyuchovo-v-borbata-s-falshivite-novini.html", "text": "\"В борбата с фалшивите новини има четири посоки на действие. Трябва да има прозрачност за собственика на сайта, за фалшивите акаунти, за това да се проследява потока на парите и рекламите, които се печелят от такъв тип дейности\". Това заяви пред Нова българският еврокомисар по цифровата икономика и общество Мария Габриел.По думите на Габриел се очаква Европейската комисия (ЕК) да предприеме мерки, за да спре потока на реклами към сайтовете, които разпространяват фалшиви новини.\"В рамките на една година успяхме да повдигнем темата от тема от общ интерес към тема, приоритетна за ЕС. Но това, от което има нужда, е сега всички участващи в процеса да имат възможност да се включат, но и да им се даде свобода на действие\", подчерта още Габриел.Тя изтъкна и че за да бъде преборен проблемът с фалшивите новини, е важно да се инвестира и в образованието - в информационна и .Еврокомисарят цитира данни, според които по-високо грамотните хора по-често казват, че се срещат с фалшиви новини, но и повече успяват да отсеят фалшивата от истинската информация.Обратното - \"там, където уменията не са минали през образователната система, хората много малко различават кое е фалшива новина и кое - не\", обясни още Габриел.", "date": "2018.08.08", "title": "Мария Габриел: Образованието е ключово в борбата с фалшивите новини"}
{"url": "https://news.bg/crime/mazh-potroshi-kolata-na-saseda-si-v-plovdivsko.html", "text": "Млад мъж потроши автомобила на съседите си. Като причина за действията си той посочил, че се е ядосал на съседското куче, което лаело много.Автомобилът на съседското семейство е обявен за \"тотална щета\", а на агресивния младеж е съставен акт, пише Нова.Случката се разиграла в пловдиското село Марково. Извършителят обяснил пред униформените, че блъснал колата случайно.Същият не е проверяван за алкохол и наркотици, защото полицаите го намерили късно.\"Той просто е решил да си излее яда на колата. Това можеше да не е колата, а аз или мъжа ми. Ударът в никакъв случай не е случаен\", заяви жената от семейството с изпотрошения автомобил. Според нея още преди година семейството й започнало да получава заплахи от съседа си, който дори казвал, че ще отрови кучето.", "date": "2018.08.08", "title": "Мъж потроши колата на съседа си в Пловдивско"}
{"url": "https://news.bg/disasters/novi-pozhari-v-gartsiya.html", "text": "Нов пожар е избухнал в района на област Атика в Гърция.Пожарът е възникнал в селището Неа Макри, намиращо се в източната част на област Атика, съобщава БНТ.От рано сутринта 9 огнеборци с 3 пожарни и 1 хеликоптер гасят огнената стихия.Неа Макри се намира много близо до населените места, които бяха засегнати от , когато загинаха над 90 души.Генералната служба за гражданска защита на Гърция обяви прогноза за висока опасност от възникването на нови пожари днес. Опасността се отнася главно за областта Атика, полуостров Евия и островите Скирос, Лесбос, Хиос, Самос и Икария.Обявен е оранжев код за предупреждение - с много висока степен на опасност от появата на пожари (четвърта категория).Като превантивна мярка превозните средства са забранени по пътища, минаващи през определени паркове, гори и други райони, където се смята, че е възможно да възникнат пожари. Забраната важи до 7 часа в четвъртък.Местните власти информираха и туристите да бъдат особено внимателни в днешния ден.", "date": "2018.08.08", "title": "Нови пожари в Гърция"}
{"url": "https://news.bg/politics/daden-na-prokuraturata-cherven-kmet-blagodari-na-borisov.html", "text": "Министър-председателят и правителството помагат на общините. Това заяви по време на брифинг в Министерски съвет кметът на община Сопот Деян Дойнов след среща с премира Бойко Борисов. Причината за изявлението на настоящия кмет на Сопот са твърденията на БСП, че ГЕРБ се опитват да купят кметове предизборно. Дойнов, който стана кмет като независим кандидат, но бе подкрепен от БСП. Деян Дойнов .\"Тук съм като личност, като човек, като мъж, който си държи на думата, за да благодаря. Никой нито ме е подкупвал, нито е търсил форми да ме подкупва\", заяви той. Дойнов посочи и че благодарение на сътрудничесвото и възобновения диалог задълженията на Сопот са сведени от 13 млн. лв. на под 1,5 млн. лв.\"В БСП има доста интелигентни хора, но подходиха непочтенно към мен\", допълни още Деян Дойнов.Той припомни и че преди три години, когато е станал кмет, общината е била в изключително тежко състояние. За това той обвини бившия кмет на общината Веселин Мирчев, който е \"извършил куп безумия в последните 12 години\".Дойнов благодари за адекватната и навременна подкрепа от министър-председателя и правителството и припомни, че в началото на мандата е отпуснат безлихвен заем, благодарение на който е преодоляна финансовата криза.Към настоящия момент община Сопот е с оптимизиран бюджет и задълженията са сведени до минимум\", заяви Дойнов и обясни, че са правени и корекции по различни европейски проекти по новия Закон за бюджета, с което е използвана възможността за 80% опрощаване на заема.\"Искам да изразя своята благодарност към премиера Бойко Борисов и към цялото правителство. Нека да се спрат тези манипулации и спекулации в публичното пространство, че едва ли не, не се помага на общините. Напротив, тъй като съм пряко засегнат от това нещо, затова съм дошъл тук, за да изразя своята подкрепа. Напротив - помага се на общините. Тези безчинства, които ги е вършел моя предшественик, са вършени изцяло с помощта на стари правителства на БСП. Нищо лично към никой. Определено министър-председателя и цялото правителство помагат на общините\", коментира още кметът на Сопот.", "date": "2018.08.08", "title": "Даден на прокуратурата червен кмет благодари на Борисов"}
{"url": "https://news.bg/world/po-vreme-na-voynata-za-kipar-izbivali-po-10-turtsi-na-vseki-ubit-grak.html", "text": "Вестник в Република Кипър публикува нови документи за годините на насилие, които доведоха до разделение на средиземноморския остров преди пет десетилетия, пише турският вестник \"Хюриет\".От документите става ясно, че на гръцките войски в Кипър им е било наредено да \"убиват по 10 турци на всеки грък\".Статията на Politis е озаглавена \"Кипър: Престъпления, които останаха ненаказани\". В нея се разказва, че двама гръцки войници и полицай са убити в Магуса (Фамагуста) на 11 май 1964 г. в момент, когато напрежението е ескалирало на фона на опитите на Гърция да присъедини острова към страната, наричано еносис. Един от убитите е Костакис Панделидис - син на директора на гръцката полиция в Никозия.Според документите гръцките сили за сигурност са инструктирани да отмъстят с \"убийството на 10 турци за всеки убит грък\". На следващия ден 17 турци са отвлечени и екзекутирани чрез разстрел във Фамагуста.Убийствата, възприемани от кипърските турци като етническо прочистване, продължили на 13 май, когато 11 кипърски турци са отвлечени и убити до езерото Паралимни. Останките са им открити през 2006 г., става ясно от документа.Вестникът пише, че има още много други кланета, извършени от кипърските гърци и че те са останали ненаказани. Например, 126 турци, повечето жени, деца и възрастни, са убити и погребани в масов гроб в няколко села на 14 август 1974 г.Отбелязва се, че повечето от убийците са екстремисти от EOKA (Национална организация на кипърските бойци) и дори кипърски гърци, които са били съседи на турските жертви.Вестникът разкрива примери за извършвани от гърците кланета, включително за изнасилени турски жени, плячкосване на турски села и брутални убийства като разчленяването на турския собственик на кафене Мустафа Кукуди на 10 август 1974 г.Вестник Politis е получил смъртни заплахи през тази седмица след публикуването на информацията.Кипър е разделен от 1974 г. Част от Кипър е обявен за Севернокипърска турска република на 15 ноември 1983 г. Територията е призната за независима държава само от Турция.Последният опит за обединение на разделения остров завърши с провал през юли 2017 г. след двугодишни преговори.", "date": "2018.08.08", "title": "По време на войната за Кипър избивали по 10 турци на всеки убит грък"}
{"url": "https://news.bg/regions/izgradiha-81-km-ot-ogradata-po-granitsata-s-rumaniya-sreshtu-divi-svine.html", "text": "До момента са изградени 81 километра от , която предпазва от миграция на диви свине. Строителството на оградата е като превантивна мярка срещу африканската чума при свинете.Разнесени са и коловете, върху които се поставя бодливата тел по дължината на 90% от общо 133-те километра между Силистра и Дуранкулак.По оградата се работи едновременно на 6 места - 2 в Силистренска и 4 в Добричка област, съобщиха от пресслужбата на Министерството на земеделието, храните и горите (МЗХГ).Стана ясно и че от следващата седмица започват и регулярните доставки на режещата тел \"Бруно\", с която ще бъде подсилена оградата. Първата доставка на 35 км тел \"Бруно\" е предвидена за началото на другата седмица.На местата, където все още няма изградена ограда, продължават денонощните дежурства на патрули, които имат за цел да не допуснат навлизането на диви прасета от Румъния.Ръководството на Министерството на земеделието, храните и горите лично следи за бързото изграждане на оградата по северната ни сухоземна граница с Румъния, уверяват от ведомството.", "date": "2018.08.08", "title": "Изградиха 81 км от оградата по границата с Румъния срещу диви свине"}
{"url": "https://news.bg/crime/piyan-i-nadrusan-shofyor-vrahletya-varhu-6-tiyneydzharki-na-trotoar-v-kiten.html", "text": "Пиян и надрусан шофьор връхлетя върху 6 тийнейджърки на тротоар в Китен. Инцидентът е станал снощи близо до почивна база \"Морско утро\" около 21 часа.Прокуратурата в Царево е назначила съдебно-медицински експертизи, авто-техническа експертиза, химико-биологична експертиза, извършва се повторен оглед на местопроизшествието, провеждат се разпити на свидетели и други процесуални действия.Разследването по досъдебното производство е за това, че на 7 август около 21 часа в Китен на ул.\"Корал\" при управление на лек автомобил \"БМВ\", 31-годишният шофьор Даниел С. удря 6 момичета.След проверка, се установява, че е с 0,92 промила алкохол в кръвта му и отчита положителна проба за амфетамин. Пострадалите момичета, които са между 17 и 18-годишни не са ранени сериозно. Те вървели по тротоар, когато колата ги помита. Три момичета са приети в реанимация с травматичен шок в добро общо състояние, а две са със съмнения за фрактура на прешлен. За това тежко умишлено престъпление, законодателят е предвидил наказание \"лишаване от свобода\" от 1г. до 6г. и \"лишаване от право да се управлява мпс\".", "date": "2018.08.08", "title": "Пиян и надрусан шофьор връхлетя върху 6 тийнейджърки на тротоар в Китен"}
{"url": "https://news.bg/regions/otmeniha-bedstvenoto-polozhenie-v-obshtinite-sadovo-i-rodopi.html", "text": "Частичното бедствено положение, което беше , вече е отменено, съобщи БНР.Припомняме, след проливните дъждове последните седмици , а в района на Катуница   за втори път в рамките на месец.По думите на областния управител на Пловдив Здравко Димитров към момента разрушената дига вече е укрепена, но за трайно решаване на проблема е необходимо дигата във въпросния участък да бъде обновена. Трябва да се почисти и реката.Междувременно стана ясно, че обявеното  остава в сила заради пораженията в село Добралък.В селото продължава разчистването на основните улици. Пътят за селото е проходим, но остава опасността от нови пропадания и свлачища при евентуално влошаване на времето.Предстои да се изготви проект за финансиране, който ще бъде изпратен до Междуведoмствената комисия за бедствия и аварии.", "date": "2018.08.08", "title": "Отмениха бедственото положение в общините Садово и Родопи"}
{"url": "https://news.bg/int-politics/zarif-svetat-e-s-iran-nikoy-ne-vyarva-veche-na-sasht.html", "text": "Министърът на външните работи на Иран Мохамад Джвад Зариф коментира пред ирански медии, че световната общност е на страната на Техеран в конфликта със Съединените щати и твърди, че нито една държава не се доверява вече на Вашингтон в резултат на непрекъснато променящите им се позиции.\"Преди никой не подкрепяше Иран, но сега всички страни по света подкрепят Иран. Америка постоянно лавира и се извива, така че никой не им вярва\", обясни иранският дипломат.Зариф отхвърля възможността за започване на преговори със САЩ, тъй като не може да се вярва на Вашингтон.След изтеглянето от ядрената сделка с Иран през май, САЩ повторно наложиха санкции по-рано тази седмица. Този ход бе осъден от Европейския съюз, Русия, Китай и редица други страни.", "date": "2018.08.08", "title": "Зариф: светът е с Иран, никой не вярва вече на САЩ "}
{"url": "https://news.bg/world/otprishtiliyat-se-v-rumaniya-afrikanski-svinski-grip-predizvika-golyam-skandal.html", "text": "Отприщилият се в Румъния африкански свински грип, който вече доведе до избиването на над 70 000 свине в югоизточни и северозападни региони на страната, доведе до голям скандал, информират местни медии.Местните власти са обвинени, че не са направили достатъчно, за да спрат разпространението му след предупреждения от повече от година, че има опасност да засегне страната. Земеделското министерство предприе отчаяни мерки, за да спре разпространението на вируса.Румънският министър на земеделието Петре Даея е издал заповед всички зърнени насаждения, където са забелязани диви прасета, трябва да бъдат изгорени или дезинфектирани, според местния сайт за земеделие Agrointel.ro. Фермерите на засегнатите райони заявиха, че подобна мярка ще нанесе щети, които е трудно да се изчислят към момента. Те се безпокоят, че държавата няма да ги компенсира за изгубената реколта.Но вчера Даея заяви, че заповедта му не включва унищожение на култури. Той обясни, че засегнатите насаждения ще бъдат изолирани и дезинфектирани, информира Mediafax.В същото време журналистическо разследване на местния таблоид Libertatea показва, че Валентин Драгня, син на лидера на Социалдемократическата партия Ливиу Драгня, е продал 10 000 прасета малко преди разпространението на вируса.Междувременно други големи фермери са изгубили всичките си прасета заради вируса и заради мерките на държавата. Собственик на голяма свинеферма и завод за производство на месо се оплака, че властите са го информирали за свинския грип няколко дни преди да затворят фермата му и да избият 48 000 прасета.Първият случай в Румъния беше регистриран в края на юли 2018 г. Европейският съюз предупреди местните власти, че не са направили достатъчно, за да спрат разпространението на заразата. Съобщава се, че местните власти не са предприели мерки за спиране навлизането на диви прасета в Румъния от съседни държави, включително Украйна. Също така властите не са информирали населението за риска.Друго разследване на Recorder.ro показва, че ръководителят на ветеринарната служба ANSVSA е приятел със собственика на най-големия доставчик на дезинфектанти, използвани за борба с вирусите. Същата фирма Farmavet е предоставила огромни количества препарати срещу избухналия птичи грип през 2005 г., въпреки че един от тези дезинфектанти не е тестван срещу вируси.Осем от 41 области в Румъния са засегнати от свинския грип до момента и вирусът се разпространява с тревожно темпо.Вирусът засяга свинете, но не е заплаха за човешкото здраве.", "date": "2018.08.08", "title": "Отприщилият се в Румъния африкански свински грип предизвика голям скандал"}
{"url": "https://news.bg/regions/pleven-prehvarlya-21-yazovira-na-darzhavata.html", "text": "Общинският съвет в Плевен реши да предостави безвъзмездно 21 язовира на държавата, съобщи БНР.Водните басейни се намират на територията на 12 населени места и се нуждаят от ремонтни дейности. В същото време общината няма специализиран човешки и финансов ресурс.Община Плевен е собственик на 30 язовира. За голяма част от тях има издадени предписания за различни по обем ремонти. Изпълнението на ремонтните работи обаче изисква много финансови средства, каквито общината не може да осигури от собствените си приходи.Когато язовирите се поддържат и експлоатират от държавата чрез държавното предприятие \"Управление и стопанисване на язовири\", тяхната безопасност ще бъде по-добре обезпечена. Ще се набави и необходимият специализиран човешки, технически и финансов ресурс, с какъвто общината в Плевен не разполага.Кметът на Общината ще внесе в Министерството на икономиката мотивираното предложение за промяна на собствеността на имотите.Припомняме, . ", "date": "2018.08.08", "title": "Плевен прехвърля 21 язовира на държавата"}
{"url": "https://news.bg/world/izrael-i-hamas-dogovoryat-5-godishno-primirie.html", "text": "Израел и Хамас се очаква да подпишат споразумение за прекратяване на огъня до края на август. Това съобщи представител на палестинската организация пред турската Анадолска агенция, предаде израелският вестник \"Аарец\".Източникът е заявил, че първата фаза от споразумението ще включва двеседмичен пробен период. Сделката предвижда премахване на ограниченията за внос на продукти в Ивицата Газа.Според източника режимът на тишина ще продължи най-малко пет години. Споразумението също така включва освобождаването на израелски граждани и връщането на останките на двама израелски войници, убити по време на конфликта през 2014 г.Двете страни са се договорили и да призоват за създаване на пристанище в Газа.Наскоро израелски представител заяви, че няма да има нормализация без връщането на израелските граждани и останките на убитите войници в Ивицата Газа.", "date": "2018.08.08", "title": "Израел и Хамас договорят 5-годишно примирие?"}
{"url": "https://news.bg/politics/borisov-sas-savet-kam-zhatvarite-na-kanabis-da-ne-zhanat.html", "text": "Много сериозно сме се подготвили за \"жътвата\" на канабиса. Това коментира Бойко Борисов, който участва в работна среща, на която бяха представени резултатите \"Инициатива срещу незаконната търговия\". Борисов бе удовлетворен от свития размер на контрабандата на цигари в размер на 5,8% и изтъкна, че много сериозно службите са се подготвили за жътвата на канабиса.\"Да не отиват да жънат, наблюдаваме ги отгоре и ги чакаме. Сутринта имахме оперитавка по жътвата. Едните жънат жито, овес, а ние се готвим как да ги хващаме като жънат канабиса\", заяви Борисов.Все пак да знаят, по-добре да не се вкарват в затвора, положили са труд, садили са, да не отиват, а да работят на полето да прибират слънчоглед, царевица, жито, овес.Моят съвет към тези - отговорник по жътвата - комисар Маринов, да се захващаме за работа, настоя Борисов.От 34% на 5% лесно се сваля, коментира Борисов. Той сравни процеса на намаляването на нивата в контрабандата като този с отслабването в човешкия организъм. В началото се сваля лесно, но после всеки грам е труден за сваляне, коментира Борисов. Премиерът изтъкна, че сутринта със службите са провели оперативка по жътвата\"Данните не се бият, а се надграждат. Най-което мога да кажа, че съм доволен те са в тенденция повече от година да вървят в тази посока. Нямаме никакво намерение да отстъпваме - точно обратното. Сега ще видите и в горивата също ще изсветлеят с новите промени. Тя съпротивата не беше случайна, нали. Тази приказка - аз съм малка, частна, бедна петролна компания - няма истина в нито една дума\", коментира Борисов.Той заяви, че очаква минимум 200 - 300 млн. лв. приходи от промените с горивата.", "date": "2018.08.08", "title": "Борисов със съвет към жътварите на канабис да не жънат"}
{"url": "https://news.bg/int-politics/litva-latviya-i-polsha-poiskaha-nato-da-prieme-ukrayna-i-gruziya.html", "text": "Украйна и Грузия трябва да бъдат приети в НАТО. Това заяви външният министър на Латвия Едгар Ринкевичс, като посочи, че двете страни защитават сигурността на Европа.\"Това, което се случи в Грузия през 2008 година, а след това в Украйна, ни убеждава какво трябва да направим, за да не се повтаря повече\", коментира Ринкевичс, цитиран от Полското радио.Пасивността на ЕС при руската агресия срещу Грузия беше голяма грешка, подчерта дипломатът.\"Много е важно да напомним на света какво стана преди 10 години - че международното право и международният ред бяха нарушени\", посочи Ринкевичс.Министърът подчерта, че Латвия, Литва и Полша искат Киев и Тбилиси да бъдат приети в НАТО.Министърът на външните работи на Литва - Линас Линкявичус от своя страна добави, че за съжаление светът не реагира подобаващо на войната в Грузия през 2008 г.\"Затова искаме да напомним какво се случи. Трябва да подкрепяме фундаменталните принципи, агресорът трябва да изпълнява международните си ангажименти.\" - призова той.По-рано във вторник ЕС излезе с декларация, с която заяви, че руската окупация на грузинските територии Абхазия и Южна Осетия е нарушение на международното право.Междувременно в. \"Rzeczpospolita\" излезе с анализ, в който се посочва, че ако светът беше реагирал адекватно на руската агресия в Грузия, тя нямаше да се повтори с Украйна и вероятно Кремъл нямаше да може се намеси в изборите на страните от евроатлантическото пространство.Припомняме, вчера Русия заплаши Грузия със \"страшен конфликт\", ако страната с е присъедини към Алианса. Кремъл отправя подобни заплахи също към Украйна, Финландия, Швеция.", "date": "2018.08.08", "title": "Литва, Латвия и Полша поискаха НАТО да приеме Украйна и Грузия"}
{"url": "https://news.bg/weather/slanchevo-i-goreshto-pochti-bez-valezhi.html", "text": "Денят се очертава слънчев и горещ, а преваляванията са все по-малко вероятни и на все по-малко места.Още от нощта времето ще бъде ясно и почти тихо, а сутринта ще бъде типично лятна.В следобедните часове облачността временно ще се разрасне, но валежи са вероятни само на отделни места в източните и в планинските райони. Те ще бъдат краткотрайни, придружени с гръмотевична активност, но не се очакват екстремни явления.Вятърът ще бъде до умерен, ориентиран от североизток.Максималните температури са в интервала 30-35 градуса.Нощните температури в по-голямата част от страната са между 17 и 21 градуса. В София - 15 градуса.", "date": "2018.08.08", "title": "Слънчево и горещо, почти без валежи… "}
{"url": "https://news.bg/press/benchev-otricha-da-ima-obsht-biznes-s-mityo-ochite-meteorolozite-ne-iskat-da-sa-v-ban-na-referenduma-v-makedoniya-se-ochertava-podkrepa-za-imeto.html", "text": "Скандалът с общинския съветник Бенчо Бенчев е водеща тема за вестниците в сряда.\"Общинският съветник Бенчо Бенчев отрече да има общ бизнес с Димитър Желязков, известен с прякора Митьо Очите, с когото беше задържан в хотел в Истанбул през уикенда. \"Когато говоря с един престъпник, не означава, че и аз съм престъпник\", коментира общинският съветник пред Би Ти Ви. \"Занимаваме се с много различни неща. Аз работя в селското стопанство и земеделието, а Димитър Желязков не мога да ви кажа с какво се занимава. Държавата го е обявила за някакъв престъпник, за мен няма никакво значение, ако ме уважава, и аз го уважавам\", каза Бенчев и попита защо трябва хората да се делят на \"прокажени и на нормални\". Той коментира и връзката с охранителната фирма на Митьо Очите, в която има дял. \"Димитър Желязков не работи сега там. Не той, а тази фирма охраняваше моите обекти в миналото и тогава й аз давах някакви пари\", заяви той по казуса. Бенчев посочи, че не е знаел, че Желязков е издирван от Интерпол, когато се съгласил да го закара в Истанбул. Основният мотив бил, че спътникът му не бил в добро здравословно състояние и го помолил да го закара до Турция, където се лекувал. Той определи като \"случайност\" това, че са се озовали в един и същ хотел. \"Аз също се изненадах как станаха тези неща. При ареста на Димитър Желязков аз не бях там, пристигнах по-късно и даже питах какво става тук, понеже виждам, че е със свински опашки на ръцете. Те взеха, че се обърнаха и арестуваха и мен\", разказа Бенчев.\" - в. \"Дневник\".\"БСП се опитва да прехвърли върху ГЕРБ и други управляващи вината за това, че нейни членове са свързани с престъпни и съмнителни бизнеси, е мнението на депутати от управляващата партия. То е по повод на твърдението на представители на червената партия, че свързаният с Митьо Очите Бенчо Бенчев е толкова уважаван човек в Бургас, че в дома му, по негови собствени думи, са гостували всички премиери и президенти. Направено бе внушение, че и сегашният премиер Бойко Борисов преди години е отсядал там. \"Това са лъжи и интриги, никога не са идвали при мен\", каза самият Бенчев за Стандарт. В телефонно интервю за бТВ самият Бенчев не изключи в социалистическата партия действително да има черна каса. Вчера БСП обяви, че снема политическо доверие от Бенчев. Вчера и днес обаче от партията дадоха противоречива информация колко пари е налял бизнесменът в предизборните кампании на политическата формация. От десетки хиляди до... 70 лв. \"Да, спонсорирал съм с пари. Много повече от това, което се говори. Щом не могат да кажат точно колко съм дал, значи има черна каса\", коментира Бенчев. От ГЕРБ поискаха прокуратурата да разследва има ли черна каса в БСП...\" - в. \"Стандарт\".\"След БСП и ГЕРБ се принуди да се дистанцира от зам.-председателя на общинския съвет в Бургас Бенчо Бенчев, вбесил партията си още миналата есен с \"Ролс-Ройса\" си. Съветникът беше арестуван заедно с обвиняемия за лидер на престъпна група Димитър Желязков-Очите в Истанбул, но прокуратурата го освободи. До момента няма обвинение срещу него и бившия депутат от ДПС Несрин Узун, разследвани за лично укривателство. Страстите се нажежиха, след като Георги Кадиев написа във \"Фейсбук\", че лично зърненият милионер му е разказал как като главен секретар Бойко Борисов е гостувал в къщата му, докато отвън чакали Цветан Цветанов и охраната. Миналата година в интервю за сайта Gramofona Бенчев също заявява: \"Всички президенти и премиери са били вкъщи.\" Във вторник обаче побърза да отрече пред bTV: \"Това са лъжи и интриги, никога не са идвали при мен.\" Началникът на кабинета на премиера Румяна Бъчварова също се принуди лично да отрече. \"Аз нямам такава информация. Откакто работя с г-н Борисов, знам, че той не ходи в частни имоти\", заяви тя. Борисов също се намеси: \"Ако очаквате да нападна г-жа Нинова, няма да го направя. Това най-малко ме интересува. Има кой да си отговаря - голяма партия, винаги може и такива да се вкарат. Решението в такива случаи е гонене, махане веднага и готово\", заяви той. От БСП признаха, че Бенчев е работил за кампанията на президента Румен Радев. Партията обаче даде пресконференция, за да заяви, че се е уморила да се обяснява за общинския си съветник, който е избран от гражданската квота. \"Мисля, че втори ден се обясняваме за това имаме ли сестра или не\", заяви депутатът Кирил Добрев. Той отново отрече Бенчев да е давал пари на партията, което беше потвърдено от общинските съветници в Бургас. \"Единствените средства, които Бенчев по някакъв повод е давал на БСП, са 70-те лева, които групата общински съветници събира за своята дейност. БСП няма черна каса. БСП получава добра субсидия и не се нуждае от подобни форми на финансиране\", заяви Добрев и попита: \"Нека обаче се запитаме кой е помагал да си зарежда \"Ролс-Ройса\"?\" Бившият депутат поясни, че фирмата \"Аркус сигурност\", в която Бенчев е съдружник, а Желязков - консултант, е спечелила обществена поръчка и охранява НОИ Бургас. Осигурява още денонощна охрана на митницата на пристанището в Бургас и тази в Ямбол, охранява социални обекти в община Айтос - училища, домове за младежи или възрастни хора. \"Кой е дал тези обществени поръчки на тази фирма, защото със сигурност не ги е дала БСП?\", попита Добрев. \"Ако някой вземе, че се занимава с нерегламентиран бизнес, когато охранява и пристанището, и училища, той направо си затваря целия бизнес - от входа до консумацията\", коментира още той. Бенчев даде следното обяснение за охранителната фирма, в която има дял: \"Димитър Желязков не работи сега там. Работеше, преди да стане престрелката... Не Димитър Желязков, а тази фирма охраняваше моите обекти тогава и аз давах някакви пари. Като бизнесмен реших, че ако стана собственик, не само че няма да давам пари, ами и ще печеля. Това е основанието\". Бенчев потвърди, че е давал пари за последната кампания на БСП. Според него сумите са много по-големи от споменатите от общинския съветник от Бургас Чанко Мирчев, който в понеделник не можа да си спомни за колко лева става дума - 20, 30 или 50 хил. лв. \"Щом никой не може да каже колко пари съм дал, значи има черна каса\", посочи Бенчев...\" - в. \"Сега\".\"БСП в Бургас изключи от редиците си в местния парламент бизнесмена Бенчо Бенчев. Така червените съветници останаха 4-ма и партията за първи път остана без група. Съгласно правилника на общинския съвет за група са нужни 5-има. Решението за изключване на Бенчев бе взето на извънредно заседание на партията във формат 4-мата общински съветници, председателят на партията Живко Господинов и заместникът му. Скандалът между Бенчев и БСП стана заради ареста в истанбулския хотел \"Рамада\" на бизнесмена, бившия депутат от ДПС Несрин Узун, Димитър Желязков - Митьо Очите и още 4-ма българи. \"Оценяваме положително досегашната работа на Бенчев в общинския съвет и като член в постоянните комисии като част от БСП. С оглед създалата се ситуация около него ви уведомяваме, че той не представлява политиката и интересите на БСП в органите на местно самоуправление\", се казва в уведомителното писмо на червените до шефа на общинския съвет в Бургас Константин Луков. \"Това решение е призив сам да се оттегли, но тъй като е безпартиен, той едва ли ще се съобрази с решението на БСП да напусне общинския съвет. Така оставаме 4-ма и де факто без група\", коментира пред \"24 часа\" Господинов. Червените взели решението без възражения. То е в изпълнение на позиция от 5 август на местното Изпълнително бюро и на Изпълнителното бюро към НС на партията, когато лидерката Корнелия Нинова призова зърнения бос да напусне групата. Появиха се противоречиви информации спонсорирал ли е той БСП по време на предизборни кампании. Чуха се суми от 50 000 лв. до 70 лв. По повод твърденията на бизнесмена за спонсорство Господинов потвърди пред \"24 часа\", че не е заварил документи и пари за дарения от Бенчев с изключение на 10% от заплатата. Господинов бе избран за местен лидер през май 2017 г...\" - в. \"24 часа\".В. \"Сега\" съобщава, че до половин година страната ни ще има нов електронен регистър за хората с увреждания: \"До края на годината ще заработи изцяло нов електронен регистър за хората с увреждания. Ангажиментът пое вицепремиерът Томислав Дончев след срещата при премиера с майките на деца с увреждания и представителните организации, съобщи БНР. Постигнато е съгласие финансова помощ да получават всички хора с над 50 процента увреждания, както и предоставянето на помощните средства поетапно да се поеме от Министерството на здравеопазването и НЗОК. Вицепремиерът Томислав Дончев обясни, че с новият регистър за хората с увреждания ще се събере цялата налична информация от различните ведомства. \"Което едва ли е панацея, но би подредил нещата и би било ясно, включително, когато бюджетираме нови мерки. Да не коментираме, че би било улеснение за самия човек, защото всеки на база един потребителски профил може да види какво има за самия него в системата\", заяви той. \"Направи се проверка за изразходваните дотук средства за неефективния регистър\", коментира Мая Стоицева от майките на деца с увреждания. Здравният министър е поел ангажимент, предоставянето на помощните средства да се поема от здравната каса и неговото ведомство. \"Нашата обща цел е да има стандарти, контрол на качеството, контрол на ценообразуване, така че публичният ресурс, който се отпуска да бъде прозрачен и техническите помощни средства в най-висок стандарт, които са необходими за хората с увреждания, да бъдат за тях. По отношение на финансовата подкрепа - няма да бъде за сметка на личната помощ и ще остане за всички правоимащи лица с решение от ТЕЛК над 50 процента\", коментира Адриана Стоименова от представителните организации. Министър Бисер Петков потвърди, че финално в края на седмицата ще се разгледа още веднъж новият закон за хората с увреждания, следва финансова оценка, публикуване за обществено обсъждане в края на този месец и приемане от правителството до края на септември. Предвижда се и реформа в агенцията за хората с увреждания. В новия бюджет ще има повече пари за хората с увреждания, обяви премиерът Бойко Борисов преди срещата в Министерския съвет. \"В новия бюджет, когато го приемем, със 150 млн. повече ще има в тази система. Не съм виновен аз, че миналата година платихме 6,7 млрд. - 3,7 млрд. за КТБ, 1,2 млрд. за руските реактори, 1,3 млрд. за американските централи. Платихме ги като попове, всички данъкоплатци\", каза той...\" - в. \"Сега\".Протестът на метеоролозите също е сред актуалните теми.\"Метеоролозите и хидролозите от БАН излязоха с отворено писмо до министър-председателя, в което информират, че ще спрат работа и ще подновят протеста си заради продължаващото несправедливо разпределение на бюджета от ръководството на Академията, въпреки допълнително отпуснатите от правителството 15 милиона лева, предаде БНР. \"До извеждането на Националния институт по метеорология и хидрология от състава на БАН спираме да изпълняваме всякакви разпореждания и решения от страна на ръководни органи на Академията\", е записано в решението на учените. В него се настоява правителството на Република България да предприеме спешни действия за извеждането на НИМХ от БАН и Институтът да премине към Министерството на образованието.\" - в. \"24 часа\".\"Синоптиците от Националния институт по метеорология и хидрология (НИМХ) към БАН предупреждават ръководните органи на академията, че \"ако незабавно не спрат с действията си срещу НИМХ и ръководството му\", ще подновят протеста и ще спрат работа. Това се посочва в отворено писмо от работещите в НИМХ до министър-председателя Бойко Борисов, прието от общо събрание на работещите и служителите, общо събрание на учените, научния съвет и съвета на директорите в НИМХ на съвместно заседание днес. Решението е взето на база на резултата от допитване, проведено в периода 31 юли - 5 август, пише в текста. В писмото се припомня, че повече от три месеца метеоролозите протестираха срещу принципите в БАН за разпределение на публичните средства. Според метеоролозите обаче проблемите \"не са свързани толкова с размера на средствата, предоставяни на БАН от държавния бюджет, а в начина на разпределяне и манталитета на разпределящите ги\".\"Имаме и непреодолими противоречия в разбирането за ролята на науката и общественото и икономическото й въздействие. Прекратихме протеста си като безсмислен, когато осъзнахме, че НИМХ не трябва да е в БАН. Преминаването ни през 1962 г. към БАН към днешна дата е изчерпало потенциала си\", се казва още в писмото. Учените искат Институтът по метеорология да излезе от БАН и да премине към Министерство на образованието и науката, като самостоятелна научна организация, второстепенен разпоредител на бюджетни средства. Такова предложение изказа и министърът на образованието Красимир Вълчев в края на юни.\"До извеждането на НИМХ от състава на БАН спираме да изпълняваме всякакви разпореждания и решения от страна на ръководни органи на БАН\", заявяват метеоролозите.\" - в. \"Стандарт\".Всекидневниците продължават да следят ставащото на Западните Бълкани.\"41,5% от македонците са готови да одобрят на референдум договора за името с Гърция, а 35,1% биха гласували с \"против\". Това сочат резултатите от проучване на общественото мнение, извършено от агенция \"М-перспект\" в периода от 24 юли до 1 август 2018 г., съобщава БГНЕС. Въпросът на референдума е \"Дали сте за членство в ЕС и НАТО и приемане на Договора между Република Македония и Република Гърция\". От етническите албанци със \"за\" ще гласуват 88%, а \"срещу\" 2.2%...Голяма подкрепа дават младежите - 49.2%...\" - в. \"Труд\".\"Президентът на Хърватия Колинда Грабар-Китарович няма да посети Белград този месец, както е било планирано по покана на сръбския ѝ колега Александър Вучич. Това съобщи за таблоида \"Ютарни лист\" високопоставен правителствен източник, цитиран и от други хърватски медии.Външното министерство в Загреб, цитирано от хърватската обществена телевизия, пък определи други негови коментари и изказвания на външния министър Ивица Дачич като \"злонамерени\" (последният каза в излъчено вчера интервю, че Хърватия и Словения \"незаконно\" са се отделили от Югославия). Това се случва броени месеци, след като в разгара на българското европредседателство Вучич и Грабар-Китарович показаха желание за затопляне на отношенията на най-високо ниво (диалогът между двамата обаче не попречи на размяна на санкции срещу министри през април).Повод за възобновеното напрежение стана изява на Вучич от края на миналата седмица. \"Хитлер е искал свят без евреи, а Хърватия - без сърби\", каза той по време на церемония, цитиран от телевизия N1.\"След последното изказване на Александър Вучич, който направи паралел между Хърватия и Хитлерова Германия, не може дори да се мисли за задълбочаване на отношенията между нашите държави\", казва източникът. Според него и най-сдържаният дипломатически речник предполага \"дълбоко захлаждане в отношенията със Сърбия за неопределено време\", а това значи да не се говори за посещение в Сърбия, дори по покана на колегата ѝ Вучич, нито (поне известно време) за срещи на представители на двете правителства. Отново спор за история В извънредно обръщение днес, посветено и на Косово, и на отношенията със Загреб, Вучич обяви, че срещу него в момента има \"хайка\", но би застанал зад думите си и би ги повторил. Освен това той добави, че хърватите винаги побеждават, а после \"играят ролята на жертви\". Думите на Вучич бяха произнесени на годишнината от операция \"Буря\" - интервенцията, с която армията на Хърватия опитва да овладее създадената през 1991 г. Република Сръбска Крайна като част от Югославия (през същата година Загреб обявява независимост) на територия от около една трета от днешна Хърватия. На 4 август се навършиха 23 години, откакто започна операцията.Международният трибунал за бивша Югославия впоследствие съди трима хърватски генерали, обвинени във военни престъпления и участие в престъпна група, чиято цел е да изгони сръбското население от Хърватия. Те обаче бяха оправдани. За Белград офанзивата от 1995 г. е геноцид и през 2010 г. Сърбия заведе дело в Международния наказателен съд, който отхвърли понятието, но постанови, че хърватски сили са извършвали престъпления срещу цивилни. Над 2000 души са получили присъди от хърватски съдилища заради престъпления по време на операцията.\" - в. \"Дневник\".", "date": "2018.08.08", "title": "Бенчев отрича да има общ бизнес с Митьо Очите, метеоролозите не искат да са в БАН, на референдума в Македония се очертава подкрепа за името…"}
{"url": "https://news.bg/int-politics/otiva-li-sarbiya-kam-totalna-dominatsiya-na-kirilitsata.html", "text": "Министерството на културата и публичната информация внесе в сръбското правителство предложение за изменение на Закона за официалното и публично използване на езика и писмеността. Твърди се, че основната цел на този закон всъщност е опазването на кирилицата.\"Главната причина е, че трябва да се спазва Конституцията. В член 10 там пише, че официалният език е сръбският, а официалната писменост - кирилицата. Друга причина е Европейската харта за регионалните или малцинствените езици \", обяснява за ДВ Милош Ковачевич от Комитета по стандартизация на езика, който е участвал в изготвянето на предложението.Основните промени са свързани с предефинирането на онези сфери, където официално и публично се използват езикът и писмеността. Под \"официална употреба\" се разбира комуникацията с държавни служби. Предложението за промени в закона добавя към нея и \"публичната употреба\", така че да се покрият и други сфери. Не само езика в училищата - промените на практика ще засегнат и частния сектор, и медиите, и неправителствените организации. Частните фирми ще трябва да използват кирилицата, когато става дума за юридически процедури като име, седалище, гаранции, фактури, разписки и т.н.\"Никой не може да Ви нареди с каква азбука да напишете научен труд или литературно произведение и с каква писменост да се работи в школите за изучаване на чужди езици. Но задължението да се пише на кирилица е съвсем логично, когато подавате молба или жалба или когато в училище се преподават сръбски език, география или физика\", казва Милош Ковачевич.Кирилицата - задължителна и в медиитеПредложението за промени в закона на практика обявява кирилицата за задължителна и в медиите. \"Би било съвсем нормално за всички медии, публикуващи на сръбския език, да използват именно официалния език и официалната писменост\", казва Ковачевич.\"Ако обаче медията е предназначена за някое малцинство, тогава може да се използва съответният малцинствен език.\"Новите разпоредби ще се отнасят и до вътрешната и задграничната дейност на професионалните и браншови организации. \"Ако вземем Асоциацията на журналистите в Сърбия: съвсем логично е, че те използват модерен сръбски език и ще трябва да го пишат на кирилицата като конституционна писменост\", обяснява Милош Ковачевич.Задължението да се пише на кирилица не важи за частното общуване, за изписването и използването на лични имена, за двуезични издания и компютърни програми, за наложила се научна и техническа терминология, за научни и художествени произведения, за научни и образователни дейности в чуждоезичните училища, за маркови стоки, включително и обозначенията за произход на стоки и услуги. Законът има специален раздел за националните малцинства, които имат право официално да използват на майчин език.От една крайност в другаСферата на официалната употреба на кирилицата е прекомерно разширена, казва професор Ранко Бугарски от Филологическия факултет на университета в Белград. \"Страхувам се, че в много области всичко това предизвиква по-скоро хаос, защото хората не знаят как да постъпят и какво е позволено\", обяснява той в интервю за ДВ. И добавя нещо много важно: \"Ако идеята за служебно ползване се разшири до използване на кирилицата във всички сфери, ако латиницата бъде изтикана на заден план, ако наказват хората, които я използват, ако наистина освобождават от данъци онези, които печатат на кирилица, то това ще бъдат дискриминационни мерки. А Конституцията изрично забранява дискриминация на базата на езика\", казва Бугарски.Тези, които не спазват разпоредбите, наистина ще бъдат наказвани. За физически лица глобата може да бъде от 5000 до 100 000 динара (приблизително между 42 и 820 евро), а за организации и предприемачи глобите могат да бъдат между 70 000 и 1 милион динара. Ранко Бугарски критикува разпоредбите: \"Езикът не може да се регулира чрез принуда и с такива драстични мерки\", казва той. Неговото мнение споделя и социологът Ратко Божович: \"Това е насилие над езика. Езиковите въпроси не могат да се решават чрез диктат. Такива политически инструменти са прекалено груби за една чувствителна област като езиковите промени\", смята Божович. Мато Пижурица защитава данъчните облекчения в полза на кирилицата: \"Има държави, които популяризират националната си култура именно с пари от данъците.\" Той добавя обаче, че в резултат от насърчаването на кирилицата не бива хората да изгубят грамотността си на латиница: \"Имаме богато наследство, печатни и литературни произведения на латиница, някои от които са много стари. Тъй че ще бъде безсмислено да се откажем от грамотността си на латинската писменост.\"Линвистика и политикаДали всичко това изобщо е необходимо? - пита професор Бугарски. Той смята, че кирилицата съвсем не е толкова застрашена, колкото се твърди. \"Фактът, че латиницата е толкова широко разпространена, не означава, че кирилицата е обречена да изчезне. Или, че, както се казва, щяла да оцелее само по надгробните плочи.\"Той припомня, че според Конституцията, кирилицата вече се ползва с привилегирован статут в образователната система. \"В Конституцията пише, че официално се използват сръбският език и кирилицата, но се добавя, че в страната са допустими и други езици и шрифтове\", обяснява Бугарски. И добавя: \"В Сърбия не можеш да завършиш основно училище, без да владееш кирилица. Децата в училище първо учат кирилица и чак след това латиница. Всички учебници са задължително на кирилица. Нима може да бъде сериозно да застрашена една писменост, която е до такава степен привилегирована?\", обобщава Бугарски.Тъкмо поради това филологът смята, че предложените промени обслужват не езикови, а други цели. Какви точно - не желае да коментира. Ратко Божович очевидно мисли, че причините са политически, че се прибързва и идеологизира. \"Всеки път, когато политиците се намесват в културата, действията им са тромави, а мотивите - подозрителни. Те са като коне с капаци и не могат да повлияят на това, което се случва на един език \", твърди Божович. ", "date": "2018.08.08", "title": " Отива ли Сърбия към тотална доминация на кирилицата? "}
{"url": "https://news.bg/bulgaria/bosiya-prodalzhava-gladnata-stachka-ne-iska-drug-da-izbira-vmesto-nego.html", "text": "Протестиращият общественик Николай Колев-Босия заяви на на 54-ия ден от гладната си стачка, че не иска никой да прави избор вместо него. Няколко пъти е опитвал да изгони реанимобила, който стои пред блока му по нареждане на премиера Бойко Борисов, сподели той пред репортер на \"Дневник\".По случая бе сформирана временна комисия в парламента, която проведе две заседания, но предвид лятната ваканция на депутатите и напредване на времето на гладуване надали ще се събира пак, обясни общественикът Пламен Даракчиев, който е във връзка с гладуващия поет.Николай Колев-Босия започна протеста си на 13 юни с искане на оставката на транспортния министър Ивайло Московски заради корупция в издаването на шофьорски книжки и паралелно с това - разпускане на парламента.\"На последното заседание на временната комисия председателят докладва събраните данни от прокуратурата и транспортното министерство. Основното твърдение беше, че данните на Колев са стари - от 2015 г. Един от експертите, помагащи на Колев - Кънчо Димитров, обаче опроверга депутатите. Още повече че в изложението имаше информация за миналогодишните арести през юни в ДАИ. След атака от гражданите, присъстващи на заседанието на комисията, мненията на членовете ѝ се разцепиха. Двама депутати - от БСП и \"Воля\", поискаха да се изслуша транспортният министър. Това, струва ми се, вече не е от кой знае какво значение - дали и кога ще заседават пак. Освен това Босия няма да спре да гладува и след оставка на Ивайло Московски\", смята Даракчиев.Той допълни, че депутатите в комисията са наблегнали на това, че с въвеждането на новата система за изпити на кандидат-шофьорите - с камери и бели стаи, всичко било приключено. От другата страна обаче подчертали, че човешкият фактор остава важен.\"Аз съм казал, не мога да си отменям думите за разлика от т.нар. българските политици. Аз държа на думата си\", подчерта Колев пред \"Дневник\" продължаването на глада вече 54-ти ден. Каза, че няма намерение да ходи в болницата и не се е срещал с никого от управляващите. Такава среща би била самоубийствена за представителите на властта, коментира Колев и заради това не очаквал нищо подобно.\"Духовно се чувствам прекрасно. Духът ми владее тялото ми, мисълта ми. Нямам проблеми нито с паметта, нито с каквото и да е\", обясни състоянието си Колев.Каза, че няколко пъти е направил \"строга забележка\" на паркирания пред блока му вече повече от 15 дни реанимобил. \"Предупредих ги, че ако не го махнат, ще се прехвърля да живея временно на друго място, където те няма да знаят. Един реанимобил означава спасени хора. Като са го тръснали пред мен - да си вардят задника от една страна, от друга да докажат, че съм симулант. Това не може да са нормални хора. Знаете ли колко струва поддръжката на един реаномобил денонощно да стои пред един дом. Това са лекар, шофьор и медицинска сестра\", продължи той.И допълни: \"Какви са те, че да ми управляват живота. Не може премиерът да решава аз от какво се нуждая. Че ако той слагаше по един на всеки човек... аз даже нямам опасност за живота все още. Да се слага по един реанимобил - това никъде го няма.\"Колев каза, че в края на юли си е направил експеримент, като отишъл в правителствената болница \"уж за преглед\". По думите му там лекарското становище не е било взето предвид. То гласяло, че гладуващият има общо влошаване на всички базови показатели. \"Заключението, което минава за лекарско и според което аз съм в прекрасно състояние и само дето не тропам ръченица, бе написано от пресслужбата на болницата\", заяви Колев.Обясни, че негов приятел лекар ще го прегледа днес. А на въпрос дали очаква оставки заради протеста му той обясни, че не очаква нищо - \"не може да се чака от глупави хора умни постъпки\".Лекари коментираха пред \"Дневник\", че обикновено човек може да издържи без храна между 20 и 30 дни. Най-продължителната гладна стачка е на ирландски политически затворник Терънс Максъни, чиято 74-дневна стачка завърши със смъртта му през 1920 г. ", "date": "2018.08.08", "title": "Босия продължава гладната стачка, не иска друг да избира вместо него"}
{"url": "https://news.bg/world/geyts-zayavi-che-e-rabotil-i-za-poroshenko-kiev-go-oproverga.html", "text": "Бившият младши партньор на Пол Манафорт - Рик Гейтс, заяви пред федералния съд , че в Украйна двамата са работили и за настоящия президент Петро Порошенко, предаде Би Би Си.Припомняме, той е свидетел по делото срещу Манафорт в рамките на разследването на спецпрокурора Робърт Мълър за руската намеса в американските избори. Процесът започна на 31 юли.В отговор на въпрос на обвинението, Гейтс заяви, че с Манафорт са работили в Украйна до 2014 г. Той твърди, че през 2014 г. са извършвали консултантски услуги по време на местните и на президентските избори, и за кратко време са работили за сегашния президент Петро Порошенко. Гейтс обаче не назова нито конкретен времеви период, нито при какви условия са работили. Липсват и документи, които да доказват подобно сътрудничество.Непосредствено след това от администрацията на Петро Порошенко заявиха, че никога не е са работили с компанията на Манафорт.\"Екипът на Петро Порошенко никога не си е сътрудничил нито с Пол Манафорт, нито с негови хора.\" - подчертават от президентския пресцентър, като посочват, че са отправяни подобни предложения, но те дори не са били разглеждани като възможност.Пред съда Гейтс отбеляза, че разбира последиците от даване на лъжесвидетелски показания.Преди това той призна, че в с Манафорт са работили за проруски политици и олигарси в Украйна. Основно те са били ангажирани с бившия президент Виктор Янукович и неговата Партия на регионите. За извършваните в Украйна \"консултации\" Манафорт е получил над 60 милиона долара.Гейтс призна още, че заедно със старшия си партньор е укривал постъпленията. Двамата имат сметки в 15 чуждестранни банки.", "date": "2018.08.08", "title": "Гейтс заяви, че е работил и за Порошенко – Киев го опроверга"}
{"url": "https://news.bg/world/zhiznenite-pokazateli-na-rezhisyora-oleg-sentsov-veche-sa-opasno-niski.html", "text": "Жизнените показатели на украинския режисьор Олег Сенцов, който е в руски затвор, са опасно занижени.Той е отслабнал с 30 килограма, а пулсът му се е забавил до 40 удара в минута, съобщи адвокатът му Дмитрий Динзе, цитиран от Дойче веле.Руската страна не откликна на призивите на евродопутатите и на международната общност Сенцов да бъде освободен.Междувременно руските власти разпространиха прессъобщение, в което състоянието на Сенцов се определя като \"удовлетворително\".Адвокатът му съобщи, че по-рано Сенцов е бил отведен за изследвания в гражданска болница, където буквално са искали да го завържат за леглото, за да започнат изкуствено хранене със системи.\"Ето такива лекари има в Русия. Наказателна медицина.\" - обобщава Динзе.Той огласи послание от Сенцов, в което той заявява категорично, че няма да прекрати гладната си стачка, започнала на 14 май. Режисьорът отказва и да бъде хоспитализиран.\"Аз не съм болен, а гладувам и не смятам да спирам. Благодаря ви на всички, много поздрави. Слава на Украйна!\" - казва Олег Сенцов в своето обръщение.В профила си във Фейсбук Дмитрий Динзе сподели, че е разговарял с чуждестранни дипломати, които са споделили, че Кремъл няма намерение да освободи украинския режисьор. Те са изказали опасения, че руските власти по-скоро ще оставят Олег Сенцов да умре.", "date": "2018.08.08", "title": "Жизнените показатели на режисьора Олег Сенцов вече са опасно ниски"}
{"url": "https://news.bg/world/v-rumaniya-nameriha-prase-zarazeno-s-antraks.html", "text": "Здравните власти в Румъния са регистрирали случай на прасе, заразено с антракс, предаде БНР, цитирано от \"Ройтерс\".Ветеринарната служба в северната ни съседка уточнява, че заразеното животно е намерено в малка ферма в градче край границата с Молдова.Имало съмнения, че може още 13 прасета да са се заразили.Вирусът се среща най-често сред тревопасни домашни и диви животни, но има фатални последици и за хората, които може да се заразят с него.", "date": "2018.08.08", "title": "В Румъния намериха прасе, заразено с антракс"}
{"url": "https://news.bg/world/v-meksiko-spasiha-18-metrov-kit-zasednal-v-plitchina.html", "text": "Огромен кит финвал беше спасен край бреговете на мексиканския остров Контой, съобщи Би Би Си.18-метровият гигант е попаднал в капан заради плитчина, която се е оказала препятствие пред връщането му обичайната среда.Виждайки, че морският бозайник не може сам да преодолее плитчината, местните хора са организирали спасителна операция. Съобщава се, че в нея са се включили няколко десетки души.Те са използвали въжета, за да издърпат кита в достатъчно дълбоки води, за да може той да се движи свободно.", "date": "2018.08.08", "title": "В Мексико спасиха 18-метров кит, заседнал в плитчина"}
{"url": "https://news.bg/int-politics/osadiha-na-blizo-6-godini-zatvor-bivshiya-vitseprezident-na-arzhentina.html", "text": "Бившият вицепрезидент на Аржентина Амадо Буду беше осъден на 5 години и 10 месеца затвор, пишат световните медийни агенции.Буду е осъден за корупция, съобщават АП и BBC.Бившият вицепрезидент използвал фиктивни компании и тайни посредници, за да придобие контрол върху 1компания, получила договори за печатане на аржентинска валута, както и материали за предизборната кампания на бившия президент на страната Кристина Фернандес (2007 - 2015 г.).Бившата президентка също е призована да свидетелства по друго мащабно разследване за корупция и корупционни схеми в Аржентина. Фернандес ще свидетелства следващата седмица.И Буду, и Фернандес сочат, че за жертва на политическо преследване, дело на сегашния президент на страната Маурисио Макри.", "date": "2018.08.08", "title": "Осъдиха на близо 6 години затвор бившия вицепрезидент на Аржентина"}
{"url": "https://news.bg/world/iztrebitel-na-nato-izstrelya-raketa-nad-estoniya-po-pogreshka.html", "text": "Испански изтребител \"Еврофайтър\" по погрешка е изстрелял ракета във въздушното пространство на Естония.Инцидентът е станал вчера, 7 август.Ракетата е изстреляна следобед в района на Естония, където е разрешено да се изпълняват подобни учения, заявиха от военното министерство на Испания.Ракетата въздух-въздух е изстреляна по време на мисия по охрана на въздушното пространство, обясняват от НАТО за CNN.\"Траекторията на ракетата, нейната локация и статус към момента се разследват\", сочи служител на НАТО относно инцидента. По думите му ракетата има вграден режим за самоунищожение, но не е изключено и ракетата да е паднала и причинила щети на земята.От Министерството на отбраната на Испания сочат, че два испански изтребителя \"Еврофайтър\" участвали в съвместни учения, заедно с два френски изтребители \"Мираж 2000\". След инцидента самолетите са се прибрали във военновъздушната база в Шауляй, Литва.Естонският премиер Юри Ратас написа в социалната мрежа \"Фейсбук\", че при инцидента няма пострадали хора и нанесени щети.", "date": "2018.08.08", "title": "Изтребител на НАТО изстреля ракета над Естония по погрешка"}
{"url": "https://news.bg/crime/polititsite-u-nas-tarseli-barzi-pari-v-sadruzhie-s-kriminalniya-kontingent.html", "text": "Случаят за връзките между Бенчев и Очите не е първият, да си спомним югоембаргото и ВИС и СИК. Това отсече пред bTV бившият шеф на ГДБОП ген. Румен Миланов.По думите му има хора в политическата ни класа, които са склонни да правят бързи пари. Димитър Желязко, известен като Митьо Очите, не бил единственият, който ръководи организираната престъпност по морето. \"Той също претърпя щети - взривиха жена му през 2001 г. Това, че още стои стабилно, означава, че като държава не се справяме\", коментира още събеседникът.Според Миланов опитът му показвал, че политици от всички цветове у нас търсят контакти с организираната престъпност у нас.Очите бил донякъде самостоятелен играч, но повече гравитирал към ВИС. В началото не са му помагали политици, мисли още Миланов.Основният проблем през 2001 година бил, че процесите на организираната престъпност не се разбирали добре от съда и прокуратурата.Голяма част от представителите на организираната престъпност \"избелиха\" бизнеса си, като се сдружиха с политици, натърти отново Миланов.", "date": "2018.08.08", "title": "Политиците у нас търсели бързи пари в съдружие с криминалния контингент"}
{"url": "https://news.bg/world/shefat-na-pentagona-podkrepi-plana-na-tramp-za-kosmicheski-sili.html", "text": "Шефът на Пентагона Джеймс Матис заяви пред журналисти, че е \"напълно съгласен\" с президента на САЩ Доналд Тръмп за необходимостта да се отговори на предизвикателство да се защитят американските военни интереси в нерегулираната територия - Космоса, съобщават американски медии.Преди около седмица стана ясно, че в близките месеци Министерството на отбраната на САЩ ще пристъпи към разработване на три от четирите компонента на Космическите сили. През юни президентът на САЩ Доналд Тръмп обяви плановете си за създаване на нов клон от въоръжените сили на страната - Космически сили.\"Трябва да обърнем внимание на Космоса като развиващо се бойно поле и бойно командване е определено нещото, което ние трябва да създадем. Това е процес, в който участваме\", каза Матис.Конгресът се очаква да получи план на Пентагона за създаване на Космически сили по-късно тази седмица, поискан от Тръмп през юни.Според Фокс нюз вицепрезидентът Майк Пенс ще разкрие план за създаване на нов клон въоръжени сили в четвъртък.", "date": "2018.08.08", "title": "Шефът на Пентагона подкрепи плана на Тръмп за Космически сили"}
{"url": "https://news.bg/world/putin-predlozhil-na-tramp-da-udalzhat-start-s-pet-godini.html", "text": "Президентът на Русия Владимир Путин е повдигнал темата за контрола над оръжията по време на срещата си с американския си колега Доналд Тръмп в Хелзинки в началото на юли. Информацията разкрива \"Политико\", позовавайки се на копие на документ, който Путин е предал на Тръмп.Документът е озаглавен \"Диалог по въпроса за контрола над оръжията\" и включва предложения за удължаване на Договора за ограничаване на стратегическите настъпателни оръжия (СТАРТ) с още пет години, тъй като изтича през 2021 г.Според американски източник, участвал в последните преговори с Москва, разкритието показва, че Путин е заинтересован от удължаване на сътрудничеството с Вашингтон в областта на ядрените оръжия.В документа Москва предлага да не се разполагат оръжия в Космоса, след като Тръмп нареди Пентагонът да започне процес по създаване на Космически сили. Двете държави участват в Договора за Космоса от 1967 г., който забранява разполагане на оръжия за масово унищожение в Космоса.", "date": "2018.08.08", "title": "Путин предложил на Тръмп да удължат СТАРТ с пет години"}
{"url": "https://news.bg/world/desetki-postradaha-pri-golyam-pozhar-v-germaniya.html", "text": "Десетки хора пострадаха при пожар в западен германски град, който е обхванал най-малко осем жилища и е отрязал важна железопътна линия, съобщиха от пожарната и полицията, цитирани от ДПА.Местни представители в град Зигбург първоначално заявиха, че вероятната причина за пожара е възникването на искри от преминаващ влак, които са предизвикали пожар, който се е разпространил до къщите.Но по-късно градската управа отбеляза, че все още не са установили причината за пожара. Железопътните власти също участват в разследването на причините за пожара.Около 550 пожарникари, полицейско водно оръдие и хеликоптер се включиха в гасенето на пожара, който е бил овладян няколко часа по-късно.Първите пожарникари се изправиха пред стена от пламъци. Когато е 39 градуса по Целзий, тези неща могат много бързо да се разпространят, коментира говорител на пожарната.Тази сутрин местните власти съобщиха, че 32-ма души са пострадали, като един човек е в тежко състояние. По-рано беше обявено за 28 ранени, включително трима пожарникари и петима полицаи.Германия е залята от гореща вълна като по-голямата част от Европа.Железопътните услуги, свързващи градовете Кьолн и Франкфурт, ще бъдат възобновени днес, но не е ясно кога ще бъде възстановена работата на локалните влакове.", "date": "2018.08.08", "title": "Десетки пострадаха при голям пожар в Германия"}
{"url": "https://news.bg/society/sinoptitsite-na-protest-iskat-nimh-da-se-izvadi-ot-ban.html", "text": "Синоптиците от Националния институт по метеорология и хидрология (НИМХ) към Българска академия на науките (БАН) излизат на протест, предаде БНТ.С писмо до министър-председателят Бойко Борисов синоптиците настояват институцията да се извади от състава на БАН и да мине под ръководството на Министерството на образованието и науката (МОН) като самостоятелна научна организация.Синоптиците заявяват, че засега спират да изпълняват всякакви разпореждания и решения на Българската академия на науките.Има абсолютно реален шанс да спрем да работим, нашите проблеми от години са свързани с липса на достатъчно финансиране и недостиг на кадри. Това обясни за обществената телевизия ръководителят на отдел \"Специализирани изследвания\" към НИМХ Орлин Георгиев.По думите на синоптика работещият в института персонал е висококвалифициран, но заради ниските заплати има масово нежелание на специалистите да постъпят на работа в НИМХ.Ние сме симбиоза на науката и практиката, което не искаме да изгубим в с бъдеще, категоричен е Георгиев.Той обясни и че през последните три месеца НИМХ продължава да работи, благодарение на Министерството на образованието, което отпуска определени финансови траншове за издръжка. Георгиев е категоричен и че за момента от БАН давали само празни обещания и поакзвали негативно отношение към института.", "date": "2018.08.08", "title": "Синоптиците на протест - искат НИМХ да се извади от БАН"}
{"url": "https://news.bg/world/fbr-zadarzha-chetirima-rusnatsi-za-izmami-i-prane-na-pari.html", "text": "ФБР задържа четирима руснаци по дело за измами и пране на пари, предаде Би Би Си с позоваване на федералната прокуратура в Южния окръг на Ню Йорк.Обвиняеми по делото, образувано в края на юли, са 25 души с произход от бившия Съветски съюз. Най-много сред тях са руснаците - 7.Общата сумата, за която се води съдебният процес, е в размер на 4.5 милиона долара.Според обвинителния акт от ноември 2016 г. досега обвиняемите са извършвали измами, като са предлагали автомобили в интернет и са свързвали купувачите с транспортна компания, която е трябвало да им доставя колите. Тя обаче се е оказала фирма-фантом.Ограбените от клиентите суми са били превеждани в страни от Източна Европа.Групата е обвинена в престъпен сговор с цел измами и пране на пари.По първото обвинение всеки от обвиняемите може да получи до 30 г. затвор, а по второто - до 20 години.Първоначално бяха задържани трима руснаци, а останалите четирима бяха обявени за издирване.Съобщава се, че издирването е продължило кратко. В Лос Анджелис са задържани 29-годишният Кирил Дедусев, 30-годишният Станислав Лисицкий, 39-годишният Алексей Ливадний и 32-годишният Николай Тупикин. Очаква се те да бъдат предадени на властите в Ню Йорк.", "date": "2018.08.08", "title": "ФБР задържа четирима руснаци за измами и пране на пари"}
{"url": "https://news.bg/int-politics/v-makedoniya-naddelyava-odobrenieto-za-dogovora-s-gartsiya.html", "text": "Социологическо проучване, проведено от Македонския център за международно сътрудничество, покачва, че на предстоящия референдум за договора с Гърция, по силата на който страната ще носи името Северна Македония, 41.5% от гражданите ще гласуват със \"за\", а 35.1% - с \"против\", предаде БНР.Въпросът на референдума ще гласи: \"Съгласни ли сте за членство в ЕС и НАТО и приемане на Договора между Република Македония и Република Гърция?\"Посочва се, че 12.4% няма да гласуват, 9.2% не са решили, а 1.9% са отказали да отговорят.Наред с това, около 80 на сто от гражданите на Македония подкрепят присъединяването на страната към ЕС и НАТО при отговор на отделно зададен въпрос за членството в двата съюза.Според проучването, 66.4% от анкетираните ще гласуват на предстоящия референдум, докато 19.8% ще се присъединят към инициативата за бойкот, 11.9% все още нямат мнение, а 1.9% са отказали да отговорят.Анализът на етническа основа показва убедителна подкрепа от албанците и по-малка от македонците.45.2% от етническите македонци са против, 27.4% от тях са \"за\", а останалите не знаят или няма да гласуват. При етническите албанци 88% подкрепят и само 2.2% са против.Според възрастовата структура 48.2% от младите хора ще гласуват \"за\", а с възрастта подкрепата намалява до 34.1%. Подобна тенденция показва нивото на образование - избирателите с висше образование са основните поддръжници.За 48.3% от респондентите, въпросът на референдума е ясен и разбираем, докато 44.8% са на обратното мнение.Същевременно подкрепата за членството в ЕС и НАТО е безспорна: съответно с 80.2% и 79.6%.Проучването е проведено по телефона сред 1026 респонденти за периода от 24 юли до 1 август. Възможната статистическа грешка възлиза на 3.1%.", "date": "2018.08.08", "title": "В Македония надделява одобрението за договора с Гърция "}
{"url": "https://news.bg/world/sasht-kam-rusiya-izteglete-se-ot-abhaziya-i-yuzhna-osetiya.html", "text": "САЩ призоваха Русия да се изтеглят от Абхазия и Южна Осетия - подкрепяни от Кремъл територии, отцепили се от Грузия, информира АФП.Русия призна и двете територии за независими преди едно десетилетие. Там Москва има значително военно присъствие.\"Позицията ни за окупираните от Русия грузински региони Абхазия и Южна Осетия е непоколебима. Тя остава твърда и днес. Регионите са част от Грузия\", каза говорител на Държавния департамент на САЩ.\"Те не са част от Русия и САЩ продължават да подкрепят суверенитета, независимостта и териториалната цялост на Грузия в международно признатите граници\", подчерта представителят.Няколко часа по-рано президентът на Грузия осъди продължаващата руска \"окупация\" на територията.", "date": "2018.08.08", "title": "САЩ към Русия:  Изтеглете се от Абхазия и Южна Осетия"}
{"url": "https://news.bg/crime/mazh-blasna-6-godishno-dete-s-atv-na-plazh-silistar.html", "text": "Момче на 6-годишна възраст беше блъснато от водач на АТВ на паркинга до плаж \"Силистар\" край Синеморец, съобщиха от МВР и прокуратурата.Детето е пострадало сериозно и е настанено в здравно заведение с опасност за живота.По случая тече разследване по образувано досъдебно производство за нанесена средна телесна повреда спрямо малолетното момче.Инцидентът станал заради несъобразената скорост, с която се движел водачът на АТВ-то, и релефа на пътя. Шофьорът загубил контрол върху управлението на превозното средство и помел две леки коли, паркирани на паркинга на плаж \"Силистар\". След удара с колите детето изпаднало от едната кола и получило сериозни наранявания.Момченцето е транспортирано до лечебно заведение с опасност за живота.Водачът на АТВ-то е избягал. По-късно той е открит от органите на реда. При направен тест за алкохол техническото средство е показало, че мъжът е с 0.46 промила концентрация на алкохол в кръвта.По случая е назначена авто-техническа експертиза. Предстои да се направят и повторни огледи на мястото на инцидента. Разпитват се и свидетели.Към момента по случая няма привлечено към наказателна отговорност обвиняемо лице, допълват от прокуратурата.", "date": "2018.08.08", "title": "Мъж блъсна 6-годишно дете с АТВ на плаж \"Силистар\""}
{"url": "https://news.bg/regions/tsisterna-avarira-v-tunel-na-am-lyulin.html", "text": "Цистерна аварира в тунел \"Мало Бучино\" на АМ \"Люлин\". Цистерната е аварирала в активната лента на движение в платното в посока Перник, съобщи БНТ по данни на Агенция \"Пътна инфраструктура\" (АПИ).Агенцията призовава водачите да шофират с повишено внимание и съобразена скорост в района на авариралия автомобил.", "date": "2018.08.08", "title": "Цистерна аварира в тунел на АМ \"Люлин\""}
{"url": "https://news.bg/society/oshte-sluzhiteli-ot-balgarski-poshti-zapochnaha-gladna-stachka.html", "text": "10 души, служители на \"Български пощи\", обявиха, че се присъединяват към протеста на колежката си Златка Младенова, която вече от една седмица е на гладна стачка заради спрените ваучери и парите за клас прослужено време в дружеството, предаде БНР.Припомняме, крайните действия на Младенова започнаха на 30 юли, когато тя обяви, че започва да гладува. Според нея парите и ваучерите на хората са спрени, защото служителите разкривали нарушенията на ръководството на пощите.Тогава от ръководството на дружеството обясниха, че парите са забавени и ще бъдат изплатени до края на настоящия месец.Сега обаче гладната стачна на Младенова се разраства. Към нейния протест се присъединиха и служители от централата на \"Български пощи\".Според новите гладуващи проблемите в пощите са системни и не са ограничени единствено в разменно-сортировъчния център.Очаква се днес синдикатите да аргументират позициите си и да обединят последващите си действия, пише още общественото радио.", "date": "2018.08.08", "title": "Още служители от \"Български пощи\" започнаха гладна стачка"}
{"url": "https://news.bg/world/republikantsite-spryaha-ustrema-na-demokratite-s-pobeda-na-predsrochni-izbori-v-ohayo.html", "text": "Републиканците изглежда спряха устрема на Демократическата партия в традиционно консервативен избирателен район (12-ти конгресен избирателен район) в американския щат Охайо, след като мнозина демократи се надяваха да увеличат шансовете си за голяма победа на частичните избори през ноември, пише \"Гардиън\".Републиканецът Трой Болдерсън победи демократа Дани О'Конър с по-малко от 1% разлика (50,2% срещу 49,3 на сто) във вторник вечерта на предсрочни избори за Конгрес след оставката на дългогодишния конгресмен Пат Тайбъри, който започна работа в частния сектор.Болдерсън печели с 1 754 гласа. Но щатският секретар заяви, че още няколко хиляди бюлетини трябва да се преброят, което може да доведе до намаляване на разликата с 0,5% и автоматично да предизвика ново преброяване на всички бюлетини.Надпреварата се наблюдаваше отблизо като ключово изпитание за републиканците.Въпреки че демократите ще останат разочаровани, че не спечелиха, малката разлика е причина за оптимизъм.През ноември републиканците ще трябва да защитават повече от 70 места, които има голяма вероятност да отидат в ръцете на демократите. CBS съобщава, че ако демократите спечелят в 23 избирателни района в щата, които се контролират от републиканците, те най-вероятно ще поемат контрола в Камарата на представителите тази есен.Вчера се проведоха и първични избори в четири щата - Канзас, Мичиган, Мисури и Вашингтон.", "date": "2018.08.08", "title": "Републиканците спряха устрема на демократите с победа на предсрочни избори в Охайо"}
{"url": "https://news.bg/politics/nay-nisko-nivo-na-kontrabandata-s-tsigari-otchitat-sluzhbite.html", "text": "До 5,8% е спаднала цигарената контрабанда. Това отчитат службите за борба с контрабандата под ръководството на премиера Бойко Борисов. Данните бяха представени по време на традиционната работна среща, организирана от петте компании от \"Инициативата срещу незаконната търговия\".Данните за четвъртото тримесечие сочат ограничение в нивата на незаконните цигари в размер на 5,8% като намалението спрямо миналото тримесечие е 0,8% и за пореден път е най-ниското ниво на незаконна търговия с цигари.В сравнителен план резултатите ни са близки до тези на Италия, но там тенденцията е обратна - към увеличаване. Разнообразието на видовете марки, които се появяват се увеличава до 1%.Градовете, в които резултатите са по-високи от средния процент за страната са Асеновград, Перник, Благоевград. Докато в Пазарджик, Видин, Сливен, намалението е значително и почти двойно Главен комисар Христо Терзийски, директор на \"Национална полиция\" заяви, че за първото полугодие на 2018 г. количеството нарязан тютюн, което е иззето е над 10 тона, което по количество е толкова колкото за цялата 2017 г.Заместник-главния прокурор Иван Гешев отчете, че приходите в бюджета са сериозни и изтъкна, че както върви няма да има какво да отчитаме.Министърът на вътрешните работи Валентин Радев заяви, че 10 568 039 са хванатите цигари. Образувани са 553 са досъдебните производства, отличници в това отношение са градовете - Пазарджик, Хасково. \"Когато е обща битката и резултатите са добри\", посочи Радев.Бойко Борисов заяви, че борбата продължава и службите няма да отстъпят. По думите му, за да не е кампанийно, трябва да има силно ангажиране на ръководствата на тези направления по отделни звена. По думите му, личното ангажиране на прокуратурата дава своя резултат.Той изтъкна ролята на звеното в ГДБОП за борба с контрабандата. По думите му така се получава двоен контрол. Борисов посочи, че не случайно бюджетът ни е на 2,25 млрд. излишък, а като е поел властта е бил на минус 1,7 млрд. лв.", "date": "2018.08.08", "title": "Най-ниско ниво на контрабандата с цигари отчитат службите"}
{"url": "https://news.bg/crime/stolichnite-politsai-na-krak-za-macha-tsska-kopenhagen.html", "text": "Столичната полиция предприема мерки за охрана на обществения ред в столицата във връзка с предстоящата футболна среща от \"Лига Европа\" между отборите на ПФК \"ЦСКА\" и ФК \"Копенхаген\" - Дания, съобщиха от пресслужбата на МВР.Преди, по време и след провеждане на спортната среща полицейските служители ще следят за опазването на обществения ред и за недопускането на инциденти на територията на града, уверяват от полицията.На изградени контролно-пропускателни пунктове в района на спортното съоръжение полицаи ще извършват щателна проверка на всички посетители на футболната среща.Предприети са стриктни мерки за недопускане на посетители, които имат наложена съдебна забрана за посещение на спортни мероприятия. Малолетни ще се допускат на територията на стадиона само с пълнолетен придружител и предварително попълнена декларация, която може да бъде изтеглена от интернет или взета от касите на стадиона.Феновете на гостуващия отбор ще бъдат пропускани през вход 4 на сектор \"Б\". Привържениците на ЦСКА ще могат да влизат през всички входове на сектори \"А\" и \"В\", и през входове 18 и 22 на сектор \"Г\", като при необходимост ще бъдат отворени и входове 16 и 17 на сектор \"Г\".Охраната на спортната среща ще се осъществява съвместно от частна охранителна фирма и полиция.Униформените ще следят за недопускане на зрители във видимо нетрезво състояние, както и за носене на забранени предмети и вещи - огнестрелно оръжие, пиротехнически изделия, ножове, палки, боксове, бутилки, в това число и парфюми и чадъри.За да бъде избегнато струпване, полицията приканва зрителите да се възползват от по-ранното отваряне на входовете на стадиона. Вратите за посетители ще бъдат отворени в 18.30 часа.Във връзка с провежданото спортно събитие в късните следобедни часове е възможно да възникне временно затруднение в движението в централната градска част.", "date": "2018.08.08", "title": "Столичните полицаи на крак за мача ЦСКА - \"Копенхаген\""}
{"url": "https://news.bg/world/nay-naseleniyat-shtat-v-avstraliya-prezhivyava-nevizhdana-susha-ot-1965-g.html", "text": "Най-населеният щат в Австралия изпитва невиждана суша от повече от 50 г., информира АП.По-голямата част от Югоизточна Австралия се бори с голямо засушаване. Но Нов Южен Уелс преживява най-сушавата зима от 1965 г.Щатското правителство обяви, че на 100% от обработваемата земя в Нов Южен Уелс (800 000 квадратни километра) е отчетена суша.Селскостопанските водохранилища са пресъхнали и посевите съхнат.Федералните и щатските власти предоставят финансова помощ, но тя не е достатъчна за много фермери.Прогнозите са през следващите три месеца сушата да продължи.Щатското правителство премахна квота за кенгурута, които фермерите имат право да отстрелват, тъй като се конкурират с добитъка по малкото останали пасища.", "date": "2018.08.08", "title": "Най-населеният щат в Австралия преживява невиждана суша от 1965 г. "}
{"url": "https://news.bg/world/hilyadi-pozharnikari-se-boryat-s-ogneniya-ad-v-kaliforniya.html", "text": "Хиляди пожарникари се борят с огнения ад в Калифорния, който отне живота на най-малко 11 души, информира АФП.Възникналите през миналия месец пожари са обхванали почти 300 000 акра (120 000 хектара) земя за по-малко от две седмици, което го прави най-големия горски пожар в Калифорния от 100 г., когато започва да се събира подобна информация.14 000 пожарникари, включително от Австралия и Нова Зеландия, се борят с огнената буря, която е локализирана само на 34%.Ограниченият достъп, високите температури и други фактори възпрепятстват усилията на пожарникарите да се справят със стихията.В окръг Мендосино са унищожени най-малко 143 постройки, от които 75 са жилищни. Други 11 000 са под заплаха.Хеликоптери и самолети, включително два големи DC-10 и 747 помагат на пожарникарите.Още двама души са загинали, с което броят им достигна 11 души.Няколко хиляди души са евакуирани.", "date": "2018.08.08", "title": "Хиляди пожарникари се борят с огнения ад в Калифорния"}
{"url": "https://news.bg/crime/postoyanen-arest-za-tsiganina-udaril-politsay-v-haskovo.html", "text": "Районната прокуратура в Хасково поиска постоянен арест за 21-годишния циганин, който  по време на изпълнение на служебните му задължения.21-годишният мъж от ромски произход е обвинен в причиняване на лека телесна повреда на полицейски служител.Вследствие на удара полицаят е получил в кръвонасядане с травматичен оток в областта на главата.Нападателят беше задържан първоначално за срок до 72 часа.", "date": "2018.08.08", "title": "Постоянен арест за циганина, ударил полицай в Хасково"}
{"url": "https://news.bg/world/sanktsiite-na-sasht-sreshtu-iran-mogat-da-zasilyat-nestabilnostta-v-regiona-alarmira-berlin.html", "text": "Решението на САЩ да върнат санкциите срещу Иран може да засили нестабилността в региона. Това предупреди германският външен министър Хайко Маас, цитиран от ДПА.В интервю за местния вестник Passauer Neue Presse Маас определи решението на Вашингтон да напусне ядрената сделка с Техеран като \"грешка\", защото споразумението е далеч по-добро от всяка друга алтернатива.\"\", смята той.Докато някои от администрацията на Доналд Тръмп твърдят, че новите санкции ще донесат политически промени, Маас предупреди, че предишни примери с \"промяна на режима\" в Ирак и Либия донесоха още по-големи проблеми.Говорител на германското правителство заяви, цитиран от \"Ройтерс\", че санкциите на САЩ срещу Иран са в нарушение на международното право заради екстериториалния си ефект и Германия очаква Вашингтон да вземе под внимание европейските интереси, когато налага такива рестрикции.ЕС обяви в понеделник, че ще блокира санкциите на Вашингтон.Междувременно иранският външен министър Мохамед Зариф заяви, че възможността за разговори със САЩ не е табу, но е безсмислено за Техеран без ясен дневен ред.\"\", каза той в интервю за ирански вестник.Той подчерта, че Иран никога не е отхвърлял политически преговори, дори и със САЩ, но те винаги трябва да се провеждат с ясен дневен ред и ясни резултати.\"\", изтъкна Зариф.Според него има доказателства за \"хаос в американската външна политика\".", "date": "2018.08.08", "title": "Санкциите на САЩ срещу Иран могат да засилят нестабилността в региона, алармира Берлин"}
{"url": "https://news.bg/world/kitay-otnovo-otvarna-na-sasht-v-targovskata-voyna.html", "text": "Министерството на търговията на Китай съобщи, че подготвените ответни мерки за американски стоки за 16 милиарда долара ще влязат в сила от 23 август, съобщават световни агенции.Пекин подчерта, че е \"принуден\" да отвърне на наложените от Вашингтон тарифи върху китайски вносни стоки за 16 милиарда долара.САЩ обявиха, че подготвят допълнителни наказателни мерки срещу Китай, които се очаква да наложат през следващия месец.Китайското правителство уточни, че тарифите ще засегнат 333 артикула, сред които суров петрол, въглища, дизел, автомобили, велосипеди, стоманени продукти и медицинско оборудване.По-рано днес Китай осъди новите санкции на САЩ срещу Иран и добави, че ще продължи \"законната и открита\" търговия с Техеран.", "date": "2018.08.08", "title": "Китай отново отвърна на САЩ в търговската война"}
{"url": "https://news.bg/economics/s-6-1-narastva-oborotat-pri-targoviyata-na-drebno-tazi-godina.html", "text": "По предварителни сезонно изгладени данни през юни 2018 г. оборотът в раздел \"Търговия на дребно, без търговията с автомобили и мотоциклети\" по съпоставими цени нараства с 0.4% спрямо предходния месец, съобщава НСИ.През юни оборотът в търговията на дребно, изчислен въз основа на календарно изгладени данни, бележи ръст от 6.1% в сравнение със същия месец на предходната година.През юни се наблюдава по-значително увеличение на оборота спрямо предходния месец при: търговията на дребно с фармацевтични и медицински стоки- с 2.9%, и търговията на дребно с текстил, облекло, обувки и кожени изделия - с 2.0%.Намаление е отбелязано при: търговията на дребно с автомобилни горива и смазочни материали - с 2.6%, търговията на дребно с разнообразни стоки - с 0.5%, и търговията на дребно с битова техника, мебели и други стоки за бита- с 0.4%.През юни в сравнение със същия месец на 2017 г. оборотът нараства при: търговията на дребно с фармацевтични и медицински стоки - с 15.6%, търговията на дребно с хранителни стоки, напитки и тютюневи изделия - с 11.3%, търговията на дребно чрез поръчки по пощата, телефона или интернет - с 6.5%, търговията на дребно с битова техника, мебели и други стоки за бита - с 4.5%, и търговията на дребно с текстил, облекло, обувки и кожени изделия - с 2.8%.По-значителен спад е регистриран при търговията на дребно с компютърна и комуникационна техника - с 2.3%, и търговията на дребно с автомобилни горива и смазочни материали - с 1.7%.", "date": "2018.08.08", "title": "С 6,1% нараства оборотът при търговията на дребно тази година"}
{"url": "https://news.bg/politics/naznachiha-dvama-novi-zam-ministri.html", "text": "Двама нови заместник-министри са назначени със заповед на министър-председателя Бойко Борисов, съобщиха от МС.Лилия Иванова заема длъжността заместник-министър на икономиката, а Стоян Андонов е назначен на длъжността заместник-министър на младежта и спорта.Лилия Иванов е магистър по право и до момента е била началник на политическия кабинет на министъра на икономиката. От 2005 година професионалният й опит е свързан с работа в администрациите на няколко министерства - на младежта и спорта, на здравеопазването, на земеделието и храните и на държавната администрация и административната реформа.Стоян Андонов е завършил е висшето си образование в Национална спортна академия \"Васил Левски\". От 1985 г. работи в НСА \"Васил Левски\", като от 2017 г. е ръководител на катедра \"Водни спортове\". По време на своята спортна кариера е завоювал редица значими спортни постижения - той е световен шампион по водноспасителен многобой индивидуално и отборно (1981 г.) и вицесветовен шампион по водноспасителен многобой - отборно (1983 г.). Като треньор на националния отбор по водно спасяване (1987-1991 г.) има европейски шампион за мъже и трети места в Европа отборно за мъже и жени.", "date": "2018.08.08", "title": "Назначиха двама нови зам.-министри"}
