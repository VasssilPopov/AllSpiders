{"url": "https://news.bg/crime/balgarski-politsay-e-arestuvan-za-ubiystvo-na-ostrov-krit.html", "text": "Служител на криминалната полиция в Казанлък е задържан за убийство на остров Крит, предаде БНТ.63-годишен кардиолог от гръцкия остров беше застрелян вчера сутринта. Гръцката полиция е арестувала извършителя Красимир Карчев, служител на Районното полицейско управление в Казанлък.Съобщава се, че след дълъг разпит заподозреният българин е признал за престъплението, разкривайки, че причина за престъплението е страстна любов със съпругата на кардиолога.Според направените от Карчев самопризнания, той е отишъл до остров Крит специално, за да извърши убийството.От много години полицаят е поддържал връзка с жената на убития, като двамата са целяли да вземат наследството му. Според официалната информация, по оръжието, с което е убит лекарят, не са намерени отпечатъци, тъй като извършителят е бил с ръкавици.Според официалното съобщение на гръцката полиция, българската съпруга също е арестувана, за пряко съучастничество.", "date": "2017.10.08", "title": "Български полицай е арестуван за убийство на остров Крит"}
{"url": "https://news.bg/politics/toma-bikov-gerb-ima-mehanizmi-za-samoochistvane.html", "text": "Всяка партия би могла да преяде с власт и това е голяма опасност, ако тя няма механизми за самопречистване, заяви пред БНР депутатът от ГЕРБ Тома Биков.Мисля, че към този момент ГЕРБ има такива механизми, заяви той.\"На последните парламентарни избори ГЕРБ практически смени половината си парламентарна група. Казвам това, за да покажа, че ГЕРБ има качеството да се променя и да бъде самокритичен.Не мисля, че е имало чистка при сегашното, а и при предишното правителство. Синът на Славчо Велков е председател на Борда на директорите на НДК в рамките на нашето управление. Това показва, че ние не гледаме кой от коя партия идва, а кой каква работа може да свърши. Мисля, че той е добър избор. И в общините е така.\" - коментира Биков.Той посочи, че все още няма подаден нито един сигнал в прокуратурата във връзка с кадровите скандали.\"Не мисля, че отиваме в правилна посока по този начин, само и само за да могат да разрушат ГЕРБ. Те мислят, че ако унищожат ГЕРБ, всички врати пред тях ще бъдат отворени - не е така. Доверието към тях е много ниско.\" - констатира депутатът във връзка с поредицата от обвинения от страна на БСП.Депутатът от БСП Славчо Велков заяви, че тепърва ще излизат още скандални данни и даде примери:В избирателния район, от който аз съм народен представител - 13-и в Пазарджик, тепърва ние ще говорим за подобни неща. Веднага ще ви кажа какво имам предвид - скандалите около община Септември с общинския председател, който също скоропостижно напусна поста с един трагичен случай с негово оръжие и убит човек във Виноградец, но самият кмет на община Септември от ГЕРБ е с няколко наказателни производства. Не е по-различно и в община Белово. Шуробаджанащината е налице. /.../ Тук работата отива до там, че те са се увъртели в подобни случаи. Не казвам, че го няма и при други партии.\" - добави Велков.Според него, ГЕРБ има вътре в себе си самовзривател: \"Те не съзнават в момента, че това е началото на края, но много добре го осъзнава лидерът г-н Борисов.\"Заместник-председателят на ВМРО и евродепутат Ангел Джамбазки подчерта, че при назначенията на първо място би трябвало да бъдат личните качества и компетентности.\"Разговорът, както беше проведен в НС, беше доста вреден. Според мен продължава да сваля доверието на хората върху НС. Трябва да има ясно разделение кои длъжности трябва да бъдат административни и кои политически.\" - коментира той.", "date": "2017.10.08", "title": "Тома Биков: ГЕРБ има механизми за самоочистване"}
{"url": "https://news.bg/health/moskov-za-dalgovete-na-bolnitsite-e-nuzhno-politichesko-reshenie.html", "text": "Проблемът с дълговете на болниците е системен и се нуждае от политическо решение, заяви пред bTV бившият здравен министър Петър Москов.\"Националната здравноосигурителна каса трябва да сключва договори избирателно, а не с всяка болница, която се пръкне. В момента няма политическа воля, има лобизъм.\" - констатира Москов.Ексминистърът, който се е върнал на работа в болница \"Св. Анна\", коментира, че държавата трябва да влезе и в ролята си на собственик на болници и да започне да ги ремонтира, както ремонтира републиканските пътища.Не може за ремонти да се плаща от вноските ни в касата, коментира лекарят.Той смята, че държавните и общинските лечебни заведения трябва да престанат да са търговски дружества.Москов не смята, че въведените по негово време пръстови отпечатъци в болниците са грешка.Припомняме, решението за въвеждането им беше отменено от съда.Идеята на управляващите сега е да се въведе здравна карта, което ще е по-скъпо и може пак да бъде отменено от съда, посочи Петър Москов.Във връзка с турските ваксини, за които го разследват, той увери, че спи спокойно, защото знае, че е защитил обществения интерес.", "date": "2017.10.08", "title": "Москов: За дълговете на болниците е нужно политическо решение "}
{"url": "https://news.bg/comments/salman-pri-putin-sazhitelstvo-po-smetka.html", "text": "Всяко едно чуждестранно посещение на саудитския крал Салман - вече все по-редки заради здравословните му проблеми, е обвито с лукс. От любимите килими през мебелите от двореца на Ал Салман до личните асистенти на краля - всичко това се пренася в съответната дестинация. В случая не става дума само за показна пищност, която иначе е характерна за пазителя на свещените за мюсюлманите Медина и Мека. Създаването на домашна атмосфера навсякъде по света се налага, за да може саудитският монарх да възпрепятства проявите на деменция и да не губи концентрация.Може би за да предразположат своя гост, домакините от Русия инициираха по време на визитата на крал Салман в Москва седмица на саудитската култура.Защо срещата между Салман и Путин е уникална?Тъй като това е първата визита на саудитски крал на официално държавно посещение в Москва. Обратното вече се е случвало през 2007-ма година, когато президентът Путин посети предшественика на крал Салман - Абдула.Но подобни срещи на най-високо ниво между руската и саудитската страна са повече от рядкост, тъй като двете държави - исторически, а и към момента, винаги са били от \"двете страни на барикадата\". За това допринасят редица фактори. Арабската монархия, например, е не само дългогодишен стратегически партньор на САЩ в региона, но и такъв, в който про-американската политика е един от основните стълбове на държавността. Русия пък, особено интензивно в последно време, сближи позициите си с прекия конкурент на саудитците - Иран.Продължаващият конфликт в Сирия е само поредната конфликтна арена, в която двете държави заеха срещуположни позиции - Саудитска арабия, заедно със САЩ, Турция и Катар срещу режима на Башар ал-Асад, защитаван от Русия и Иран.И все пак привличат ли се противоположностите?Определено отношенията между Саудитска Арабия и Русия не могат да се изчерпат само с конфликтите, в които те подкрепят различни страни. Налице са и такива процеси, в които Рияд и Москва имат съвпадение на интересите.На военно ниво такъв например е случаят в Либия, където двете страни подкрепят либийския генерал Халифа Хафтар, упражняващ контрол върху източната част на страната.На политическо ниво Рияд и Москва изтръпнаха еднакво, когато Мохамед Морси и Мюсюлманско братство спечелиха изборите за президент на Египет през 2012-та година. В лицето на Арабската пролет Рияд и Москва виждаха опасен модел на масова демократична еманципация на хората. Подобен модел по идентичен начин бе счетен за опасен за запазването на командните и авторитарните политически скулптури в Рияд (Арабската пролет) и в Москва (Цветните революции).А на икономическо ниво, бидейки двете най-големи износители на петрол, Саудитска Арабия и Русия са заинтересовани от това да не допускат свръхпроизводството на природната суровина да повлияе на цената й. Добавете към това и факта, че бюджетните постъпления на Рияд и Москва, макар и в различна степен, са силно зависими от паричната стойност на петрола. Така например, когато цената на барел петрол през 2014-та година падна до рекордните 28 долара, двете държави преодоляха политическите си различия и влязоха в икономически картел, за да може година по-късно цената на горивото да се увеличи със 100%.А увеличаващият се износ на шистов газ и петрол от САЩ, които се опитват да пробият на вече разпределени пазари, е нещо, което тепърва може да сближава позициите на Саудитска Арабия и Русия.Какво искат Саудитска Арабия и Русия една от друга?Това, което монархията би желала, е да вбие клин между Русия и Иран. И доколкото това е трудно осъществимо, Рияд поне се надява Русия да използва влиянието си върху Техеран за ограничаването на иранския чадър, който се спуска над Ирак, Сирия и Ливан.Логиката на саудитското кралство е, че всяко увеличаване на сътрудничество между Рияд и Москва ще доведе до пропорционално намаляване на това между Русия и Иран. Доколко тази логика е коректна, е дискусионно, тъй като руската външна политика в този регион се отличава с едно прагматично, граничещо с цинизъм отношение.На свой ред, Русия желае само едно: пари. Било чрез картелни споразумения за цената на петрола, било чрез саудитски инвестиции в руската икономика, било чрез продажбата на руско оръжие на пазара в Кралството. Разбира се, руската страна със сигурност е използвала срещата, за да намекне на Рияд, че едновалентно обвързване със САЩ не е продуктивно.Какво подписаха Рияд и Москва?Два типа сделки. Единият касае закупуването на руската противоракетна система С 400, противотанкови ракети Kornet-EM, франчайз на Kalashnikov AK-103 и др. Важно е да се отбележи обаче, че това не са окончателни договори, а меморандум за разбирателство за закупуването на съответното въоръжение. Предвидената сума на тази евентуална сделка също не е впечатляваща (около 3 млрд. долара), имайки предвид, че по-рано през годината Саудитска Арабия подписа идентичен документ със САЩ на стойност 110 млрд. долара.Вторият тип сделка касае инвестиционни проекти в Русия, които да бъдат подплатени от Рияд (коментира се различна сума - от 1 млрд. долара до няколко милиарда). И тук обаче трябва да се има едно наум, имайки предвид, че подобна сделка вече бе подписана между двете страни преди две години. Тогава тя бе на стойност 10 млрд. долара, но на този етап по нея са реализирани саудитски инвестиции в Русия за не повече от 1 милиард долара. На този фон, подписаното инвестиционно споразумение между САЩ и Саудитска Арабия по-рано тази година, е на стойност около 240 млрд. долара.Въпреки разликата в тези мащаби, потенциалното поръчване на С 400 от Русия ще има силно знаково значение спрямо САЩ, които са традиционният източник на саудитското въоръжение, включително и на противоракетните им комплекси. Нещо повече, ако Саудитска Арабия закупи С 400, то това ще означава, че втори стратегически съюзник на Вашингтон в региона - след Турция, ще бъде оборудван с този тип руска технология.Какво ще се случи тогава с американската идея за арабско/сунитско НАТО, ако лидерите на подобен съюз - Турция и Саудитска Арабия, стрелят с руски ракети и произвеждат Калашников?Изправен под подобен риск, ден след като изтече информацията за подписания меморандум между Рияд и Москва за противоракетната система С 400, Държавният департамент на САЩ най-сетне даде зелена светлина на Саудитска Арабия за закупуването на еквивалентната американска система THAAD.Какво е значението на тази среща за процесите в Близкия изток?Посещението на крал Салман в Москва е следствие на равносметката, че руският интерес към Близкия изток се увеличава за сметка на американския. Неслучайно друг стратегически съюзник на САЩ от региона, премиерът на Израел Бенямин Нетаняху, се видя с Владимир Путин общо 6 пъти за последните 2 години. Идентична е ситуацията и с турския президент Реджеп Ердоган, който също често търси благоволението на руския президент (най-пресният случай - движението на протурските сили в посока сирийския Идлиб).За саудитската визита обаче допринесе и друг епизод - катарската криза. Въпреки първосигналните туитове на американския президент Тръмп в еднозначна подкрепа на бойкотната акция на Саудитска Арабия (и ОАЕ, Египет, Бахрейн) срещу Катар, впоследствие Държавният департамент на САЩ и Пентагона смекчиха еднозначната позиция на ръководителя на Белия дом.А когато САЩ подписаха две споразумения с Катар - едното, за сътрудничеството в борбата срещу тероризма, другото - за продажба на самолети Ф-15 на стойност 12 милиарда долара - Саудитска арабия разбра, че от прочутия \"танц на сабите\" за Вашингтон е останала сабята, а за Рияд - танцът.Каква е финалната равносметка?Срещата между Крал Салман и президента Путин в Москва маркира общото усещане за повишената роля и значение на Русия в региона. Въпреки това, докато сътрудничеството между Русия и Иран продължава да е по-интензивно от това между Москва и Рияд, саудитската и руската държава ще си останат като цяло на срещуположните страни на барикадата.Едва ли скоро ще станем свидетели на техен брак. Това обаче не пречи двете държави - когато обстоятелствата го предполагат - да съжителстват по сметка.", "date": "2017.10.08", "title": "Салман при Путин – съжителство по сметка"}
{"url": "https://news.bg/int-politics/kibervoyna-na-rusiya-sreshtu-nato-kakvo-se-sluchva.html", "text": "Официални представители на САЩ и НАТО потвърдиха наличието на съобщения, според които непознати парадирали с това, че разполагат с много лични информации за военните на НАТО, разположени в Литва, Латвия, Естония и Полша.Преди това \"Уолстрийт джърнъл\" беше съобщил, че Русия използва разузнавателна техника, в това число дрони и скрити антени, за да изтегля данни от мобилните телефони на военните. Войници от НАТО са били заговаряни на обществени места от непознати лица с цел да ги сплашват, демонстрирайки пред тях, че знаят много неща за личния им живот. Войниците смятат, че въпросните непозната са били руски агенти.Подривна дейност край границите с Русия\"Има опити за подривна дейност спрямо нашия военен персонал. Но въпреки тези нови хибридни предизвикателства, нашите войници са добре подготвени за мисията си\", е цитиран да казва неназован официален представител на НАТО. Той е уверил, че сигурността на военнослужещите е приоритетен въпрос за Алианса.Много от страните, които осигуряват войници за мисията на НАТО в близост до границите на Русия, са предупредили военнослужещите си да не споделят информации в социалните мрежи, тъй като това би улеснило достъпа до техните данни. В началото на годината Литва успешно блокира предполагаема руска кампания с фалшиви информации, според които германски войници били изнасилили малолетно момиче. Литва е една от страните, които най-интензивно подготвят военните си за предизвикателствата в интернет.\"Да знаеш, че Москва те наблюдава, може да се превърне в тежко психологическо бреме\", казва за ДВ анализаторът от американската фондация German Marshall Fund Бруно Лете. За него тези случаи са доказателство за това, колко активно Русия е интегрирала в стратегията си за сигурност и отбрана и методите за водене на кибервойна. В това отношение НАТО трябва да направи повече, убеден е експертът.Бившият офицер от холандските тайни служби, а сега водещ кибер-анализатор в телекомуникационната компания Verizon Джо Шенуди, оценява сегашната ситуация като много опасна. \"Очевидно е, че Русия изпраща хора, които чрез \"социална манипулация\" на място имат възможност да се доберат до много повече оперативна информация, отколкото ако седяха пред компютрите си някъде в Москва\", посочва той.Сега е ред на НАТОШенуди вижда най-голямата опасност в т.нар. \"Social Engineering\": шпионирането в най-близкото обкръжение на даден човек и умишленото заблуждаване с цел извличането на информация. Въпреки че са обучавани и многократно предупреждавани, и независимо че работят в секретни области, много потребители действат лекомислено - охотно споделят данни за местонахождението си или свалят различни апликации от интернет. \"Така улесняват противника, който може да следи придвижването на части или локациите на провежданите учения, или да се рови в джипиес-координатите и да изпраща фалшиви есемес-съобщения\", разяснява Шенуди. Военнослужещите от НАТО също имат свой личен живот, а \"руснаците ще правят всичко възможно, за да проникнат навсякъде, където могат\", казва още експертът.\"Всичко това се прави вече се прави в Украйна от 2014 година насам\", твърди бившият естонски президент Томас Илвес. Той припомня, че неговата страна е била първата жертва на това, което днес наричаме кибервойна: през 2007 г. предполагаеми  парализираха временно инфраструктурата в столицата Талин. \"Сега е ред на НАТО\", казва Илвес.", "date": "2017.10.08", "title": "Кибервойна на Русия срещу НАТО – какво се случва?"}
{"url": "https://news.bg/int-politics/rahoy-tselostta-na-ispaniya-ne-mozhe-da-e-predmet-na-dogovorki.html", "text": "Испанският премиер Мариано Рахой заяви, че няма да прави компромис със сепаратистките стремежи на властите в Каталуния, предаде Дойче веле.Правителството ще се погрижи за това евентуална декларация за независимост да не доведе до резултат, предупреждава Рахой в интервю за в. \"El Pais\", публикувано днес.Той дори допуска възможността за разпускане на регионалното правителство на Каталуния, ако то не се откаже от намеренията си да отцепи провинцията от Испания.\"Нищо не изключвам\", отговаря Рахой на въпрос дали е възможен такъв вариант.Чл. 155 от испанската конституция позволява на централната власт да разпусне регионалното правителство и за отнеме на Каталуния частичната й автономия.Испанският премиер уверява, че \"ще направи всичко необходимо\" и се надява Каталуния да не поеме по пътя на сепаратизма.\"Идеалният вариант би бил да не се стига до радикални мерки. Властите в Каталуния все още имат възможност да предотвратят нуждата от твърда реакция от страна на централното правителство в Мадрид.\" - посочва Рахой.Той е категоричен, че \"целостта на страната не е предмет на сделка\" и Мадрид няма да води преговори на фона на заплахи.По думите на испанския премиер, докато не приключи кризата, в Каталуния ще останат 4000 полицаи, командировани от централните власти.Той изключва вариантите за посредничество, както и за предсрочни избори.", "date": "2017.10.08", "title": "Рахой: Целостта на Испания не може да е предмет на договорки"}
{"url": "https://news.bg/bulgaria/zasilvat-kontrola-pri-izpitite-po-kormuvane.html", "text": "Министерството на транспорта на транспорта има намерение да засили контрола при провеждането на практическата част от шофьорските изпити, заяви пред БНР заместник-министърът на транспорта Ангел Попов. Решението се подкрепя от браншовите организации.Попов съобщи, че от август миналата година, когато бяха въведени т. нар. \"бели стаи\" за теоретичната част на изпита, броят на желаещите да вземат книжка е намалял с 15 на сто.\"Ще ви кажа една много интересна тенденция, че вече българските книжки не се търсят, търсят се гръцките книжки.\" - каза още зам.-министърът.За да се преодолее проблемът с водачите на пътя, които вече са получили неправомерно книжки, ще бъдат прегледани масивите за завършено средно образование.\"Много случаи е имало, когато кандидат се явявал с неизправно свидетелство за завършено образование и ние ще се опитаме да проверим един голям контингент. Изключително негативен социален ефект може да се появи, ако много голям брой шофьори са опитали по този начин, но ние работим в тази посока.\" - увери Ангел Попов.", "date": "2017.10.08", "title": "Засилват контрола при изпитите по кормуване"}
{"url": "https://news.bg/bulgaria/loshoto-vreme-blokira-patya-za-vitosha.html", "text": "Заради лошото време днес часове наред беше затворен пътят за Витоша, предаде bTV.Паднали клони блокираха трасето между Дралевци и хижа Алеко, а екипи на общината разчистваха терена през целия ден.Заради акцията полицията ограничи преминаването към планината. Всички автомобили бяха спирани още от Драгалевския манастир.Десетки столичани останаха блокирани за часове. Образува се колона от автомобили, което изнерви шофьорите.В късния следобед клоните бяха разчистени и пътят беше отворен за движение.", "date": "2017.10.08", "title": "Лошото време блокира пътя за Витоша"}
{"url": "https://news.bg/disasters/golyam-pozhar-na-stroitelen-pazar-v-moskva.html", "text": "Голям пожар избухна на строителен пазар в Москва, предаде агенция \"Новости\".Огънят е пламнал в търговския център \"Синдика\" и е застрашил площ от 55 хиляди квадратни метра. Пожарът е обхванал 3000 квадратни метра.Евакуирани са 3000 души. Няма пострадали.Съобщава се, че на около 300 квадратни метра има разрушения.", "date": "2017.10.08", "title": "Голям пожар на строителен пазар в Москва"}
{"url": "https://news.bg/politics/ekaterina-zaharieva-pristigna-vav-varshava-za-uchastie-v-sreshtata-na-b-9.html", "text": "Министърът на външните работи Екатерина Захариева пристигна във Варшава, съобщиха от Министерството на външните работи.В Полша тя ще участва в среща на външните министри на държавите от Източния фланг на НАТО: България, Естония, Латвия, Литва, Полша, Румъния, Словакия, Унгария и Чехия. Форматът е известен и като Букурещ - Б 9.Основната цел на срещата е съюзниците от Източния фланг да консолидират позиции за по-ефективно участие при взимане на решения в НАТО и ЕС. Министрите ще обсъдят подготовката за срещата на най-високо равнище на НАТО през 2018 г. и изпълнението на решенията от Срещата на върха във Варшава през 2016 г.Сред другите акценти на дискусията ще бъдат предизвикателствата пред сигурността, включително Общата политика за сигурност и отбрана (CSDP) на ЕС.До момента са проведени две срещи на Б 9. Първата е на равнище държавни и правителствени ръководители през ноември 2015 г., а след това и на равнище министри на външните работи през ноември 2016 г.По време на визитата си във Варшава Екатерина Захариева ще проведе и среща с полския си колега Витолд Вашчиковски. Освен въпроси от областта на двустранните отношения, двамата първи дипломати ще обсъдят теми от сферата на регионалното сътрудничество и предстоящото българско председателство на Съвета на ЕС.", "date": "2017.10.08", "title": "Екатерина Захариева пристигна във Варшава за участие в срещата на Б 9"}
{"url": "https://news.bg/world/boeve-po-tursko-siriyskata-granitsa-mezhdu-dzhihadisti-i-turskite-voenni.html", "text": "На турско-сирийската граница се разразиха сражения между турските военни и джихадистки сили, предадоха информационните агенции.Тази сутрин групировката \"Хаят Тахрир ал Шам\" атакува подразделения на турските строителни войски, заети с премахването на стена, която ограждаше Турция от сирийската провинция Идлиб.Атаката прерасна в ожесточена престрелка.Инцидентът идва ден след като турският президент Реджеп Таип Ердоган обяви плановете на Анкара за започване на настъпление срещу ислямистите в пограничните райони на Сирия.Турция дислоцира по границата артилерия и бронирана техника.Днес турската страна обяви, че съвместно с опозиционната Сирийска свободна армия ще положи усилия за омиротворяване на Идлиб.", "date": "2017.10.08", "title": "Боеве по турско-сирийската граница между джихадисти и турските военни "}
{"url": "https://news.bg/world/osvobodiha-ot-aresta-shofyora-koyto-vrahletya-varhu-peshehodtsi-v-london.html", "text": "Лондонската полиция съобщи, че 47-годишният шофьор, който връхлетя с колата си сред пешеходци край природонаучния музей в британската столица, е освободен от ареста, предаде Би Би Си.Мъжът, чието име не се разкрива, е заподозрян за опасно шофиране, а разследването срещу него продължава.Припомняме, в събота в района Южен Кенсингтън, черна тойота връхлетя върху пешеходци и рани 11 души, които получиха различни по тежест травми. Деветима от тях бяха хоспитализирани, без опасност за живота. Повечето от тях вече са изписани.Според полицията, инцидентът не е свързан с тероризъм.Издирват се свидетели на произшествието.", "date": "2017.10.08", "title": "Освободиха от ареста шофьора, който връхлетя върху пешеходци в Лондон"}
{"url": "https://news.bg/bulgaria/samolet-katsna-izvanredno-na-letishte-sofiya.html", "text": "Пътнически самолет кацна извънредно на летище София тази вечер, предаде bTV.От данни на портала FlightRadar24 става ясно, че най-вероятно самолетът е \"Боинг 737\" на компанията TUI Airlines и е изпълнявал полет от Нюкасъл за Ларнака.По първоначална информация, на втория пилот му е прилошало, поради което лайнерът се е отклонил от курса си и е кацнал у нас.Кацането е осъществено без проблеми. Пътниците са свалени от самолета и са настанени в хотел.", "date": "2017.10.08", "title": "Самолет кацна извънредно на летище София "}
{"url": "https://news.bg/bulgaria/golyam-pozhar-izbuhna-v-burgas-blizo-do-benzinostantsiya.html", "text": "Голям пожар избухна тази вечер в центъра на Бургас, близо до бензиностанция, предаде bTV.В съседство има и поликлиника.Съобщава се, че гори изоставена сграда на ул. \"Иван Богоров\". По информация на БНТ, става дума за помещенията на бившия изтрезвителен център.На мястото са пристигнали 4 противопожарни автомобила с 15 огнеборци.Районът е отцепен. Според полицията, бензиностанцията е обезопасена.Причините за инцидента на този етап не са ясни.Най-вероятно инцидентът е причинен от клошари, обитаващи изоставените помещения.Няма информация за жертви или пострадали хора.", "date": "2017.10.08", "title": "Голям пожар избухна в Бургас, близо до бензиностанция"}
{"url": "https://news.bg/int-politics/stotitsi-hilyadi-v-barselona-skandirat-kataluniya-e-ispaniya.html", "text": "Многохилядно множество от каталунци се събра в центъра на Барселона на протест срещу плановете на местните лидери да откъснат Каталуния от Испания след непризнатия референдум за независимост, предаде Би Би Си.По данни на организаторите, в центъра на града са се стекли над 1 милион души. Местната полиция ги определя на 350 хиляди.Припомняме, 90 на сто от участвалите във вота гласуваха за независимост на испанската провинция. Политическите сили, които подкрепят единството на Испания обаче бойкотираха допитването.Митинги в подкрепа на националното единство се състояха вчера в столицата Мадрид и в други големи градове.Организаторите на днешната акция в Барселона я нарекоха \"митинг на мълчаливото мнозинство\", което е против референдума.Демонстрантите носят испански и каталунски флагове и скандират \"Слава на Испания\", \"Каталуния - това е Испания\", \"Аз съм испанец, испанец, испанец\".Участниците в акцията шестват по улиците, а преминаващите автомобили им отговарят с клаксоните си.Пред Би Би си демонстрантите изразиха недоволството си от начина, по който каталунската телевизия отразява темата. По думите им, днес телевизионните канали вместо митинга са показвали манастира \"Монсерат\".", "date": "2017.10.08", "title": "Стотици хиляди в Барселона скандират „Каталуния е Испания”"}
{"url": "https://news.bg/crime/shofyor-bez-knizhka-udari-patrulkata-koyato-go-presledva.html", "text": "19-годишен шофьор без книжка се удари в патрулка, която го преследва, съобщиха от МВР-Варна. Инцидентът е станал около 11:00 ч. в неделя, 08 октомври 2017 г., на входа на село Генерал Колево, община Вълчи дол.Полицаите поискали да спрат за проверка автомобил \"Опел Астра\". Водачът не спрял на подадения сигнал и е последван от полицейски екип с микробус \"Фиат Ивеко\" в специален режим на движение /пуснат звуков и светлинен сигнал/.В края на селото водачът на лекия автомобил отнема предимство на служебния автомобил \"Фиат Ивеко\" и се блъска в предна дясна врата на микробуса.Полицейската проверка е установила, че водачът е 19-годишен с инициали А. М. Той е от село Пет могили, Шуменско и е неправопособен. За допуснатите нарушения спрямо него ще бъде взето административно отношение, уточниха от МВР.", "date": "2017.10.08", "title": "Шофьор без книжка удари патрулката, която го преследва"}
{"url": "https://news.bg/politics/po-malak-defitsit-v-byudzheta-za-2018-darzhavnite-zaplati-rastat-s-10.html", "text": "Бюджетът за идната година ще бъде с по-малък дефицит от този, който беше планиран, предаде БНТ.Учителските заплати ще продължат да нарастват, предвижда се увеличение и за служителите на МВР, а като цяло растежът на заплащането в бюджетния сектор ще бъде около 10%.Планираните разходи за персонал са с над 700 милиона лева повече в сравнение със сегашния бюджет.По думите на Горанов, за идната година са заложени \"всички тези политики, за които преди шест месеца претендирахме за изпълнителната власт\".\"Обещали сме на Северна България магистрала \"Хемус\" и до пролетта на 2018 г. тя ще бъде завършена като проект до разклона Плевен-Ловеч\", заяви финансовият министър.Той допълни, че сред важните приоритети са социалната политика, подобряването на работата на институциите и премахването на излишната бюрократция.\"Всичко това безспорно дразни и притеснява нашите опоненти, които трябва да намерят смислени аргументи, за да се противопоставят на успешните ни политики\", коментира Горанов.Той отбеляза, че потреблението и доходите в реалния сектор растат и това се оценява от обществото.", "date": "2017.10.08", "title": "По-малък дефицит в бюджета за 2018, държавните заплати растат с 10%"}
{"url": "https://news.bg/regions/poreden-protest-v-zashtita-na-obshtinskata-bolnitsa-vav-vratsa.html", "text": "За пореден ден врачани блокираха за кратко възлов булевард в града си с искане тяхната болница да бъде спасена от фалит, съобщи БНР. Това е най-голямото лечебно заведение в Северозапада.Врачани се опасяват, че ако няма болница, а случаите са спешни, едно пътуване до болница в Монтана или в София може да се окаже фатално. Позицията на протестиращите медици изрази и синдикалният лидер д-р Емил Младенов.Докато не бъде ясно заявено какво е решението, докато не се вземат конкретни мерки, протестите продължават. Тези хора не могат да живеят с 200 лева на месец, дадени на две части. Моите уважения, ако някой може, нека да опита да го направи, заяви д-р Младенов.", "date": "2017.10.08", "title": "Пореден протест в защита на общинската болница във Враца"}
{"url": "https://news.bg/world/arestite-na-opozitsioneri-v-rusiya-prodalzhavat.html", "text": "И днес руската полиция арестува опозиционери в Москва, съобщи Дойче веле.След вчерашната вълна от протести срещу политиката на Владимир Путин и в подкрепа на затворения в ареста Алексей Навални броят на задържаните е близо 300. Руското вътрешно министерство признава за 136 ареста.Днес привърженици на Навални отново излязоха на Манежния площад в руската столица. Според различни данни, полицията е арестувала между 9 и 14 души.Очевидци разказват, че служителите на реда са действали доста грубо.\"Влачиха за косата едно момиче. Фотограф беше съборен на земята, след това го вдигнаха и го вкараха в кола.\" -написа в Twitter блогърът Денис Стяжкин.Същевременно и на Тверския площад са задържани 7 души.", "date": "2017.10.08", "title": "Арестите на опозиционери в Русия продължават "}
{"url": "https://news.bg/crime/preglasuvane-na-izbora-za-predsedatel-na-vas-iska-predstavlyavashtiyat-vss.html", "text": "Да се прегласува изборът на председател на Върховния административен съд (ВАС). Това смята представляващият новия състав на Висшия съдебен съвет (ВСС) Боян Магдалинчев. Пред БНР той поиска да се пристъпи към процедура на прегласуване и ако не събере необходимото мнозинство, което според закона е минимум 17 гласа, се открива нова процедура с нови участници.Припомняме, на 11 септември от предишния състав на Висшия съдебен съвет бе избран Георги Чолаков за председател на Върховния административен съд (ВАС).В новото гласуване да се включат и кандидатите, които са участвали в тази процедура до сега, иска Магдалинчев. Според него процедурата, е разписана в закона по този начин. Със свой указ президентът върна избора на Чолаков на новия състав на ВСС. След указа на президента, ако не постъпи повторно предложение за него, тогава вече може да се пристъпи към нова процедура, уточни представляващият ВСС.Относно определянето на новия състав на ВСС, Магдалинчев обясни, че по Конституция е заложен по-сложен механизъм за конструирането на Съвета. Това не означава непременно противопоставяне по линия на представителството, излъчено от двете различни квоти - от парламентарната и от професионалната квота, смята Магдалинчев. Той беше категоричен, че не се е виждал с никой от ГЕРБ, въпреки че е номинация на партията.\"Не съм се виждал с никой от тях. Не са ме изслушвали никъде. Не са ме викали никъде. Не са се обаждали никъде. Ако има нещо Борисов или Цветанов и ако е нещо официално, като условие за контакт между институциите, съм готов да се срещнем по начините и правилата, които са предвидени. Не е нормално противопоставянето. Нормално е да се води един разумен диалог, без намеса в работата на едната или другата власт\", заяви представляващият ВСС.", "date": "2017.10.08", "title": "Прегласуване на избора за председател на ВАС, иска представляващият ВСС"}
{"url": "https://news.bg/int-politics/na-balkanite-ima-islyamisti-voyuvali-za-idil.html", "text": "На Балканите има между 900 и 1500 войници на ИДИЛ, които са се сражавали на страната на джихадистите, съобщи гръцкият министър на обществения ред Никос Тоскас, цитиран от БНР. Същевременно, в интервю пред гръцките медии, той изрази убеждение, че няма заплаха за терористичен акт в региона.Тоскас отказа да посочи конкретно страните, в които действат екстремистите, но заяви, че в Гърция няма данни за наличието на джихадисти.Властите на страните от Балканите са в пълно сътрудничество и засега няма опасност от терористичен акт, увери гръцкият министър.Медиите допълват информацията, че балкански страни като Гърция и България се използват за транзитен преход на екстремистите. Властите нямат данни за създаване на структурни организации в тези европейски страни, подготвящи или изпращащи бойци към ИДИЛ, съобщават гръцките медии.", "date": "2017.10.08", "title": "На Балканите има ислямисти, воювали за ИДИЛ"}
{"url": "https://news.bg/politics/aviatsiyata-e-pred-prizemyavane-predupredi-shefat-na-proekta-za-nov-iztrebitel.html", "text": "Българската (военна - б.р.) авиация наистина е пред приземяване. В момента тя се крепи единствено и само на плещите на българските пилоти и на инженерно-техническия състав, които удължиха ресурса на самолетите МиГ-29, Су-25, Ан-30, Ми-17. Това коментира главният секретар на президента Димитър Стоянов пред БНР. Стоянов е и бивш ръководител на проекта за избор на нов тип боен самолет и бивш началник на щаба на Военновъздушните сили.Припомняме, преди дни, комисията, която беше създадена в парламента, излезе с предложение към Министерството на отбраната да рестартира проекта. Военният министър Красимир Каракачанов трябва да реши откъде ще тръгне проектът и дали да ускори процеса. Ако процесът не бъде ускорен, България просто няма да има пилоти, които да летят с тези самолети, смята Стоянов.За идеята на военния министър да се ремонтират самолетите, с които разполага армията ни, Стоянов коментира, че МиГ-29, Су-25 са прекрасни самолети, но за времето си, за 80-те години на ХХ-ия век. \"Това е все едно да ремонтираме Правец 82 и да работим в съвременните дни с него. Едва ли може да движи Уиндоус, едва ли може да качи съвременния пакет. По същия начин и тези самолети\", каза Стоянов.Да, те имат своите способности, своите възможности, но на нивото от 80-те години. Няма самолет в западна държава, който да не е модернизиран повече от 30 години. Това е абсурдно. Да, трябва да се ремонтират самолетите с цел запазване на способностите, макар и минимални, с които разполагаме, до идването на нов изтребител. За съжаление, процедурата беше върната в изходна позиция.Димитър Стоянов отхвърли обвиненията срещу президента в лобизъм по отношение на избора на изтребител. Той припомни, че на 13 май 2014-а година генерал Радев като командир на ВВС описва в свое становище какво представляват самолетите \"Юрофайтър\".В заключителната част на това становище той предлага, с цел осигуряване на равнопоставеност на всички страни-участници в този конкурс. Радев предлага да бъдат проведени такива срещи освен с италианската страна, тъй като \"Юрофайтър\" е производство на Италия, да бъдат проведени такива срещи и с Швеция, и със САЩ, и с Португалия. Тази информация е спестена, заяви Стоянов.По думите му, месец по-късно ген. Радев пише т.нар. опорни точки. Към тях в това писмо е добавено и мнение за самолетите \"Грипен\". Първата част е положителната страна, а втората част - съответно недостатъците, които имат тези самолети. Едва ли човек, който лобира и е потупван по рамото с 5 млн. лв., би си позволил да посочи тези отрицателни страни на самолетите \"Грипен\".Според президентския секретар, зам.-председателят на ГЕРБ и председател на парламентарната група на партията в НС Цветан Цветанов е свикнал да дава едни предварителни \"присъди\".Предварителните \"присъди\" бяха произнесени още преди да се запознаят с цялостната документация. Членовете на комисията така и не можаха да разберат за какво става въпрос въобще с работата на експертната група, с тези документи. Те работиха изборно, вадиха части от документи и ги представяха с една единствена цел - да бъде изопачена истината, да бъде показано и затвърдено някакво негативно отношение към президента Радев. Това бяха неща, предварително подготвени, и бяха спуснати като опорни точки.", "date": "2017.10.08", "title": "Авиацията е пред приземяване, предупреди шефът на проекта за нов изтребител"}
{"url": "https://news.bg/world/zadarzhaha-rapar-za-iznasilvane-na-zhena.html", "text": "Полицията е задържала американския рапър Nelly по подозрение за изнасилване на жена. Това съобщават от TMZ.Жената твърди, че е била изнасилена във Вашингтон в автобуса на рапъра, с който той е пътувал по време на своето турне.Според предполагаемата жертва тя е била изнасилена от рапъра Nelly.Също така се съобщава, че скоро след задържането музикантът е бил освободен от ареста.На свой ред самият рапър заяви, че е \"абсолютно невинен\" и нарече изявленията на жената \"фалшиви \".Nelly вярва, че след като се проучат всички факти, той ще бъде напълно оправдан.", "date": "2017.10.08", "title": "Задържаха рапър за изнасилване на жена"}
{"url": "https://news.bg/world/uraganat-neyt-dostigna-do-sasht.html", "text": "Ураганът Нейт е достигнал до крайбрежието на САЩ, съобщи АП. Агенцията се позовава на Националния център за ураганите.Има съобщения за силни ветрове в щатите Луизиана, Мисисипи, Алабама и Флорида.Окото на урагана е близо но Нови Орлеан в района на Мексиканския залив. Ветровете са от 145 км/ч или първа категория.", "date": "2017.10.08", "title": "Ураганът Нейт достигна до САЩ"}
{"url": "https://news.bg/world/streletsat-ot-las-vegas-pravil-plan-na-strelbata.html", "text": "Ръкописната бележка в хотелската стая на Стивън Падок съдържа изчисления, отнасящи се до разстоянието и траекторията от прозореца от 32-ия етаж, до тълпата на концерта, съобщи Си Ен Ен.В стаята беше открита бележка, съдържаща само номера. Тези числа са значими за стрелеца. Както програмата на CBS News - \"60 минути\", съобщи за пръв път, че бележката съдържа ръкописни изчисления на Стивън Падок.Бележката беше открита в хотелския апартамент в комплекса Mandalay Bay Resort and Casino сред 23 огнестрелни оръжия, боеприпаси и мъртвото тяло на убиеца. Падок се е самоубил, съобщиха властите.Преди това той уби 58 души и рани близо 500 души.", "date": "2017.10.08", "title": "Стрелецът от Лас Вегас правил план на стрелбата"}
{"url": "https://news.bg/world/vatreshniyat-ministar-na-avstriya-katastrofira.html", "text": "Най-малко четирима души са ранени при катастрофа с кортежа на вътрешния министър на Австрия Волфган Соботка, съобщава \"Кронен цайтунг\".Властите разследват причината за инцидента. Водачът, предизвикал катастрофата, не е бил пиян и е шофирал с 45 км/ч.Самият вътрешен министър не е пострадал. Ранени са били бойци от спецподразделението \"Кобра\" и двама граждани.Ранените са били настанени в болница.", "date": "2017.10.08", "title": "Вътрешният министър на Австрия катастрофира"}
{"url": "https://news.bg/world/za-usd75000-prodadoha-motorna-lodka-na-dzhon-kenedi.html", "text": "Моторна лодка, принадлежаща на 35-ия президент на САЩ Джон Кенеди, беше продадена за $75000, съобщава АП.Става дума за петметрова лодка от махагон, наречена Restofus. Тя се оценяваше за $ 100 000-150000, но купувачи не се намериха. Новият собственик иска да остане анонимен.Лодката, произведен през 1961 г., първоначално е принадлежала на бащата на бъдещия президент - Джоузеф Кенеди. После отишла при Джон Ф. Кенеди. След убийството на държавния глава през 1963 г., лодката е била наследена от брат му Едуард.На търга бяха продадени и бански костюми на президентското семейство.", "date": "2017.10.08", "title": "За $75000 продадоха моторна лодка на Джон Кенеди"}
{"url": "https://news.bg/world/tramp-iran-finansira-severna-koreya.html", "text": "Иран финансира Северна Корея. Това заяви в интервю за телевизия TBN президентът на САЩ Доналд Тръмп.Според него това става чрез незаконни търговски операции. От друга страна Техеран нарушава и договореностите по ядрена сделка с режима на аятоласите.Обвиненията на Тръмо идват дни преди да се обяви позицията на Белия дом по иранската ядрена сделка.В. \"Вашингтон пост\" посочи, че дни Доналд Тръмп ще обяви, че САЩ се оттеглят от ядрената сделка с Иран.Мотивът е, че тя застрашава националните интереси на САЩ.", "date": "2017.10.08", "title": "Тръмп: Иран финансира Северна Корея"}
{"url": "https://news.bg/regions/padnali-darveta-na-vitinya.html", "text": "Ограничено е движението по път III-1001 Витиня - Долно Камарци, поради паднали дървета.За това предупреждават от АПИ.Оттам отбелязват, че е ограничено движението на всички автомобили през проход Троянски /път II-35 Троян - Кърнаре/, поради влошаване на метеорологичните условия и паднали дървета.Затворен за преминаване остава прохода Петрохан. Разчистват се паднали дървета.", "date": "2017.10.08", "title": "Паднали дървета на Витиня"}
{"url": "https://news.bg/politics/chastichni-mestni-izbori-se-provezhdat-v-10-naseleni-mesta-u-nas.html", "text": "Частични местни избори се провеждат в 10 населени места у нас. Жителите на шуменското Цани Гинчево, на варненската община Вълчи дол и село Попович в община Бяла, както и кметство Генерал Киселово, кмет на кметство в Чукарка и Скалак - Бургаско, врачанските села Нивянин и Ракево, плевенското село Чухаче, в пернишкия град Трън, става ясно от информацията, публикувана на сайта на Централната избирателна комисия (ЦИК).В руенското село Скалак (Бургаско) има само един кандидат. Той ще бъде избран дори само един от близо 500-те жители на селото, гласува за него. Това каза Тодор Тодоров, председател на Общинската избирателна комисия в Руен пред БНР.Четирима са кандидатите за кмет на айтоското село Чукарка, където живеят почти 500 души. Това съобщи Ивайла Гаджерукова, председател на общинската избирателна комисия в Айтос. \"Всички кандидати са представители на партии, няма издигнати от инициативни комитети. Очакваме, че ще има балотаж, но още не се знае. Няма подадени жалби, обстановката е спокойна\", допълни Гаджерукова.Изборният ден започна в 7 часа и ще продължи до 20, освен ако пред урните няма още желаещи да гласуват. Тогава изборният ден ще бъде удължен до 21 часа.8659 са жителите на община Вълчи дол, Варненска област, които имат право на глас на частичните местни избори днес. Кандидатите за кмет са двама. 25 са секционните избирателни комисии в 22-те населени места в общината, има и една подвижна секция, за която са заявили желание за гласуване 22-ма души.Освен във Вълчи дол, частични местни избори се провеждат и в село Генерал Киселово от същата община, където има 502 гласоподаватели и една секция. Кандидатите са двама.Избори за кмет ще има и в село Попович, община Бяла, където гласоподавателите са 375 души. Кандидатите там са трима.Частични избори за кмет се провеждат в община Трън. Броят на избирателите е 3620. Четирима кандидати ще си оспорват овакантеното след оставката на Станислав Николов кметско място в крайграничната община. Двама от тях са издигнати от политически партии, останалите двама са независими кандидати, издигнати от инициативни комитети.Хората ще гласуват в 21 избирателни секции, като повечето от секциите по селата са сборни. В тях ще гласуват жителите на по няколко населени места. Сформирана е и подвижна избирателна секция, в която ще гласуват хора с физически увреждания, чието здравословно състояние не позволява да бъдат придвижени до съответната СИК. Изборният ден ще продължи до 20 часа.В село Цани Гинчево има една секция и тя ще бъде охранявана от униформени служители. По време на изборите полицейските служители ще бъдат разположени вън от секциите, като няма да допускат лица с поведение накърняващо добрите нрави, както и въоръжени и носещи предмети опасни за живота и здравето на гражданите, информират от полицията.При необходимост и след постъпило искане от страна на председателя на секционната избирателна комисия служителите на МВР могат да окажат съдействие за възстановяване на реда в секцията, гласи предварителната информация за вота в шуменското село Цани Гинчево.", "date": "2017.10.08", "title": "Частични местни избори се провеждат в 10 населени места у нас"}
{"url": "https://news.bg/world/v-ispaniya-hvanaha-4-t-kokain.html", "text": "Полицията в Испания е задържала близо 4 т. кокаин. Това съобщиха от вътрешното ведомство.Дрогата е транспортирана с кораб. Тя е била скрита в каюта под кухнята.Заловеното количество е едно от най-големите в историята на страната.Задържани са седмина души.", "date": "2017.10.08", "title": "В Испания хванаха 4 т. кокаин"}
{"url": "https://news.bg/world/razpoznaha-atentatora-sreshtu-kralskiya-dvorets-v-dzheda.html", "text": "28-годишният Мансур ал Амри е идентифициран като нападателят срещу двореца на саудитския крал в столицата Джеда.Това съобщава националната агенция на страната. .Понастоящем разследването е в ход. Властите съобщиха, че нападателят е бил убит, но двама офицери по сигурността са били убити, а други трима са били ранени.Нападателят е имал автомат \"Калашников\" и три коктейла \"Молотов\".От вътрешното министерство на Саудитска Арабия потвърдиха информацията за опита за атентат срещу двореца на крал Салман бин Абдул Азиз ал Сауд в Джеда.Инцидентът е станал в събота около 15.15 местно време. До западната порта на двореца дошъл един човек с кола Hyundai и започнал да стреля.По-рано \"Ал Джазира\" съобщи, позовавайки се на изявление на американското посолство в Саудитска Арабия, че кралските пазачи са предотвратили нападение срещу двореца в Джеда.", "date": "2017.10.08", "title": "Разпознаха атентатора срещу кралския дворец в Джеда"}
{"url": "https://news.bg/world/tramp-namekna-za-lekarstvoto-sreshtu-severna-koreya.html", "text": "\"Само едно нещо ще подейства\" на Северна Корея. Това смята президентът на САЩ Доналд Тръмп.Той не пропусна да отбележи, че предишните администрации в Белия дом са разговаряли с Пхенян без резултат, предаде Ройтерс.Президентите и техните администрации разговаряха 25 години със Северна Корея, споразумения бяха направени и огромни суми пари бяха платени, написа в \"Туитър\" Доналд Тръмп.Той не пропусна да уточни: Това не подейства, споразуменията бяха нарушавани, преди да изсъхне мастилото, направиха на глупаци САЩ, преговарящите. Съжалявам, но само едно нещо ще подейства!.Президентът на САЩ не разкрива какво има предвид. Преди той е казвал, че САЩ \"изцяло ще унищожат\" Северна Корея като акт на самоотбрана срещу ядрените амбиции на комунистическия режим в Пхенян", "date": "2017.10.08", "title": "Тръмп намекна за лекарството срещу Северна Корея"}
{"url": "https://news.bg/regions/zatvoreni-sa-prohodite-petrohan-i-troyan-karnare.html", "text": "Валежите и ниските температури усложниха движението в някои части на страната през последното денонощие, съобщиха от АПИ.Заради паднали дървета остават затворени за всички видове моторни превозни средства проходите Петрохан и Троян - Кърнаре. Листата не са паднали и тежкият сняг ги прекършва.Пътноподдържащите фирми са на разположение и настилките са почистени, но затрудненията са от множеството пречупени и продължаващи да падат дървета, съобщи на брифинг на Троянския проход председателят на Управителния съвет на Агенция \"Пътна инфраструктура\" инж. Дончо Атанасов.Той е на инспекция на фирмите по старопланинските проходи. \"Петрохан\" е затворен от село Гинци до село Бързия. Обходният маршрут е през Искърското дефиле. Поради паднали дървета е ограничено преминаването и по пътя Шипково - Рибарица.Затворени за движение са и пътищата Шипково - Рибарица и Витиня - Горно Камарци. Шофьорите трябва да се движат с повишено внимание по пътищата София - Своге в Искърското дефиле и по пътя Витиня - Елешница.Работят всички други проходи, включително Витиня, Шипка Хаинбоаз - всички старопланински проходи, с изключение на тези два, които са и най-високите. Автомобили не могат да преминават и през проходите Върбишки и Златишки.От АПИ съветват шофьорите да карат със съобразена скорост и предупреждават водачите да тръгват на път оборудвали автомобилите си със зимни гуми.В неделя сутринта столичният кмет Йорданка Фандъкова написа във Фейсбук, че пътят Драгалевци - Алеко във Витоша се почиства от снега и се опесъчава.\"Четири екипа на дирекция \"Аварина помощ и превенция\" разчистват паднали на пътното платно клони и дървета до Златни мостове и Алеко. До извършване на почистването временно е съкратен маршрута на автобусна линия 63, която се движи до спирка \"Бялата чешма\", информира чрез социалните мрежи столичният кмет.Малко по-късно от АПИ съобщиха, че е ограничено движението по път III-1001 Витиня - Горно Камарци, поради паднали дървета на пътното платно.Пожарникари от Трън, Перник и Брезник работиха по отстраняване на паднали след снеговалеж дървета и клони, затрудняващи достъпа до селата Мрамор, Ерол, Кожинци, Велиново, Горочевци и местността Секирица. Към 4.30 часа тази сутрин участъците са разчистени и пътищата в община Трън вече са проходими.Оранжев код за обилни валежи и силен вятър е в сила за днес в 6 области на страната, съобщиха от Националния институт по метеорология и хидрология към БАН. Предупреждението за опасни явления важи за областите Русе, Разград, Шумен, Варна, Силистра и Добрич. Там валежите ще бъдат по-интензивни до обяд.Жълт код за силен вятър е обявен в областите Благоевград, Пазарджик, Смолян, Пловдив, Кърджали, Хасково, Стара Загора, Велико Търново, Търговище, Сливен, Ямбол и Бургас.", "date": "2017.10.08", "title": "Затворени са проходите Петрохан и Троян-Кърнаре"}
{"url": "https://news.bg/politics/spored-doncheva-gerb-podhozhda-hashlashki-kam-vlastta.html", "text": "Към властта в третия си мандат ГЕРБ подхожда хашлашки и самомнително и от позицията на хора, които няма начин нещата да не им станат. Това коментира в ефира на Нова телевизия лидерът на Движение 21 Татяна Дончева. Тя бе категорична, че се предявяват все по-нагли претенции, държат се по начин, който е недопустим.Относно роднинските назначения на ГЕРБ Дончева констатира, че това е проблем на ГЕРБ не от сега, но хубаво е, че сега има чуваемост.Има нещо, което народът нарича дебелоочие - властта не е, за да си набутате децата в най-атрактивните бордове на директори, от което те нищо не разбират и реално нищо няма да работят, освен да се подписват на ведомост. Тя бе категорична, че ГЕРБ има реално най-голямо внимание в енергетиката.\"След като те набутаха един счетоводител на детска градина да управлява АЕЦ Козлодуй - какво си говорим. След като са набутали дансаджии да управляват топлоцентрали - тук има преплетени милиционери, служби и партийни активисти, захлебени са всички, захлебени са със сделки, затова се разчита, че ще мълчат\", коментира Дончева. Лидерът на Движение 21 бе категорична, че за разлика от ГЕРБ, БСП от началото на 90-те години не е монополист на кадровия потенциал.Относно скандала около Антон Тодоров, Дончева посочи, че е научила за него преди няколко години, когато са започнали да излизат книгите му. \"За да започнат да излизат такива книги на човек, който няма преди това биографията на писател, трябва някой да му поръча\", коментира Дончева и визира книгата - \"Шайката Бойко, Росен, Цецо и др.\"\"Не знам защо ПП ГЕРБ в третия си мандат с толкова много опит използва Антон Тодоров за лице. Пиарите на ГЕРБ и ръководителите на ГЕРБ, са решили, че това трябва да бъдат новите им лица - по-малко знаещи, по-агресивни\".По думите й вместо в третия си мандат ГЕРБ да са овладени, разумни, да имат експертиза в много по-голяма степен, те се връщат във времето на ранното СДС и БСП от 90-те години, когато да се нанесе обида на събеседника е върха на политиката. Освен това Дончева бе категорична, че на възлови и най-високи управленски позиции се допускат хора без експертиза.\"Ако една политическа партия използва персони, които започват да дразнят масовия човек с поведението, с арогантността си, с езика си, когато се натрупат случки, които обикновения човек го вбесяват - прояви на несправедливост - това винаги има последици в следващите избори\", категорична бе Дончева.Относно войната на държавата срещу \"Емко\", Дончева бе категорична, че министърът (на икономиката Емил Караниколов - б.р.) е оставил тези хора без договори, без заплащане за изпълнените договори, наредил е на държавната фирма \"Кинтекс\" да развали тези договори, независимо че са били изпълнени, предадени с протоколи и почти фактурирани.Дончева заподозря, че от ГЕРБ искат да откраднат за частни нужди \"Дунарит\" и всички оръжейни поръчки за следващите години, които по техните представи щели да им носят много пари. \"Става дума за 3-4 хиляди души и тяхната работа и за поръчки от 300 -400 млн. лв. може би към милиард\", коментира Дончева.На въпрос за това гласна или негласна е войната с президента, Дончева посочи, че темата с Грипените е важна, геополитическа. \"Тези хора имат такова разбиране за политика - гербаджиите - те са агресивни хора, не признават друг човек, даже не искат да го използват като капацитет\", коментира тя.", "date": "2017.10.08", "title": "Според Дончева ГЕРБ подхожда хашлашки към властта"}
{"url": "https://news.bg/bulgaria/pravata-na-digitalniya-grazhdanin-i-digitalniya-politik-sa-na-dneven-red.html", "text": "Дигиталната комуникация дава възможности за самообучение и авторефлексия.Това каза в интервю за News.bg проф. Иванка Мавродиева, преподавател по реторика, бизнескомуникация в Софийския университет \"Св. Климент Охридски\" и председател на Института по реторика и комуникации, съорганизатор на провелата се 4-та международна научна конференция ESTIDIA, събрала над 150 учени от 25 държави от три континента.\"Дигиталната комуникация променя нагласите на хората, вече се изисква те да бъдат по-организирани, по-отворени, да приемат критики, да има рефлексия за промяна, да се обучават постоянно и да се самообучават\", посочи проф. Мавродиева. Така възникването на социалните мрежи, достигането до Web 2.0 (б.р Термин въведен от Тим О´Райли през 2005 г.) отразява радикалната промяна в комуникацията в резултат на дигитализацията.Първата промяна е свързана с лесния достъп - всеки може да поддържа платформа. \"Хората отказват да бъдат само потребители, те искат да споделят и да създават съдържание. Комуникацията се промени в посока интерактивност.Цялостната промяна рефлектира в много области от живота\", обясни проф. Мавродиева. Така в политиката вече става дума за правата на дигиталния гражданин и дигиталния политик. В образованието за дигитализация на ресурси: електронни платформи, бърз достъп до тях.\"Вече можеш да правиш кариера през бизнес социалната мрежа LinkedIn. LinkedIn повлия върху начина на търсене на работа през членство в бизнес групи. Има желание да бъдеш популярен или да имаш огромен списък с приятели във Facebook. Или твърде много да се показваш чрез снимки в Instagram. Или да отчиташ колко последователи в Twitter имаш. Всичко нова са свидетелства за тази промяна.Докато преди медиите разпространяваха информация и имаха доминиращо влияние, сега се позовават на Twitter или Facebook\", изтъкна проф. Мавродиева. \"Всички тези промени в начина на комуникация бяха обект на научните доклади на колеги от 25 страни от три континента\", посочи още проф. Мавродиева..", "date": "2017.10.08", "title": "Правата на дигиталния гражданин и дигиталния политик са на дневен ред"}
{"url": "https://news.bg/interviews/digitalnata-komunikatsiya-dava-vazmozhnosti-za-samoobuchenie-i-avtorefleksiya.html", "text": "Проф. Иванка Мавродиева, преподавател във Философски факултет на Софийския университет и председател на Института по реторика и комуникации, съорганизатор на провелата се 4-та международна научна конференция ESTIDIA \"Диалог без граници: Стратегии на междуличностната и междугруповата комуникация\"Проф. Мавродиева, как дигитализацията промени комуникациите в последните години?Възникването на социалните мрежи, достигането до Web 2.0 (б.р термин въведен от Тим О´Райли през 2005 г.) отразява радикалната промяна в комуникацията в резултат на дигитализацията. Първата промяна е свързана с лесния достъп - всеки може да поддържа платформа. Хората отказват да бъдат само потребители, те искат да споделят и да създават съдържание. Комуникацията се промени в посока интерактивност. Цялостната промяна рефлектира в много области от живота. В политиката говорим за дигиталния гражданин и дигиталния политик. В образованието за дигитализация на ресурси: електронни платформи, бърз достъп до тях. Вече можеш да правиш кариера през бизнес социалната мрежа LinkedIn. LinkedIn повлия върху начина на търсене на работа през членство в бизнес групи. Има желание да бъдеш популярен или да имаш огромен списък с приятели във Facebook. Или твърде много да се показваш чрез снимки в Instagram. Или да отчиташ колко последователи в Twitter имаш. Всичко нова са свидетелства за тази промяна. Докато преди медиите разпространяваха информация и имаха доминиращо влияние, сега се позовават на Twitter или Facebook. Има журналисти блогъри.Всички тези промени в начина на комуникация бяха обект на научните доклади на колеги от 25 страни от три континента. Имаше доклади за това как можем да се само обучаваме през платформите на MOOCs, на Coursera, Edmodo, Moodle. Студентът вече не стои постоянно на банката в университетската аудитория или в библиотеката. Той ползва електронни ресурси от виртуални библиотеки. Преподавателят вече не е единственият източник на знание. Той оценява, той направлява, той обаче има важна роля да координира процеса на обучение в университетска среда. В докладите на 100-те участника в конференцията бе поставен фокус върху това, как не просто да има лесен достъп до информация, но да има систематизирана и подредена информация. Тази информация да достига до съответния потребител или група потребители.Дигиталната комуникация променя нагласите на хората, вече се изисква те да бъдат по-организирани, по-отворени, да приемат критики, да има рефлексия за промяна, да се обучават постоянно и да се самообучават. Политикът вече не е недостижим. Той има собствен профил в поне една социална мрежа, той комуникира, праща свои съобщения. Позоваванията са вече не са само на официални прессъобщения или брифинги, а и на публикуваното във Facebook. Това бе представено като резултати от изследвания от представителите на университети от Канада, България, Румъния, Полша, Италия. Тоест дигитализацията и интернет имат влияние на глобално равнище. От Корея също имаше интересен доклад за това как се променя телевизията и промяната в отношенията медии - ПР. Журналистът вече трябва да има комплексни знания и умения от няколко сфери.Четири научни работилници или уоркшопа на различни теми? Имахме цяла секция, посветена на дигитализацията и комуникацията в социалните мрежи. Два поредни дни учени от различни държави дискутираха промените в комуникацията в интернет. Блоговете на италианските емигранти в Америка, блоговете в Италия, Канада. Блоговете се трансформират в дигитална конкурентна среда. Блоговете, които все още не се назовават дали са социална медия, но категорично не са социална мрежа, са във вътрешна конкуренция. Блоговете са в конкуренция с Facebook, Tweitter, Itagram и с други социални мрежи, а защо не и в коопериране при реализиране на дадени кампании? В докладите бе представена промяната в самите социални мрежи. Facebook се използва за цели кампании в маркетинга, за изграждане на персонален, корпоративен, национален бранд, а и на бранд на ЕС.Докладчиците говориха за това какъв начин се изграждат клъстери, колко формално комуникираме при т. нар. \"зелен\" ПР и корпоративната социална отговорност? Върху тези теми бе поставен фокусът през втория ден на конференцията. Дигитализацията променя и продължава да променя начин на мислене, бизнес отношения, поведение, политика, образование, медии. Необходими са постоянни изследвания, защото трябва своевременно да се улавят явленията и процесите и доколко явленията са устойчиви. Да се установява до каква степен ние сме променени. Имаше и такъв тип доклади за информационната зависимост, за информационното благополучие. Поставен бе акцент върху това къде е границата между личното и публичното.Какъв е българският принос? Българският принос в 30-те представители на седем български университета, е фактът, че Софийският университет и по-специално Философски факултет се представиха като инициатор, съорганизатор на тази конференция. Целта е за да се съизмерят постиженията в научните изследвания на европейско, а и на световно равнище, извън границите. Това е мотото на конференцията - диалог без граници, диалог между учени от различни университети. Именно това са четирите основни фокуса - дигитализация, промяна в комуникацията и медиите, в образованието и политическата комуникация. И установяване на нови тенденции.Традиционно силно румънско представителство на ESTIDIA - близко или далеч сме българите? Учените от различни румънски университети от години правят изследвания и прилагат нови и традиционни методи, те успешно правят приложна наука. Те изучават медиите, политическата комуникация, социалните мрежи. Имаше представители на Холандия, които също се ориентират към научни проекти и обединяване на изследователи в научни мрежи. Вече се създават международни екипи от учени, които правят постоянно интердисциплинарни изследвания в няколко области. Тези учени от различни държави,у университети и генерации са прагматични, кооперативни и много активни, те умеят да правят изследвания при използване на ефективни методики. Творчески научни работилници доказват, че в рамките на конференцията са работещ формат, тъй като по време на дискусиите ученият не просто представя презентацията и дава отговори на въпроси. В тях се дискутира и се очертават нови научни полета.Икономика 4.0 - как е възможна у нас?Възможна е, но се изисква висока дигитална компетентност, а не само дигитална грамотност. Философският факултет на Софийския университет организира такъв тип обучение за хора на възрастни над 65 години. Няма възрастова граница - да не можеш да се научиш на нещо ново и полезно. Философският факултет организира курсове, има следдипломна квалификация. Това са добри практики в посока развитие на подобен тип икономика. Не да спреш да учиш, а да продължиш да се развиваш, да си активен. Така се показва високото качество на българската наука в контекста на световната наука.Какво е бъдещето на ESTIDIA като общност на учени?Освен конференции, комуникация в социалните мрежи, чести срещи в уъркшопи, виртуални конференции, сътрудничество с Института по реторика и комуникации и с нови звена. Това е четвърта конференция. Предишните се проведоха в Бари, в Брашов, Констанца, имаше такава и в Барселона. Науката излиза от тясното домашно пространство. Тя е в пространството - \"space\", а не в конкретното място - \"place\" - буквално и метафорично казано.", "date": "2017.10.08", "title": "Дигиталната комуникация дава възможности за самообучение и авторефлексия"}
{"url": "https://news.bg/society/prazni-stolove-podrezhdat-zhurnalisti-pred-ms.html", "text": "От Асоциацията на европейските журналисти - България призоваха медийната гилдия на протест в сряда пред Министерски съвет. Протестът се организира с призива \"По-добре празни столове, отколкото празни въпроси\" и е по повод скандалите, които избухнаха след участията на депутата от ГЕРБ Антон Тодоров и вицепремиера Валери Симеонов в петък по Нова телевизия.Не приемаме ултиматуми! Не на войната срещу медиите!Не ни е страх, че столовете ни ще останат празни и няма да се поддадем на натиска да задаваме празни, удобни въпроси, посочват на фейсбук страницата си от Асоциацията. Подчертава се, че скандалите се случват в навечерието на българското председателство на ЕС, а вчера от пресслужбата на МС бе изпратен и ултиматум - инстанция, представляваща изпълнителната власт. Ултиматуми се връчват преди обявяване на война, посочват журналистите. \"Изпратеното по този начин не може да бъде приемано за лично мнение на Валери Симеонов, а е официална позиция на държавата, която открито застава срещу най-големите медии в страната. Подобен акт е без прецедент в българската история. В нито един период правителството не си е позволявало да дава ултиматуми на медиите в България\", се казва в призива за протест.От АЕЖ призоваха още в петък гилдията да се солидаризира с водещия от Нова телевизия Виктор Николаев, след като към него бяха отправени заплахи от представителите на управляващите.От журналистическата асоциация призоваха ГЕРБ да свали доверието си от депутата Антон Тодоров. \"В случай че политическа партия ГЕРБ не свали незабавно политическото доверие от Тодоров, думите му могат да бъдат приемани като признание, че управляващите оказват натиск върху една от най-големите телевизии в страната и де факто стоят зад оттеглянето на Ани Цолова от предаването \"Здравей, България\", се казва в позицията на АЕЖ.Припомняме, в сутрешния блок на Нова телевизия в петък Антон Тодоров, депутат от ГЕРБ и зам.-председател на парламентарната комисия за борба с корупцията, конфликта на интереси и парламентарната етика заяви в отговор на въпрос към водещия: \"Много силни думи употребявате. Ще ви изядат хляба. Вече изядоха хляба на колежката ви. Тя и тя малко така беше тръгнала в някаква посока, ама виждам, че липсва столчето ѝ\", каза депутатът Тодоров към водещия Николаев.Подобни реплики срещу Николаев бяха отправени по-късно в същото предаване и от вицепремиера Валери Симеонов. Той също спомена празния стол на Ани Цолова и добави, че \"Викторгейт\" се прави лесно.Думите на вицепремиера Валери Симеонов и депутата от ГЕРБ Антон Тодоров по същество представляват опит за цензура, тъй като ясно показват, че \"неудобните\" към управляващите въпроси не само не са желани, но и ще доведат до действия срещу журналиста, който ги задава, пишат от АЕЖ.Изказванията са демонстрация на отношението на управляващите към медиите. Те не искат независими журналисти, които да бъдат коректив на властта, а статисти, които просто да предават посланията на силните на деня, се казва в позицията на асоциацията на журналистите.От АЕЖ припомнят, че думите на Антон Тодоров и на Валери Симеонов идват в контекста на атаката, която евродепутатът Николай Бареков започна срещу различни журналисти и изразяваща се в подаването на бутафорни сигнали срещу тях до правоохранителните институции. \"Това показва, че натискът върху медиите не е изолирано явление, а всекидневна практика на политическата класа, която очевидно цели едно - пълно заглушаване на критичните гласове\", пишат от АЕЖ.", "date": "2017.10.08", "title": "Празни столове подреждат журналисти пред МС"}
{"url": "https://news.bg/regions/otkriha-zagubili-se-lovtsi-v-gorata-kray-selo-byala-reka.html", "text": "80 пожарникари, горски и ловци издирваха загубили се двама авджии в гората край село Бяла река. Участвали са екипи от противопожарни служби във Върбица и Шумен, горски служители, ловци от местната ловна дружинка, съобщи от МВР.Издирването започна по сигнал в дежурната част на РДПБЗН - Шумен, постъпил в 21.44 часа в събота вечерта. Сигналът бил за двама ловци, излезли на излет край село Бяла река и по-късно се загубили в гората. Малко след 03.30 часа в неделя издирването било прекратено заради гъста мъгла и проливен дъжд.Спасителните действия били подновени в ранните сутрешни часове в неделя. На помощ на спасителите се притекли ловци и горски служители. Тази сутрин с издирваните била установена връзка чрез мобилен телефон, те съобщили, че са живи и здрави. Дадени са им указания да не напускат мястото, на което са локализирани.Малко преди 10:30 часа до тях са стигнали спасителните екипи. Мъжете са в добро общо състояние, предстои да им бъде направен медицински преглед.Директорът на Регионалната дирекция \"Пожарна безопасност и защита на населението\" и ръководител на спасителната операция комисар Иван Иванов благодари на всички, отзовали се и оказали помощ при издирването на ловците.", "date": "2017.10.08", "title": "Откриха загубили се ловци в гората край село Бяла река"}
{"url": "https://news.bg/politics/tsvetanov-mlakva-i-ne-spomenava-imeto-na-prezidenta.html", "text": "От партия ГЕРБ са поели ангажимент към премиера Бойко Борисов да ограничат споменаването на името на президента Румен Радев.Това заяви председателят на ПГ на ГЕРБ Цветанов и зам-председател на партията Цветан Цветанов на пресконференция. \"Колкото по-малко споменавам президента - толкова по-добре, поел съм ангажимент за това към Бойко Борисов\", заяви Цветанов.Той увери, че от партията му искат уважение на всяка институция, за сериозно поведение и оценка за институциите, допълни той.Припомняме, на 4 октомври президентът Румен Радев заяви, че поддържа диалог с премиера Бойко Борисов, но съпартийците на премиера \"продължават да безчинстват\".Държавният глава се изрази така, след като сериозна част от  засягаше именно отношенията между президентство - правителство - парламент.През миналата седмица президентът отправи не малко критики към поведението на ПГ на ГЕРБ, включително и . Напрежението между институциите се повиши и , която разглежда процедурата по закупуване на нов изтребител.", "date": "2017.10.08", "title": "Цветанов млъква и не споменава името на президента"}
{"url": "https://news.bg/politics/gerb-ne-iskat-zaedno-s-valeri-simeonov-izvinenie.html", "text": "Вицепремиерът Томислав Дончев заяви на пресконференция на ГЕРБ, че не може да се извинява от името на вицепремиера Валери Симеонов.Той предложи вицепремиерът и председател на НФСБ Валери Симеонов и депутатът от ГЕРБ Антон Тодоров да бъдат поканени отново в Нова телевизия, за да се уточнят кой какво е искал да каже и да се извинят, ако е нужно.Повод за думите му стана участието на Тодоров и на Симеонов в сутрешния блок на Нова телевизия от 6 октомври, когато и двамата гости отправиха заплашителни думи към водещия Виктор Николаев.\"Истинският войн не воюва\", цитира вицепремиерът Томислав Дончев. (Цитатът по Лао Дзъ е \"Истински просветеният никога не воюва\" - б.р.). Според него не бива да се допуска ситуация, в която представители на властта воюват с медии, те трябва да пазят правата и свободите на журналистите, заяви Дончев заяви той по повод скандала със заплахите към журналиста Виктор Николаев и последвалия ултиматум от Валери Симеонов.Относно ултиматума от БСП към ГЕРБ да изчистят роднинските назначения до седмица, Дончев припомни, че \"големият ум коментира идеи, малкият ум коментира хора\".Никога за нито един наш член на каквато и да е позиция, не са правени опити да избяга от закона, заяви Дончев. \"Не ми е минавало през ума да оспорвам правото на опозицията да показва нередности на управлението. Против съм това да си ги измисля\", коментира той.\"Няма нищо лошо в това да се лансират високи професионални стандарти. Неудобно е, когато лансираш такива стандарти, самият ти да не отговаряш на тях\", допълни Дончев.", "date": "2017.10.08", "title": "ГЕРБ не искат заедно с Валери Симеонов извинение"}
{"url": "https://news.bg/bulgaria/astronomicheskata-observatoriya-na-su-otvarya-vrati-za-posetiteli.html", "text": "Астрономическата обсерватория в Борисовата градина отваря врати за любителите на звездното небе от 20 октомври, предаде БНТ.Всеки петък, събота и неделя посетителите ще могат да наблюдават космически обекти и да чуят нещо любопитно за небесните тела,През далечната 1897 г. никой не е предполагал, че днес Астрономическата обсерватория на Софийския университет ще се окаже на територията на огромен осветен град.\"Тъй като се намираме в центъра на София и има сериозно светлинно и прахово замърсяване може да наблюдаваме основно луната, планетите, но все пак и някои по-далечни обекти - звездни купове, галактики.\" - пояснява доц. д-р Евгени Овчаров, ръководител на катедрата по астрономия към СУ \"Св. Климент Охридски\".Посетителите ще могат да наблюдават небето с най-стария телескоп в България - той е на 120 години, на колкото става и обсерваторията.Освен него в обсерваторията има няколко по-нови, съвременни телескопи.Астрономите се надяват тук да бъде върнат и телескопът на Петър Берон, познатият на всички ни от банкнотата от 10 лева.Години наред сградата на обсерваторията, която е паметник на културата, е в занемарено състояние. Преподаватели, студенти и докторанти от катедрата по астрономия, както и ученици от математическата гимназия с упорит труд през почивните дни успяват да я изчистят и обновят.\"Основно с много собствени сили и с помощта на всички тези хора успяхме да започнем един такъв повърхностен ремонт, разбира се, сградите и дворът имат нужда от доста по-сериозни ремонтни дейности и облагородяване. Неща, които се надявам, че ще се случат през следващата година. Имаме няколко индикации за стартиране на няколко проекта свързани именно с това.\" - коментира доц. Овчаров.И докато за посещенията в петък, събота и неделя ще се заплаща такса, кръжокът по астрономия, който се провежда веднъж в месеца, е безплатен.", "date": "2017.10.08", "title": "Астрономическата обсерватория на СУ отваря врати за посетители"}
{"url": "https://news.bg/world/afganistan-minava-na-amerikanski-helikopteri.html", "text": "Афганистан минава на американски хеликоптери. Кабул вече получи от САЩ две машини Блек хоук, съобщава АП.Това е част от програмата на Белия дом за подкрепа на афганистанските сили за отбрана. В нея са включени 150 хеликоптера Блек хоук.Те трябва да заменят руските Ми-17 и Ми-35, които в момента са на служба в афганистанската армия.", "date": "2017.10.08", "title": "Афганистан минава на американски хеликоптери"}
{"url": "https://news.bg/press/sofiyanetsat-veche-kupuva-sas-zaplatata-si-poveche-ot-evropeets-snegat-sabori-darveta-na-petrohan.html", "text": " Софиянецът вече купува със заплатата си повече от европеецСтандартът на живот в София вече е над средноевропейския, което значи, че с доходите си един средностатистически софиянец може да си купи малко повече от средностатистическия гражданин на ЕС. Това съобщи Институтът за пазарна икономика, позовавайки се на последните регионални данни на Евростат за 2015 г.Брутният вътрешен продукт на глава от населението е 102% от средното в ЕС в стандарт на покупателна способност (СПС).От института уточняват, че СПС е имагинерна валута, с една единица от която можеш да си купиш еднакво количество стоки и услуги в различните страни.Снегът събори дървета на \"Петрохан\"Ограничено е движението за всички видове моторни средства през прохода \"Петрохан\", от село Гинци до село Бързия. В участъка са паднали дървета от натрупания по тях мокър сняг, съобщиха от Агенция \"Пътна инфраструктура\".Обходният маршрут е през Искърското дефиле. Целта на предприетото ограничение е опазване живота и здравето на пътуващите и безопасност на движението. Необходимо е шофьорите да карат внимателно и със съобразена скорост, призовават от АПИ.Българин осъден на 10 г. в Гърция за трафик и изнасилванеБългарин беше осъден на 10 години затвор в Гърция за трафик на хора и изнасилване. Подсъдимият беше признат за виновен за това, че държал българка като робиня, системно я пребивал и изнасилвал. Присъстващите в съдебната зала посрещнаха присъдата с ръкопляскания.Всички опити на подсъдимия да представи деянието като недоразумение бяха отхвърлени от съда. Прокуратурата доказа вината на българина за това, че е държал като робиня 26-годишна българка и системно е оказвал насилие върху нея.", "date": "2017.10.08", "title": "Софиянецът вече купува със заплатата си повече от европеец, Снегът събори дървета на \"Петрохан\""}
