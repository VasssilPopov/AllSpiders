{"url": "https://news.bg/world/zhena-se-opita-da-vleze-v-bakingamskiya-dvorets.html", "text": "Жена, която се е опитала да се изкачи на портите на резиденция на британската кралица Елизабет II в Лондон - Бъкингамски дворец, е била задържана от служителите на реда. Това съобщиха на уебсайта си полицията на британската столица.Около 17:40 часа в събота дежурните в Бъкингам забелязали жена да се изкачва по централните портите на двореца. Жената, чиято възраст е на повече от 30 години, е била арестувана, преди да успее да стъпи на територията на двореца, се казва в съобщението.От Сконтланд ярд потвърдиха за инцидента. Оттам уточниха, че нарушителката е задържана по подозрение за незаконно посегателство върху частната собственост.В момента жената е в полицейско управление в централен Лондон.Полицията подчерта, че инцидентът не е свързан с тероризъм.", "date": "2017.10.07", "title": "Жена се опита да влезе в Бъкингамския дворец"}
{"url": "https://news.bg/int-politics/erdogan-e-gotov-da-prati-voyski-v-siriya.html", "text": "Турският президент Тайип Ердоган обяви готовност на Въоръжените сили на страната си да се присъединят към операцията в сирийския град Идлиб, която започна опозиционната Свободна сирийска армия. Това съобщи в събота самият турски президент в ефира на местна телевизия, предаде Интерфакс.\"Ние предприемаме нови стъпки, за да се убедим в безопасността на Идлиб (градът е в северозападна Сирия - б.р.). Сега в Идлиб започна сериозна операция и тя ще бъде продължена\", заяви Ердоган.Турският президент обяви, че към момента няма турски военнослужещи в Идлиб. В края на септември руското военно министерство съобщи, че в резултат на ракетно-авиационния удар на юг от Идлиб са унищожени петима полеви командири и още 32 бунтовници от групировката \"Джабхат-ан-Нусра\".", "date": "2017.10.07", "title": "Ердоган е готов да прати войски в Сирия"}
{"url": "https://news.bg/world/protesti-zalivat-rusiya-na-rozhdeniya-den-na-putin.html", "text": "Масови акции в подкрепа на опозиционера Алексей Навални се провеждат днес в Москва и десетки други руски градове, въпреки арестите и обиските, предаде Би Би Си.Припомняме, Навални беше поставен под административен арест.В социалните мрежи се публикуват съобщения с хаштагове \"#ЗаНавального\" (\"За Навални\" - б. р.).Още преди започването на митингите се появиха поредица от съобщения за арести на опозиционни активисти и обиски в местни щабове на Навални, при които силовите структури са търсели \"екстремистка литература\" и плакати, \"охулващи\" президента Владимир Путин.Протестиращите настояват за освобождаване на Навални, създаване на условия за реална политическа конкуренция в страната, властите да спрат да блокират кандидатирането на Навални за президентския вот и да допускат до участие в избори всички, които са събрали 300 000 подписа.Участниците в групата на Алексей Навални в руската социална мрежа \"ВКонтакте\" се шегуват, че излизат по улиците в деня на пенсионирането на Путин, който навършва 65 години (7 октомври е рожденият му ден - б. р.).Постингите са и намек за предстоящото увеличаване на пенсионната възраст - за държавните служители тя става 65 години.Активисти съобщават, че протести са организирани в 80 града, като повечето от тях не са разрешени от властите. Кулминацията ще бъде в Санкт Петербург, на Марсово поле, където митингът започва в 18:00 ч. местно време.Акцията в Москва започна в 14:00 часа. Центърът на града е изпълнен с полиция и гвардейци.Според кореспонденция на Би Би Си, на Пушкинския площад в началото на протеста са се събрали 800-900 демонстранти, предимно млади хора и ученици.Те носят плакати с надписи \"Тук ние сме властта\", \"Няма да си тръгнем\".Активистите са опаковали символични кутии с подаръци, като сред надписите върху тях се чете \"Импийчмънт\".Час след началото участниците са се насочили към Кремъл, скандирайки \"Путин е крадец\".Полицията обаче е преградила пътя им.", "date": "2017.10.07", "title": "Протести заливат Русия на рождения ден на Путин "}
{"url": "https://news.bg/politics/polititsite-sa-sklonni-da-ogranichavat-svobodata-na-slovoto-smyata-toma-bikov.html", "text": "\"Борбата за свободата на словото е работа на журналистите, за това не може да с разчита на политиците - те имат склонност да я ограничават. За да не се случи това, трябва да има много сериозен отпор от страна на журналистическата гилдия\". Това коментира депутатът от ГЕРБ и бивш журналист Тома Биков пред Нова телевизия.Повод за неговия коментар са думите, отправени в ефир от депутата от ГЕРБ Антон Тодоров към водещия на сутрешния блок на Нова телевизия Виктор Николаев. На въпрос на Виктор Николаев дали изборът на самолетите \"Грипен\" от служебното правителство на Огнян Герджиков е \"продукт на определена шайка\", Тодоров отговори: \"Много силни думи употребявате. Ще Ви изядат хляба. Вече изядоха хляба на колежката ви. И тя малко така беше тръгнала в някаква посока, но сега виждам, че липсва столчето й\".Тома Биков определи като \"неуместни шеги\" и \"гафове\" думите на колегата му Антон Тодоров и на вицепремиера Валери Симеонов, казани в ефир към водещия на \"Здравей, България\" Виктор Николаев.\"Никой не е заплашвал Виктор Николаев. Това е просто проява на неудачно чувство за хумор\", категоричен беше Биков в ефира на bTV.Според Биков, ако действително съществувало механизъм за уволнение на журналисти от политици, това нямало да се обявява по телевизията.Припомняме, вицепремиерът Валери Симеонов си позволи да коментира как Виктор Николаев е назначен в NOVA. \"С конкурс ли сте назначен? Сложили са ви на временен договор и са ви удължили. И останахте сам на всичкото отгоре...\", обърна се Симеонов към Николаев.Коментирайки скандалите с роднински назначения, Симеонов се обърна към водещия с думите: \"Вие нямате ли роднини? Те не работят ли някъде? Къде работят? Използвали са връзките на водещия на Нова телевизия? Точно това е станало, бъдете сигурен. Утре, ако съм злонамерен, ще разработя един \"Викторгейт\".", "date": "2017.10.07", "title": "Политиците са склонни да ограничават свободата на словото, смята Тома Биков"}
{"url": "https://news.bg/economics/sindikatite-obmislyat-stachni-deystviya.html", "text": "В понеделник двата национални синдиката КНСБ и КТ \"Подкрепа\" свикват двата стачни комитета в национален стачен комитет, за да обсъдят общи действия. Това обявиха двата синдиката по време на пресконференция по повод 7-ми октомври - Световния ден за достоен труд, който тази година се отбелязва за 10-ти път.Този път, ако се стигне до протести, първо ще се протестира пред прозорците на работодателите и след това - пред властта, съобщиха синдикалните лидери. Проучването на нагласите на синдикалните членове показват, че е масово усещането за ниско заплащане, съобразно положения труд. 98.8% от всички анкетирани считат, че заслужават по-високо възнаграждение, като почти няма разлика между бюджетния и частния сектор.Синдикатите настояват за въвеждане на минимален необлагаем минимум в доходите, увеличаване на заплатите на заетите в бюджетния сектор средно с 13%, премахване на претенциите за прослужен клас и време, изплащане на неизплатените работни заплати.Те искат въвеждане на минимална заплата за хора с висше образование, които работят по специалността си с размер от 700 лв.Синдикатите са категорични, че преди бюджетна процедура, е важно да се премахват някои несправедливости, обвързване на обезщетението за безработица с минималната работна заплата, както и на майчинските, които в момента са по-ниски от минималната работна заплата.Като критични бяха отбелязани възнагражденията на професорите в БАН, които все повече се приближавали до минималната работна заплата. Секторите култура и здравеопазване също са с критично ниски заплати.Пламен Димитров припомни, че за 2016 година българския бизнес генерира над 20 млрд. лв. печалба. След облагане - сумата паднала на 15 млрд. лв. На годишна база 2017 г. показват под 10% увеличение на средната работна заплата в страната. Това само по себе си води до увеличение със 100 лв. От КНСБ настояват за 510 лв. минимална работна заплата от догодина, което е увеличение около 11%, поясни той.От КНСБ искат 920 млн. лв. за растеж на разходите за заплати в бюджетния сектор - това са 13% увеличение на заплатите. Доходите за тези, на които плаща правителството, са далеч по-ниски, коментира Пламен Димитров.Проучване на КНСБ сочи, че 73,5% от анкетираните 18 889 души са получили увеличение на заплатата си, като 56,8% от тях работят в бюджетния сектор, а 43.2% - в реалния.Във фирмите от частния сектор увеличението било - 4-15%. Хората оценяват, че въпреки увеличението, заплатите им са ниски, подигравателни.Средната нагласа е категорична и ясна - за протести. Тя може да бъде взривена от непремерени стъпки и действия от някои работодатели - визирам тези, които се заиграват с клас прослужено време, уточни Пламен Димитров. Нагласите за протестни действия са сравнително високи, отчете още Димитров. В регионален план най-голяма готовност за стачни действия има в Шумен, Разград, Плевен, Хасково, Кърджали.Димитър Манолов цитира проучване на чешки учени, които са доказали, че за да се изравнят, им трябват 365 години. \"Числото за България би било далеч по-различно\", коментира Манолов.Синдикатите настояват да бъдат намалени ставките за стоки и услуги от първа необходимост - храни, лекарства, учебници. Това са практики, които съществували в целия ЕС, само не и в България.Международната конфедерация на профсъюзите публикува данни за 2017 г. от провело се глобално проучване - 71% от хората в света заявяват, че правителствата трябва да работят за увеличаване на техните доходи, над 80% от хората казват, че минималната работна заплата в тяхната държава е твърде ниска и трябва да бъде увеличавана изпреварващо.", "date": "2017.10.07", "title": "Синдикатите обмислят стачни действия "}
{"url": "https://news.bg/int-politics/poroshenko-podpisa-zakona-za-spetsialniya-statut-na-donbas.html", "text": "Украинският президент Петро Порошенко подписа Закона за особения статут на Донецк и Луганск. Името на закон №2167-VIII е \"За създаване на необходимите условия за мирно регулиране на ситуацията в отделните райони на Донецка и Луганска области\", съобщи Интерфакс, позовавайки се на пресслужбата на украинския президент.Както се съобщава, документът предвижда, че особения ред на местното самоуправление в отделните райони на Донбас ще влезе в сила само \"след изпълнение на всички условия, посочени в чл. 10 от закона (за особена организация на местното самоуправление - ИФ), в частност за това, което се отнася за всички незаконни въоръжени формирования, военна техника, а така също и за бунтовници и наемници от територията на Украйна\".От пресслужбата отбелязват, че този закон определя и това, че Украйна в стремежа си към възстановяване на териториалната цялост се придържа към мирното урегулиране на ситуацията в отделните райони на Донецка и Луганска области на основата на принципите и нормите на международното право и устава на ООН.В закона е отбелязано, че суверенитета на Украйна се разпростира на цялата й територия, която в пределите на международно-признатите граници се явява цялостна и неприкосновена.\"Законът създава и необходимите условия за развитие в отделните райони на Донецка и Луганска области на миротворчески операции на ООН, отчитайки постановлението на Върховната Рада на Украйна от 17 март 2015 г.\"За одобрение на обръщението от името на Украйна към Съвета за сигурност на ООН и Съвета на ЕС за разгръщане на територията на Украйна на международна операция по поддържане на мира и безопасността\", се казва в съобщението.Вчера Върховната рада на Украйна удължи за година действието на закона за особен статут на местното самоуправление в отделните райони на Донецка и Луганска области (ОРДЛО), който трябваше да спре да действа от 18 октомври 2017 г.", "date": "2017.10.07", "title": "Порошенко подписа закона за специалния статут на Донбас"}
{"url": "https://news.bg/regions/leyat-beton-na-burgaskiya-plazh-kraymorie.html", "text": "В разгара на есента на метри от плажа на бургаския квартал \"Крайморие\" се появиха основи на строеж. Наемателят на ивицата вече сигнализира институциите, че в близост до морето се лее бетон, съобщи БНР.Основите на строежа са се появили за по-малко от 24 часа. В четвъртък бях на място и нямаше нищо подобно, каза наемателят на плажната ивица Николай Димитров.\"Строежът е в близост до плажа, в голяма близост. Нямам никаква представа какво се случва там. Аз съм извън района. Това, според мен, застъпва в част от парцела на предадения за стопанисване от моята фирма плаж. Това, което най-много ме притеснява, е че има лят бетон. На по-малко от 200 метра от морето е забранено да се извършват всякакви строително - ремонтни дейности\", заяви концесионерът.Димитров посочи, че е сигнализирал вече институциите. В понеделник ще бъдат извършени геодезически заснемания дали строежът не навлиза в територията на плажа и дали не нарушава Закона за устройство на Черноморското крайбрежие (ЗУЧК).", "date": "2017.10.07", "title": "Леят бетон на бургаския плаж \"Крайморие\""}
{"url": "https://news.bg/politics/valeri-simeonov-ne-se-izvinyava-a-iska-izvinenie-ot-medii.html", "text": "Вицепремиерът по икономическата и демографската политика Валери Симеонов изисква извинение в срок от 24 часа от Нова телевизия, bTV, БНТ и БНР. \"В противен случай ще защитя правата си по съдебен път\", пише Симеонов. Позицията му е публикувана на страницата на Министерския съвет, на Фейсбук профила на вицепремиера и е изпратена като мейл до споменатите медии.Повод за исканото извинение от Симеонов е участието му в сутрешния блок на Нова телевизия от петък, 6 октомври 2017 г.\"За втори път от приемането на вицепремиерската длъжност съм подложен на мащабна организирана клеветническа кампания от най-големите медии в страната. Разбирам, естествено, породената омраза и неприязън към всеки, който си позволява да има собствено мнение и да го отстоява, особено ако той е на ръководен пост. Това става в една среда с предварително разпределени роли и \"порции на властта\" - каквато беше медийно-политическата среда в България доскоро. Но не мога да приема, че някой друг, освен органите на правосъдието, ще раздават присъди, оценки и квалификации или пък ще си присвоят правото да говорят от името на цялата журналистическа общност\", пише Симеонов.Той обяснява, че е участвал в сутрешния блок на частната национална телевизия: \"след упорито настояване на продуцентката на предаването, и съм отказвал участия в продължение на месец и половина (17 август 2017 г.)\".Според Симеонов близо 4 часа след приключването на разговора с Виктор Николаев била ораганизирана \"клеветническа кампания във всички национални телевизии и в голяма част от новинарските сайтове, приписвайки ми престъпление, което не съм извършил\". Всеки непредубеден зрител може да пусне записа и да се убеди с очите и ушите си, че това е грозна лъжа и сталинистко заклеймяване, пише Симеонов.Според него, това се случва за втори път и припомня, че е дал столичен вестник на съда за: \"непроизнасяни от мен изречения\".\"Заявявам категорично - на никого не се извинявам, не се и \"оправдавам\", както написа една синя малотиражка\", пише Симеонов.Той уточнява, че адвокатската му кантора е изискала записите от всички телевизионни предавания на bTV, Нова, БНТ и БНР, в които бил оклеветен с изрязани от контекста думи.\"В повечето случаи без да е отразено личното ми мнение - основно и задължително изискване в телевизионната журналистика. Липсваше позиция и на засегнатото лице, за което се твърди, че е било заплашвано. Нещо повече, няма никакви оплаквания от него както в медиите, така и в прокуратурата. Само последните две нарушения на журналистическите правила безспорно доказват тенденциозността и целенасочеността на кампанията. По тази причина, настоявам незабавно да получа извинения от Нова телевизия, bTV, БНТ и БНР. В противен случай ще защитя правата си по съдебен път\", пише Валери Симеонов.\"Свободата на словото не е право само на журналистите, свободата на словото е право и на всички останали граждани в едно демократично общество, в т. ч. и на политиците. Никой не може да ме накара да говоря по въпрос, по който не желая да коментирам или който считам, че е глупаво или опасно за националната сигурност да се обсъжда в национален ефир. Това е мое човешко право и няма да позволя на никой да посегне на него\", заявява в позицията си председателят на Националния фронт за спасение на България и съпредседател на ПФ.\"Не мога да приема, че скърцащи със зъби от злоба журналистки ще ми дават оценки и квалификации или че трябва да търпя обиди и намеци, само за това, че са ме поканили в някое студио. Това е причината да не приемам всички покани за участие към мен или покани за интервюта. Апелирам към публичните лица с достойнство да не забравят, че и те имат човешки права и да ги отстояват твърдо и безкомпромисно. За съжаление, няма съмнение, че живеем в държава, управлявана от две телевизии и от медийни кукловоди, от които треперят дори най-големите политически партии.Давам срок за извинение 24 ч.\", завършва позицията си Симеонов.", "date": "2017.10.07", "title": "Валери Симеонов не се извинява, а иска извинение от медии"}
{"url": "https://news.bg/world/nyakolko-dushi-postradaha-sled-kato-kola-se-vryaza-v-peshehodtsi-v-london.html", "text": "Няколко души пострадаха в Лондон след като автомобил се качи на тротоара край Музея по естествена история, съобщиха РИА Новости и Ройтерс. Това е в западната част на британската столица. На мястото има няколко линейки. Един човек е арестуван на местопроизшествието, съобщи полицията, цитирана от Ройтерс. Води се разследване в района Южен Кенсингтън. Според полицията става дума за сблъсък.", "date": "2017.10.07", "title": "Няколко души пострадаха след като кола се вряза в пешеходци в Лондон"}
{"url": "https://news.bg/regions/nadnormeno-nitrati-mangan-i-zhelyazo-vav-vodata-na-9-sela.html", "text": "Превишена е нормата на нитрати, манган и желязо в питейната вода в 9 села във Великотърновска област. Това показват проверките, направени от Районната здравна инспекция през септември.21 са изследваните проби с питейна вода в област Велико Търново. Превишено съдържание на нитрати е отчетено в селата Каранци, Виноград, Лозен, Камен, Горски сеновец, Нова Върбовка и Червена.Повече от допустимото ниво манган има във водата в стражеското село Николаево. В свищовското село Българско сливово желязото е наднормено. Няма забранени водоизточници.През септември има регистрирани 78 случая на домашно-чревни инфекциозни заболявания. Няма доказана причина за връзка между тях и качествата на питейната вода, пишат от Здравната инспекция.", "date": "2017.10.07", "title": "Наднормено нитрати, манган и желязо  във водата на 9 села"}
{"url": "https://news.bg/world/trima-germanski-turisti-zaginaha-v-turtsiya.html", "text": "Трима германски туристи са загинали при катастрофа на автобус в турската провинция Анталия. В буса са били само германски туристи, съобщи РИА Новости.Агенцията се позовава на генералното консулство на Русия в Анталия.Според местните медии, турският шофьор е задържан.Туристически автобус се е преобърнал, след като се ударил в дърво в окръг Анталия. Сред ранените има дете. Един от ранените туристи е в критично състояние.Общо десетима души са пострадали.", "date": "2017.10.07", "title": "Трима германски туристи загинаха в Турция"}
{"url": "https://news.bg/world/politsiyata-na-london-nyama-teroristichen-akt.html", "text": "Лондонската полиция разглежда случая като пътнотранспортно произшествие, а не като \"инцидент, свързан с тероризъм\", съобщи в Туитър Скотланд ярд.Лондонската служба за спешна помощ е оказала помощ на 11 души. Повечето пострадали са с наранявания по главата и краката. Деветима са откарани в болница.Полицията на Лондон е резервирана за днешния инцидент да бъде определен все още като терористичен акт, предаде Ройтерс.Припомняме, че край Музея по естествена история в Лондон кола блъсна пешеходци. По тази причина от полицията заявиха, че все се въздържа да прави заключения за инцидента.Това противоречи на направен малко по-рано коментар, че случаят не се разглежда като свързан с тероризма, предаде Ройтерс.Няколко души пострадаха в Лондон след като автомобил се качи на тротоара край Музея по естествена история. Това е в западната част на британската столица. На мястото има няколко линейки и полицейски автомобила.Шофьорът е арестуван. Все още не са известни мотивите му, както и дали става дума за инцидент или терористично нападение.Според очевидци, автомобилът се е движил с висока скорост по булеварда, след което се е качил на тротоара и е помел пешеходците.Нивото на опасност от атентати във Великобритания е на предпоследната степен. Три от петте нападения от началото на годината, бяха извършени с превозни средства.", "date": "2017.10.07", "title": "Полицията на Лондон: Няма терористичен акт"}
{"url": "https://news.bg/health/dalgovete-na-bolnitsite-narastvat.html", "text": "Дълговете на болниците нарастват. Над половин милиард са задълженията на лечебните заведения в страната, съобщи в ефира на bTV министърът на здравеопазването д-р Николай Петров.На първо място по задължения е пловдивската болница \"Св. Георги\", следвана от \"Александровска\" и на трета позиция е \"Пирогов\".В най-голямата спешна болница задълженията са близо 28 млн. лв., като са нараснали близо три пъти за последните 5 години. Просрочията са за 18 млн. лв., като те са основно към доставчици на медикаменти и консумативи.Ето и защо две от най-натоварените клиники на болницата тънат в мизерия.Последният ремонт на сградата, строена в началото на миналия век, е козметичен преди 20 години.За ремонта само на едната клиника са нужни близо 3 млн. лв. Пари \"Пирогов\" няма.От ръководството на лечебното заведение коментираха, че само за последната година задълженията са близо 2 млн. лв., като основно те идват от здравно неосигурени пациенти и надлимитна дейност, незаплатена от Здравната каса.Здравният министър д-р Петров обеща, че в началото на следващата година ще търси пари. Такъв ангажимент пое и предшественикът му д-р Петър Москов преди 2 години. Обещанието остана неизпълнено.Д-р Николай Петров коментира още, че болницата във Враца няма да бъде закрита . Ще се търсят начини за нейното спасяване. По думите му министерството ще осигури пари за лечебното заведение под друга форма, тъй като законът не позволява отпускане на средства.", "date": "2017.10.07", "title": "Дълговете на болниците нарастват"}
{"url": "https://news.bg/world/tsipras-otiva-na-kraka-na-tramp.html", "text": "Президентът на САЩ Доналд Тръмп ще приеме на 17 октомври премиера на Гърция Алексис Ципрас, съобщи АП.Двамата лидери ще обсъдят въпроси от регионален и световен характер. Борбата с тероризма и бежанската криза също ще бъдат сред разгледаните въпроси.Последната си международна обиколка бившият президент на САЩ Барак Обама започна от Гърция.", "date": "2017.10.07", "title": "Ципрас отива на крака на Тръмп"}
{"url": "https://news.bg/world/pozhar-na-pazar-v-pakistan.html", "text": "Пожар е избухнал на пазар в пакистанския град Пешавар. Това съобщават местни медии.На пазара има магазини за парфюми, дрехи, електронни уреди и сухи плодове, наред с други неща.Близо 45 пожарникари се бориха със стихията близо два часа и половина.Причината за пожара е посочена като късо съединение.Подобен инцидент се случи в града през февруари. Инцидентът, причинен от късо съединение, доведе до загуба от стотици хиляди рупии.", "date": "2017.10.07", "title": "Пожар на пазар в Пакистан"}
{"url": "https://news.bg/world/rusiya-protestira-putin-praznuva-rozhden-den.html", "text": "Хиляди руснаци излязоха на улиците на Русия, за да протестират срещу управлението на руския президент Владимир Путин.Силният човек в Кремъл стана на 65 години. Рейтингът му е изключително висок. Той продължава да е фаворит на изборите за държавен глава в Русия догодина.Демонстрациите, за повечето от които няма официално разрешение, са по призив на опозиционния лидер Алексей Навални. Той е в затвора за 20 дни.Протести бяха в 80 града в Русия от Владивосток до Санкт Петербург. Те скандираха: \"Не може да ни затворите всички.\" \"Свобода за Навални\", \"Путин е крадец\" и \"Русия без Путин\".Данните са за над 100 арестувани навръх рождения ден на Владимир Путин.Самият Путин прекара рождения си ден на работа, като проведе съвещание с членовете на Съвета за сигурност на Русия.В допитване, проведено сред 3 хиляди руснаци 82 процента одобряват управлението му, 11 на сто го определят като \"лошо\", а 7 процента се въздържат от коментар.40 процента от всички анкетирани заявяват, че доверието им е безусловно, а едва 7 нямат никаква вяра на руския държавен глава. Опозиционният лидер Алексей Навални също има намерение да се яви на президентските изборите през март догодина.", "date": "2017.10.07", "title": "Русия протестира. Путин празнува рожден ден"}
{"url": "https://news.bg/politics/bsp-s-ultimatum-kam-gerb-za-sedmitsa-da-izchistyat-rodninskite-naznacheniya.html", "text": "БСП освети още от пипалата на октопода на ГЕРБ. На пресконференция Таско Ерменков заяви, че шуробаджанащината е елемент от паралелната държава, срещу която се борят. От левицата дадоха една седмица на ГЕРБ да си съберат изпълнителната комисия и да изпълнят повелята на лидера си, за да поемат отговорността да управляват държавата честно.В противен случай от БСП заплашват, че ще изнесат цялата информация, с която разполагат по общини по областни управи, по държавни дружества и предприятия. Таско Ерменков доразви схемата с роднинските назначения в енергийното дружество \"Булгартрансгаз\" с назначения в дружествата \"Булгаргаз\"- Столична община и КЗК.Оказва се, че синът на народния представител от ГЕРБ Снежана Дукова - Илиян Дуков е член на Съвета на директорите на \"Булгаргаз\". Така например Юлия Ненкова, чийто син е народният представител Александър Ненков, е председател на КЗК е наследена от Ралица Стоянова, заместник-кмет на Столична община и сестра на Стоян Стоянов - началник правен отдел на КЗК.В същото време Георгица Стоянова, член на КЗК, която е съпруга на Владимир Маринов от \"Булгартрансгаз\", началник на правен отдел. Ерменков постави въпроса дали именно тази връзка не е причина за едно неприятно за България събитие - процедура на ЕК срещу България по делото \"Булгартрансгаз\".ЕК настоява \"Булгартрансгаз\" да бъде приватизиран и пуснат на публична продажба. \"Искам дебело да подчертая - срещу едно дело, заведено срещу \"Булгартрансгаз\" в българската КЗК и със становище на българската КЗК, че българското държавно предприятие \"Булгартрангаз\" е нарушило правилата\", посочи Ерменков.Дали зад тези шуробаджанашки, роднински връзки не стоят проблеми, които са свързани с приватизацията на единственото печелившо българско държавно дружество в енергетиката.Ерменков разкритикува липсата на мъжко поведение и каза, че накрая всичко се е стоварило върху една бременна жена. Той визира съпругата на Ненков - Пламена Ненкова. \"Не смятам, че това е мъжко поведение\", коментира той.\"Чакаме премиерът да събере своята изпълнителна комисия и да изчисти въпроса. Надявахме се наистина това да се случи, но видимо колегите от ГЕРБ смятат, че бързо ще замажат нещата и даже да ги профанират, както виждате, започнаха вече да се занимават с шофьори на катафалки и чистачки в детски заведения. Нашето очакване е напразно. Смятаме, че е крайно време да се сложи край на този октопод\", каза още Ерменков.На въпрос дали не би следвало от левицата да обмислят процедура по вот на недоверие към правителството, Георги Свиленски заяви, че би трябвало премиерът и лидер на ГЕРБ Бойко Борисов да поиска вот на доверие.Според него след всички тези сигнали един министър-председател, който твърди, че може да управлява, би трябвало да поиска вот на доверие след всички . С ирония Ерменков посочи, че силно се съмнява, че премиерът на България ще поиска вот на доверие при условие, че не може да си свика изпълнителната комисия.От БСП обявиха, че са получили над 100 сигнала за роднински назначения и схеми от цялата страна. \"Днес колегите от ГЕРБ се опитват да внушат, че ние действаме конюнктурно, едва ли не в един момент сме решили, че това е някаква тема, която бихме могли да използваме - да отстрелваме депутатите един по един, да режем живо месо от тях\", каза Таско Ерменков.Искаме да ви дадем цялата информация за всички назначения, получили сме над стотина сигнала от всички областни и повечето общински града, обясниха от БСП.\"Имаме схеми за хранилки в общински и държавни предприятия. Чакаме колегите от ГЕРБ да се освестят и да се събере, както премиерът казва, тази прословута изпълнителна комисия - \"канклав свещен\", и да излезе най-накрая бял дим от комина на ГЕРБ, за да разберем какво са решили. Дали са си изгладили противоречията със своя премиер и председател и са решили наистина да предприемат мерките по разкъсване на шуробадженашките връзки в схеми, с които се крадат пари, усвояват пари. Или ще замажат пак нещата\", посочи Ерменков.", "date": "2017.10.07", "title": "БСП с ултиматум към ГЕРБ - за седмица да изчистят роднинските назначения "}
{"url": "https://news.bg/world/nameriha-glavata-na-izcheznalata-zhurnalistka-kim-val.html", "text": "Датската полиция намери отрязаната глава на журналистката Ким Вал два месеца след изчезването й по време на морска разходка, предаде Би Би Си.Главата е намерена в чанта заедно с краката на жената, съобщи инспекторът от копенхагенската полиция Йенс Молер. В чантата са открити и дрехите на журналистката.Припомняме, известно е, че на 10 август тя се е качила на подводницата на изобретателя Петер Мадсен. Обезглавеното й тяло беше намерено в морето близо до Копенхаген 11 дни по-късно.46-годишният инженер отрича да я е убил и твърди, че става дума за нещастен случай.", "date": "2017.10.07", "title": "Намериха главата на изчезналата журналистка Ким Вал"}
{"url": "https://news.bg/regions/vremenno-e-ogranicheno-dvizhenieto-prez-prohoda-petrohan.html", "text": "Временно е ограничено движението през прохода Петрохан, от село Гинци до село Бързия, съобщиха от агенция \"Пътна инфраструктура\".Причината е аварирал камион в началото на прохода от северната му страна. Обходният маршрут е през Искърското дефиле.В участъка са паднали дървета от натрупания по тях мокър сняг. Целта е опазване живота и здравето на пътуващите и безопасност на движението. Необходимо е шофьорите да карат внимателно и със съобразена скорост.Всички граждани и транспортни фирми могат да получават информация за актуалната пътна обстановка от безплатното мобилно приложение LIMA, от интернет страницата на АПИ - www.api.bg, lima.api.bg, както и по всяко време от денонощието на тел. 0700 130 20 в АПИ.В агенцията целогодишно при 24-часов режим работи Ситуационен център, който събира и обобщава данните за състоянието по републиканските пътища.Причината е аварирал камион в началото на прохода от северната му страна. Обходният маршрут е през Искърското дефиле.Малко по-късно от АПИ информираха, че временно е ограничено и движението на камиони над 12 т през Троянски проход.", "date": "2017.10.07", "title": "Временно е ограничено движението през прохода Петрохан"}
{"url": "https://news.bg/world/balgarka-izbyaga-ot-zatvor-v-rim.html", "text": "32-годишна българка успя да избяга от строго охранявания затвор \"Ребибия\" в Рим. Сънародничката ни е с европейска заповед за задържане, съобщи бТВ.Българската била екстрадирана от Германия в Италия, където трябва да излежи 4-годишна присъда за кражби.Тя се възползвала от суматохата от посетители в затвор \"Ребибия\". Докато служителите попълвали документите за нейното пристигане, успяла да се измъкне незабелязано с излизащите хора.", "date": "2017.10.07", "title": "Българка избяга от затвор в Рим"}
{"url": "https://news.bg/regions/svlachishte-na-patya-za-rilskiya-manastir.html", "text": "Движението по път III-107 с.Пастра-Рилски манастир, от км 22 до км 23 се извършва в една лента, предупреждават от АПИ.Причината е свличане на скална маса. Участъкът е сигнализиран с необходимите пътни знаци.Ограничено е движението за всички МПС по път III-358 Шипково - Рибарица от км 13+100 до 32+800, поради снеговалеж и паднали дървета.Шофьорите да се движат с повишено внимание и съобразена скорост.Всички граждани и транспортни фирми могат да получават информация за актуалната пътна обстановка от безплатното мобилно приложение LIMA, от интернет страницата на АПИ - www.api.bg, lima.api.bg, както и по всяко време от денонощието на тел. 0700 130 20 в АПИ. В агенцията целогодишно при 24-часов режим работи Ситуационен център, който събира и обобщава данните за състоянието по републиканските пътища.", "date": "2017.10.07", "title": "Свлачище на пътя за Рилския манастир"}
{"url": "https://news.bg/comments/kogato-vaprosite-sled-edno-intervyu-sa-poveche-ot-otgovorite.html", "text": "Притеснително е, когато въпросите след едно интервю са много повече от отговорите.Притеснително е и когато въпреки вълната от възмущение, коментарите и анализите, поредният скандал ще отшуми само за дни. А въпросите ще останат без отговори. Проблемите ще останат нерешени. До следващия път. А те са безброй и все сериозни. Дори симптоматични.Скандалът е ясен - интервю с депутата Антон Тодоров в \"Здравей, България\" в ефира на Нова телевизия. Водещ - Виктор Николаев. Но това е само повод. Няма да обвинявам, няма да соча с пръст кой е крив, кой е прав, кой какво е казал и какво е било разбрано и кое е останало неразбрано. Ще споделя обаче въпросите, които остават без отговор след този скандал.Питам се колко къса е паметта ни за лица и събития от политическия живот. И кога политическото номадство спря да ни прави впечатление изобщо. Чудя се кога по пътя сетивата ни се притъпиха толкова, че да не реагираме на причините, а да регистрираме само последствията. Почти механично и помежду другото.Интересува ли се изобщо българинът от политика или само по избори преглежда изборните листи, за да види къде са разместванията. Да наплюнчи пръст, да разгърне дългата бюлетина и да намери номера. Кръстче в празното квадратче не е гаранция за реален интерес. А интересът към политиката като че ли отдавна се изгуби - дали защото е отблъскваща, дали защото й се нагледахме, дали защото едни и същи хора сменят боята и убежденията си като чифт мръсни чорапи и вече им изгубихме края.Всички крадат, прибират европейски пари, топлят местата в парламента и гледат да уредят роднините до девето коляно на сигурна службица - все твърдения, които се въртят в общественото мнение като мантра до втръсване. И толкова.Пука ли му на някой изобщо кой ни управлява? Как е стигнал до там и колкоцвята е сменил? Довчера е плюл по едни, а днес ги прегръща. Примери - колкото искате. Но, за да се задържиш в политиката, изглежда, се изисква да си особена порода дебелокож хамелеон.Питам се до кога политиците ще бягат от отговори, а вместо това ще използват нападки и заплахи. Когато си притиснат в ъгъла, естествените реакции са две - или отвръщаш с агресия, или се криеш. Но политиката иска повече обмисляне, отколкото примитивен инстинкт.А дали в случая е инстинкт или добре обмислена предварителна стратегия? Планирана ли беше провокацията или обикновен опит да се избяга от отговор? Поредното отклоняване на медийното внимание от друг сериозен проблем или пък задълбах в теории на конспирацията?Питам се и друго, не по-малко важно.Защо медиите демонстрират нетърпимост и особена чувствителност към провокативни реплики в ефир, а години наред преглъщат цензурата, влиянието, контрола над собствеността. Ден след ден. А някои дори сами си налагат цензура. От страх, за всеки случай.България е на 109-то място по свобода на медиите от общо 180 страни в класацията на \"Репортери без граница\" - на дъното в ЕС. Данните са от последния доклад за миналата година. Нямат нужда от обяснения.През последните дни слушаме само, че четвъртата власт била над всички, свободата на словото е най-висша ценност, която останалите три власти уважават и бранят с пълни сили. Дали? Вярва ли някой в това? Или за пореден път излизаме с едни кухи декларации, равносилни на словоблудство?Вижда ли някой, че истинската журналистика отдавна си отиде? Дали защото няма качествени журналисти? Или може би защото борбата с вятърни мелници изтощава и е безсмислена? Или пък защото перките на същите мелници са оплетени със свински черва?Задавам си въпроса дали ще дойде момент, в който и политици, и журналисти ще осъзнаят, че размахването на пръст в ефир, соченето на празни столове и кухите декларации за свободата на словото не водят до нищо. И нищо не струват - загуба на време и празни приказки, които не заблуждават никого.Питам се дали ще дойде време, в което отговорността няма да се прехвърля по веригата, а проблемите ще се поставят директно на масата. Не за да се крием от тях, а да ги решаваме. Да търсим заедно отговорите на всички въпроси.Звучи твърде наивно, нали? Това не е реторичен въпрос. Но и останалите отговори оставям на вас.", "date": "2017.10.07", "title": "Когато въпросите след едно интервю са повече от отговорите"}
{"url": "https://news.bg/world/voenen-helikopter-se-razbi-v-meksiko-7-zaginali.html", "text": "Военен хеликоптер се е разбил в Мексико и пътувалите с него 7 военни са загинали, предаде Fox News. Оцелял е един техен колега, но е ранен. Това съобщават военните в страната. Това е станало в северния щат Дуранго.  Хеликоптерът е изпълнявал тренировъчна мисия. Катастрофата се разследва. ", "date": "2017.10.07", "title": "Военен хеликоптер се разби в Мексико, 7 загинали"}
{"url": "https://news.bg/world/kameran-konsultant-v-amerikanska-kompaniya.html", "text": "Нова работа започна бившият британски премиер Дейвид Камерън, предаде \"Ройтерс\". Той е консултант в американската компания First Data Corp., която се занимава с операции с кредитни и дебитни карти. Ръководството на компанията дава висока оценка на опита на Камерън и признава, че сферата им се развива с бързи темпове, за което служител като експремиера ще им е особено ценен. Припомняме, че Камерън подаде оставка след референдума за членство в Европейския съюз, на който повечето британски гласоподаватели гласуваха за Брекзит, докато самият той агитираше за оставане, но с предоговорени условия. Консерваторите успяха да запазят властта, но позициите им в момента са отслабени. ", "date": "2017.10.07", "title": "Камерън консултант в американска компания"}
{"url": "https://news.bg/world/parvata-dama-na-zimbabve-otricha-opiti-da-otrovi-sapernik-za-vlastta.html", "text": "Първата дама на Зимбабве Грейс Мугабе отрече да е замесена в опити да отрови съперник за властта, предаде \"Гардиън\".Тя отхвърли категорично да е участвала в подобни ужасяващи опити да се отърве от конкуренцията. Един от вицепрезидентите бе отровен на митинг през август и спешно изпратен в ЮАР на лечение. Управляващите от ЗАНУ-ПФ се въздържаха да коментират случая, въпреки че бе шумно отразен в медиите. 93-годишният Робърт Мугабе е на власт от 1980 година, от обявяването на независимост на страната. 53-годишната му съпруга Грейс се надява да го наследи на поста президент. Миналата година името на Робърт бе спрягано от съпартийците му за кандидат на предстоящия президентски вот. ", "date": "2017.10.07", "title": "Първата дама на Зимбабве отрича опити да отрови съперник за властта "}
{"url": "https://news.bg/disasters/izvanredno-polozhenie-e-obyaveno-v-sasht-zaradi-neyt.html", "text": "Властите в американски щати обявиха извънредно положение заради набиращата сила тропическа буря Нейт, предадоха световните информационни агенции. Съобщава се, че той вече е преминал в ураган. Очаква се да връхлети САЩ, след като премина през Централна Америка. Предупреждение е издадено за щатите Ню Орлиънс, Алабама и Флорида. Припомняме, че най-малко 20 души загинаха от тропическа буря Нейт, която удари Коста Рика, Никарагуа и Хондурас.Бурята причини силни валежи, свлачища и наводнения, които блокират пътища, разрушават мостове и къщи.Това е поредното подобно разрушително бедствие, което за последните месеци удря региона. ", "date": "2017.10.07", "title": "Извънредно положение е обявено в САЩ заради Нейт"}
{"url": "https://news.bg/regions/shkoda-shte-dostavya-novite-tramvai-na-sofiya.html", "text": "Чешката компания \"Шкода Транспортейшън\" спечели поръчката в Столичния общински съвет (СОС) за доставка на нови трамваи, научи News.bg от свои източници. Тя ще достави 13 нови нископодови трамваи.Възложител на поръчката за доставка е общинското дружество \"Столичен електротранспорт\". Компанията е събрала 94,22 точки, офертата й е на стойност 44 796 377, 36 лева без ДДС. Финансирането ще бъде осигурено по проект \"Интегриран столичен градски транспорт - фаза II\" по оперативна програма \"Региони в растеж\".На този конкурс полската компания Pesa се състезава и с чешката \"Шкода\". Обществената поръчка е за доставка на 13 нови нископодови съчленени трамвая и за междурелсие 1009 mm. Изпълнителят на поръчката ще трябва и да обучи работниците и служителите на \"Столичен електротранспорт\" как да управляват, поддържат, диагностицират и ремонтират трамваите.Изпълнителят трябва да достави материали за краткосрочна и аварийна поддръжка на превозните средства, както и диагностично оборудване. Трамваите трябва да отговарят на действащите норми и стандарти в Европейския съюз. Трамваите трябва да притежават сертификат за типово одобрение от страна - членка на ЕС, или страна, която има сключен договор с ЕС или България, който осигурява взаимно признаване на съществуващи изисквания или еквивалент.Цената е критерият с най-голяма тежест - 50%. В оценката на офертите ще се взимат предвид и показателите за технически качества на трамваите, срокът на доставка, гаранционните условия.Офертите над прогнозната стойност от 50.9 млн. лв. без ДДС ще бъдат отстранявани, тъй като това е максималният финансов ресурс, с който възложителят разполага.Участникът трябва да е реализирал минимален оборот в сферата, за която кандидатства за последните три приключили финансови години в размер на 50.9 млн. лв. За такава сфера се счита доставката на подвижен железопътен състав, движещ се по релсов път в градски условия.За последните няколко години Софийска голяма община се постара да обнови част от трамваите на градския транспорт. През 2013 г. полската фирма Pesa спечели поръчка за доставка на 20 нови нископодови трамвая. Цената е 33.7 млн. евро.През лятото на 2015 г. беше обявена поръчка за 5 нови трамвая, като победител отново беше Pesa. Поръчката беше на стойност 8.5 млн. лева без ДДС. В края на 2015 г. Столичната община закупи 20 употребявани мотриси от Прага, като за тях бяха дадени 765 хил. лв.От пролетта в София се движат и част от общо 28 швейцарски мотриси, известни като \"краставички\", защото са зелени. \"Новите\" трамваи са 27-годишни, но са ремонтирани и им е удължен ресурса. Те са дарени от швейцарския град Базел по силата на споразумение, сключено през 2015 г., и заменят най-амортизираните 37-годишни мотриси, които в момента се движат по линиите 6, 8 и 12 в столицата.", "date": "2017.10.07", "title": "Шкода ще доставя новите трамваи на София"}
{"url": "https://news.bg/world/despasito-i-oshte-priklyucheniya-na-izkustveniya-intelekt-siri.html", "text": "От вчера по цял свят се говори за тази грешка на \"Сири\": на въпроса \"Кой е националният химн на България?\" изкуственият интелект на Apple отговорил \"Деспасито\". А това, както се знае, е летният хит на тази година. Грешката вече е поправена и \"Сири\" отговаря правилно: \"Мила родино\".\"Сири\" непрекъснато е поставяна на изпитание от милиони потребители по цял свят, които я разпъват на кръст с трудни, предизвикателни или неочаквани въпроси. В надпревара с тях са програмистите от Apple, които с помощта на специално ангажирани автори се опитват да подготвят своя софтуер именно за такива \"атаки\". И какво се получава?Тук цитираме някои от най-популярните - смешни, остроумни, заядливи - отговори на \"Сири\". Те са събрани от германски потребители.Чакай да видя. Така си и мислех. Със същото като вчера.***Това е една загадъчна енигма.***Ами пише го на кашона. Аз съм продукт на Apple от Калифорния.***Ти и само ти, на света първа си по красота!***Пробвали са ме и по-подробно...***Много смешно...(В друг случай \"Сири\" отговаря: Пак ли?)***Ама ние почти не се познаваме.Нека да си останем просто приятели, ОК?***Най-добре да отложим тази тема за някой друг ден.***Добър въпрос. Мога ли да направя още нещо за теб?***Ехо! Нали знаеш, че вече е 16:53 часа?***Всъщност аз нямам нужда от много сън. Но е мило, че питаш.***Благодаря. И теб си те бива.***Кал. Боклук.(В друг случай \"Сири\" отговаря: Килимът има нужда от прахосмукачка.)***Чуй ме сега. Зарежи този айфон и подремни малко. Аз ще те чакам тук.***Да размишляваш над въпроси като този.***Наистина ли? Всички ми казват, че съм яка.***С теб отивам навсякъде.***Айде стига, моля ти се.Сигурно го казваш на всички продукти на Applе.", "date": "2017.10.07", "title": "„Деспасито” и още приключения на изкуствения интелект „Сири” "}
{"url": "https://news.bg/bulgaria/zasileni-merki-za-sigurnost-zaradi-macha-balgariya-frantsiya.html", "text": "Столичната полиция предприема всички необходими мерки, за да осигури охраната на реда и безопасността на движението във връзка с футболната среща между България и Франция, предаде БНР.тази вечер на Националния стадион \"Васил Левски\", от 21:45 ч.Превозните средства на масовия градски транспорт ще се движат по маршрутите около стадиона с удължено работно време.", "date": "2017.10.07", "title": "Засилени мерки за сигурност заради мача България-Франция "}
{"url": "https://news.bg/health/n-petrov-sredstvata-po-klinichnite-pateki-tryabva-da-se-preosmislyat.html", "text": "Вариант за закриване на болницата във Враца не се предвижда, увери министърът на здравеопазването проф. Николай Петров в ефира на bTV.\"Търсим решение, включително имахме среща с кметовете, с областните управители, почти ежедневно с директора на болницата\", обясни проф. Петров.По думите му, Министерството на здравеопазването ще осигури средства за болницата във Враца под друга форма, тъй като законът не позволява отпускане на средства.\"Ще трябва да се поеме на ръчно управление тази болница, както направихме с Ловеч. Там беше още по-зле ситуацията, надявам се и тук да започне да се случва\", каза още проф. Петров.Така у нас болниците са задлъжнели с повече от 500 млн. лв. Здравният министър заяви, че най-зле са четири-пет болници, освен тази във Враца става дума за болниците в Пловдив, Бургас, Стара Загора, Видин.\"Години наред са се надували едни балони, които дойде момент, в който да започват да се пукат. Нали не си представяте, че за четири месеца, откакто това правителство е на власт са се натрупали 20 млн. лв.\", коментира проф. Петров.Той увери, че води ежедневен диалог с финансовия министър, с премиера Бойко Борисов.\"Търси се решение. Другата седмица ще имаме среща при него с председателя на бюджетната комисия г-жа Менда Стоянова, г-жа Дариткова, финансовия министър\", уточни проф. Петров.Сред факторите, които допринасят за въпросните дългове, проф. Петров открои факта, че от една страна болниците работят на пълни обороти и нямат право да връщат пациенти, а от друга страна това, което изработят над лимита, не им се заплаща от касата. От трета - не е малък броят на здравно неосигурените.Като четвърта причина той посочи стойността на клиничните пътеки, от където идват и заплатите - тя не се е променяла от 2006 г. Така, ако средната заплата тогава е била 600 лв., в момента е 900 лв., но приходът по пътеките е един и същ от 2006 г.\"Това трябва да се актуализира, защото ако по-рано заплатите са били 50% от прихода по пътеки многократно се повиши стандартът, повишиха се минимални, основни заплати и този процент е вече все по-голям и не остават пари за снабдяване с лекарства, плащане на режийни разходи\", изтъкна здравният министър.Относно преместването на Европейската агенция по лекарствата в София, министърът на здравеопазването увери, че за времето, с което страната ни е разполагала, е направила максималното. По думите му другите страни се готвят година и половина. Министър Петров бе категоричен, че представянето ни не е провал.Здравният министър обеща приемственост на добрите идеи и обмисля да се надгради идеята на Петър Москов за въвеждането на данък вредни храни в България.", "date": "2017.10.07", "title": "Н. Петров: Средствата по клиничните пътеки трябва да се преосмислят"}
{"url": "https://news.bg/bulgaria/skladove-tseh-i-avtoserviz-izgoryaha-v-ruse.html", "text": "Складове за пластмасови опаковки, дърводелски цех и автосервиз горяха тази нощ в района на Товарната гара в Русе, предаде БНТ.Огънят е пламнал около 22:00 часа, на ул. \"Тулча\". Веднага на мястото са пристигнали шест екипа огнеборци, както и полицейски служители.Директорът на русенската противопожарна служба комисар Димитър Павлов заяви, че е повикано и подкрепление от Разград.Очевидци разказват, че са чули взрив на газови бутилки - вероятно от намиращите се в горящите помещения автомобили.Огънят е засегнал четири коли, които са били в автосервиза.Областният управител на Русе Галин Григоров, който бе на мястото на инцидента, обясни, че към 0:50 ч. пожарът е бил потушен.Два противопожарни автомобила са останали да дежурят през нощта заради тлеещи огнища. Той каза още, че при инцидента няма пострадали хора.Тепърва ще се установяват щетите, както и причините за пожара.", "date": "2017.10.07", "title": "Складове, цех и автосервиз изгоряха в Русе   "}
{"url": "https://news.bg/bulgaria/vodoemite-v-18-oblasti-sa-pod-zasileno-nablyudenie-zaradi-valezhite.html", "text": "Кметовете в 18 области от страната са в готовност да реагират на евентуални извънредни ситуации заради обилните дъждове, предаде БНР.Националният институт по метеорология и хидрология при БАН обяви оранжев код за валежи е обявен в областите Монтана, Враца, Плевен, Ловеч, Габрово, Велико Търново, Русе, Търговище, Разград, Силистра, Шумен, Добрич, Варна, Бургас, Ямбол, Хасково, Кърджали и Смолян. ЖВ останалите 10 области е обявен предупредителен жълт код.Службите и кметовете от областите с оранжев код са в готовност за очакваните обилни валежи, според областните управи. Кметовете трябва да наблюдават нивата на водата в язовирите и критичните участъци от реките според Закона за защита при бедствия.Дадени са указания на териториалните структури на \"Пожарна безопасност и защита на населението\" за повишаване на готовността за действие при извънредни ситуации.", "date": "2017.10.07", "title": "Водоемите в 18 области са под засилено наблюдение заради валежите   "}
{"url": "https://news.bg/crime/balgarin-e-osaden-v-gartsiya-za-trafik-na-hora-i-iznasilvane.html", "text": "Българин е осъден на 10 години затвор в Гърция за трафик на хора и изнасилване, предаде БНР.Подсъдимият е признат за виновен за това, че държал българка като робиня, като системно я пребивал и изнасилвал. Присъстващите в съдебната зала посрещнаха присъдата с ръкопляскания.Опитите на обвиняемия да представи деянието като недоразумение бяха отхвърлени от съда. Прокуратурата доказа вината на българина за това, че е държал като робиня 26-годишна жена българка и системно е упражнявал насилие върху нея.Потърпевшата заяви пред съда, че подсъдимият й е обещал работа в Гърция. След пристигането й я е заключил в контейнер в близост до град Килкис, като е позволявал само наблизо да работи през деня селскостопанска работа, но й е вземал парите.Показания дадоха и клошари, които са живеели в близост до контейнера-затвор. Всяка вечер българката е била бита и изнасилвана от подсъдимия.Драмата е продължила три месеца, след което жената е успяла да избяга до полицейския участък. След показанията й насилникът е задържан.За да намали присъдата, подсъдимият призна, че е извършвал трафик на хора и изнасилване, но заяви, че не знаел, че това е престъпление.Мъжът получи максималната възможна присъда от 10 години затвор и парична глоба от 12 хиляди евро.", "date": "2017.10.07", "title": "Българин е осъден в Гърция за трафик на хора и изнасилване"}
{"url": "https://news.bg/bulgaria/do-20-oktomvri-nabirat-dobrovoltsi-za-evropredsedatelstvoto.html", "text": "Млади хора, които искат да са доброволци в екипа на българското председателство на Съвета на Европейския съюз, ще могат да кандидатстват до 20 октомври, съобщи БНТ.Министър Лиляна Павлова удължи с 10 дни срока за подаване на документи.Емил Стоименов е на 23 год. от София, петокурсник в Медицинския университет в столицата. Решил е да специализира дерматология. Владее английски и немски език. Наскоро е научил за възможността да се запише като доброволец в екипа на българското европредседателство.\"За идеята разбрах от представителството на ЕК в България, където членувам към един младежки екип \"Европа\". Предпочитам да бъда свръзка между делегациите на високо ниво, които пристигат в държавата. Това е доста отговорна задача.\" - споделя Емил.Той смята това за доста отговорно, тъй като чуждестранните делегации ще разчитат на доброволците почти за всичко. Не се притеснява, че няма да получава възнаграждение и очаква от тази работа много.\"Важното е, че ще се запознаем с много хора, ще придобием голям опит, разбира се, ако бъдем одобрени и ще можем да дадем един истински образ за нас пред Европа.\" - допълвя студентът.Други доброволци стигат по-далеч и дори се надяват по този начин да си намерят работа.Според преподавателката по европеистика в Софийския университет \"Св. Климент Охридски\" Ингрид Шикова, това е чудесна възможност за много млади хора у нас.\"България ще бъде председател след 14 години - затова сега шансът е уникален и аз силно съветвам младите да се включат в тази инициатива. В повечето държави на ЕС има такива екипи, в Полша те са били над 500 души, в Словения - 245 души.\" - коментира преподавателката.Според Ингрид Шикова е много важно доброволците да осъзнаят, че ще извършват много важна работа, с която ще допринесат да се повиши авторитетът на България.", "date": "2017.10.07", "title": "До 20 октомври набират доброволци за европредседателството"}
{"url": "https://news.bg/bulgaria/na-petrohan-zavalya-snyag-mashini-pochistvat-patya.html", "text": "Валежи от сняг усложниха обстановката на прохода Петрохан, съобщиха от АПИ.От агенцията призовават шофьорите да се движат с повишено внимание и съобразена скорост.Машини обработват пътната настилка, за да се осигури безопасното преминаване на колите.Необходимо е внимателно шофиране и по автомагистрала \"Люлин\" поради валежи и сняг.Всички граждани и транспортни фирми могат да получават информация за актуалната пътна обстановка от безплатното мобилно приложение LIMA, от интернет страницата на АПИ - www.api.bg, lima.api.bg, както и по всяко време от денонощието на тел. 0700 130 20 в АПИ.В агенцията работи целогодишно, при 24-часов режим, Ситуационен център, който събира и обобщава данните за състоянието на републиканските пътища.", "date": "2017.10.07", "title": "На Петрохан заваля сняг, машини почистват пътя "}
{"url": "https://news.bg/health/kokalov-bolnitsite-ne-biva-da-sa-targovski-druzhestva.html", "text": "Нужни са спешни законодателни мерки, така че болниците да не бъдат търговски дружества, заяви пред БНР д-р Иван Кокалов от КНСБ, член на Надзорния съвет на Здравната каса от квотата на синдикатите.Според него трябва да бъде изработен и механизъм за кредитирането на лечебните заведения, така че да не се стига до фалити на болници.Болниците са търговски дружества и държавата не може да ги подпомага за намаляване на задълженията, а 500-те милиона лева общи дългове в лечебните заведения се дължат на липса на контрол, поясни д-р Кокалов.\"Насоката е правилна. Трябва да има електронен търг на лекарства, трябва да се следи това, защото навремето много болници се презаредиха с лекарства, за да вземат комисионните определени хора, след това тези лекарства залежават и се трупат като дългове. Трябва много бързо, екстрено министерство, парламент да променят законодателство и да създават друга среда. Тези дългове са натрупани поради това, че има корупция и кражби.\" - допълни синдикалистът.По думите му, изходът е чрез кредитиране на болници, които са в затруднено положение, и чрез даване на възможност на общините да помагат със свежи пари.\"Може би ще се създаде структура, чрез която да може да се гарантират тези дългове и трябва да се понесат, разбира се, и отговорност и ако трябва да се стигне и до съд.\" - подчерта Иван Кокалов.Той коментира и ситуацията с най-проблематичните болници в момента - във Враца и Ловеч:\"В рамките на тези болници функционират две частни други, които във времето са си избирали пациентите и са трупали дълговете за сметка на болницата. За съжаление не е имало достатъчно добър контрол, тъй като в някои от тези болници е имало представители на министерството и те е трябвало да докладват.\"", "date": "2017.10.07", "title": "Кокалов: Болниците не бива да са търговски дружества"}
{"url": "https://news.bg/int-politics/kataluniya-a-sega-nakade.html", "text": "\"Малко вероятно е , но рискът от ескалация на напрежението се повиши значително\", отбелязва Ерик Ойноян от BNP Pairbas в Лондон.Каталуния е най-силният в икономическо отношение испански регион - произвежда 20 на сто от БВП на Испания. Производството на глава от населението в Каталуния е значително по-високо от това в останалите райони на Испания, а безработицата е по-ниска. В Каталуния живеят 16 процента от населението на Испания, но регионът внася 20 на сто от постъпленията от данъци в общия бюджет. \"Сега испанското правителство ще има проблем как да върже бюджета за 2018 година\", казва още Ойноян пред ДВ.Мадрид междувременно предложи улеснения на фирмите и банките, ако решат да напуснат Каталуния. За това вече няма да е нужно свикване на заседание на акционерите, а само решение на Надзорния съвет. Малко след това енергийният гигант Gas Natural Fenosa съобщи, че ще премести седалището си от Барселона в Мадрид. Две от големите каталунски банки изглежда също обсъждат спешно да преместят централите си извън провинцията, за да не се окажат извън еврозоната и подкрепата на Европейската централна банка. \"Банко Сабадел\", която е петата по големина банка в Испания, е решила да се пререгистрира в Аликанте. А банка La Caixa съобщи, че ще се премести във Валенсия.Шест от 35-те най-големи испански концерна са каталунски, в Каталуния са и седалищата на половината от фирмите с германско участие. Но също и в сектора на туризма Каталуния е водеща - всеки четвърти турист в Испания през миналата година е посетил Каталуния или нейната столица Барселона.Тревога на пазаритеЗасега финансовите пазари реагират сравнително спокойно на каталунския референдум. Но усещането е за тревожност: еврото загуби 0,6% от стойността си спрямо американския долар, а на борсата в Мадрид водещият индекс падна с 1,5 процента. Много инвеститори таят надежда, че  ще може да бъде решен някак. Анализаторите на банка УниКредит очакват двете страни да преговарят, за да бъде избегнато задълбочаване на кризата. В крайна сметка \"населението на Каталуния е дълбоко разединено по този въпрос\", се казва в доклад на банката, изготвен за инвеститори.По данни на каталунското правителство, на референдума миналата неделя 90 процента от участвалите в референдума гласоподаватели са се обявили за независимост от Испания. Допитване през юни сочеше, че 41 процента от каталунците подкрепят отделянето на региона.Привърженици на испанското единство демонстрират по улиците на промишления каталунски град СабаделРегионалната власт в Каталуния обяви за обвързващи резултатите от референдума, но уточни, че не се стреми към \"травматична раздяла\" с Испания. Правосъдният министър в Мадрид отговори, че централното испанско правителство може да се позове на испанската конституция и да анулира евентуална декларация за обявяване на независимост.Без евро?Все още не са известни какви последици ще има за еврозоната евентуално отцепване на Каталуния. Но ако провинцията наистина стане независима, тя ще се озове извън ЕС и без евро - макар много от привържениците на независимостта биха желали Испания да не напуска общността. Последиците от подобна стъпка биха били много големи икономически загуби за Испания, но още по-големи за самата Каталуния. Защото промишлеността в региона - от производителите на автомобилни части през химическата индустрия до туризма - са тясно обвързани с еврозоната. В тази връзка испанският министър на икономиката предрече \"брутално обедняване\" на Каталуния. Производството може да спадне с 25-30 процента, а безработицата да се удвои.Също и представителите на германската икономика бият тревога. \"Едно отцепване на Каталуния би било свързано със сериозни загуби и за двете страни и ще увеличи несигурността на една силно експортноориентирана икономика\", предупреди шефът на Федералния съюз на германската индустрия Йоахим Ланг.", "date": "2017.10.07", "title": "Каталуния – а сега накъде?"}
{"url": "https://news.bg/crime/vazstanoviha-dvizhenieto-na-patya-ruse-byala.html", "text": "В едната лента става движението по път I-5 Русе-Бяла, в района на Тръстеник заради катастрофа, съобщиха от АПИ. От пътната агенция препоръчват на шофьорите да се движат с повишено внимание и съобразена скорост, спазвайки указанията на регулировчиците.Към 15:50 часа от АПИ съобщиха, че е възстановено движението по път I-5 Русе-Бяла, в района на Тръстеник.Пострадаха трима души при катастрофата, станала на завой малко преди разклона за село Иваново. Челно са се ударили два автомобила, в които са пътували съответно младо семейство и възрастен мъж, съобщи bTV.Наложило се е автомобилите да се режат, за да извадят пострадалите. Двамата шофьори и ранената жена са настанени в русенската болница. Единият от водачите е в тежко състояние, с опасност за живота.Причините за инцидента се изясняват, но заради силния дъжд видимостта е била намалена.", "date": "2017.10.07", "title": "Възстановиха движението на пътя Русе-Бяла "}
{"url": "https://news.bg/press/gerb-se-razgranichi-ot-anton-todorov-toy-se-izvini-na-zhurnalist-tormozat-sreshtu-emko-prodalzhi-s-inspektsiya-ot-nap.html", "text": "Скандал. \"Монитор\":ГЕРБ се разграничи от Антон Тодоров, той се извини на журналист ГЕРБ се разграничи със своя позиция от депутата Антон Тодоров, който отправи в ефира на Нова тв остри думи към водещия Виктор Николаев, поставяйки под въпрос компетентността му и намесвайки неговата бивша колежка. Причината за изблика на Тодоров бяха намеци от страна на Николаев, че депутатът спекулира с информация. \"ГЕРБ винаги е защитавала свободата на медиите. Смятаме, че свободната журналистика има правото да пита и да задава въпроси. За нас няма лоши и неудобни въпроси, а неточни отговори. Всички изказани тези на Антон Тодоров са негово лично мнение\", обявиха от партията.  \"Емко\".\"Сега\":Тормозът срещу \"Емко\" продължи с инспекция от НАПСагата с оръжейния завод \"Емко\" продължава. В един и същи ден работниците направиха поредния си протест, държавата върна експортния лиценз на предприятието и веднага след това му прати инспектори от НАП на проверка. Освен това се разбра, че \"Емко\" вече има право да търгува, но няма да се върне в \"индийската\" сделка за десетки милиони, която точно заради отнетия му лиценз бе прехвърлена на държавното дружество ВМЗ.Вчера централата на \"Емко\" била \"посетена\" от данъчни инспектори и полиция. Пратениците на властта обявили, че издирват акциите на друга оръжейна фирма - \"Дунарит\", защото компанията на \"Емко\" ги била придобила незаконно. Това се случва точно в момент, в който собственикът на \"Емко\" Емилиян Гебрев е извън България. Хитрино. \"24 Часа\":Софийският градски съд спря първото от делата за взрива край ХитриноСофийският градски съд спря едно от делата, по което пострадали и роднини на загинали искат обезщетения, предаде БТА.Делата са близо 30, а исковете са за около 10 млн лева.Ищците са разделени в три групи - на хора с пострадал бизнес, на хора с леки травми и малко щети и на такива с големи увреждания или които са загубили близък.За да спре делото временно, Софийският градски съд се мотивира, че не става ясно от исковата молба на Ремзи Ислям, каква точно е отговорността на \"Булмаркет рейл карго\".", "date": "2017.10.07", "title": "ГЕРБ се разграничи от Антон Тодоров, той се извини на журналист; Тормозът срещу \"Емко\" продължи с инспекция от НАП"}
{"url": "https://news.bg/world/trima-obvineni-za-planiran-nov-9-11-v-nyu-jork.html", "text": "Трима души са били арестувани и обвинени за планирана терористична атака в Ню Йорк, предаде \"Ройтерс\".Атаката трябваше да бъде извършена през лятото на миналата година.Това са съобщили от прокуратурата, които я сравняват с тази от 11 септември 2001 година. Тримата са поддръжници на групировката \"Ислямска държава\".Двама от тях, американски и канадски гражданин, са на 19 години. Третият, на 37, е от Филипините. Арестувани са отделно един от друг. Единият вече се е признал за виновен по обвинение в тероризъм. Предстои екстрадицията на другите двама. Атаката бе предотвратена от органите на реда. Тримата може да получат доживотни присъди. ", "date": "2017.10.07", "title": "Трима обвинени за планиран \"нов 9/11\" в Ню Йорк "}
{"url": "https://news.bg/world/papata-zakleymi-pornografiyata.html", "text": "Папа Франциск заклейми порнографията. Той направи това на католическа конференция, която се занимава със закрилата на младежта, предадоха световните информационни агенции. Той се обяви за мерки за закрила на подрастващите в интернет, сред които и борба с порнографията, която е твърде лесно достъпна там. По думите му, илюзия е да се вярва, че в такова общество децата са достатъчно предпазени. Светият Отец осъди и технологиите за смяна на пола. Те, каза той, създават впечатлението, че да си мъж или жена и въпрос на свободен избор. Това не е вярно. ", "date": "2017.10.07", "title": "Папата заклейми порнографията"}
{"url": "https://news.bg/world/turskata-zhandarmeriya-zalovi-50-migranti-patuvashti-kam-balgariya.html", "text": "Турските власти са заловили 50 мигранти, които са имали намерение да преминат на българска територия, предаде БНТ.Съобщава се, че екипи на турската жандармерия са открили в западния окръг Къркларели три групи от Афганистан и Сирия, които са се готвели да преминат нелегално в България, а след това в Западна Европа.Мигрантите, които вече са имали осигурен превоз за България, са заловени близо до граничния пункт Дерекьой. Властите са ги прехвърлили в център за връщане на мигранти.", "date": "2017.10.07", "title": "Турската жандармерия залови 50 мигранти, пътуващи към България"}
{"url": "https://news.bg/health/vrachani-protestirat-pod-dazhda-v-zashtita-na-bolnitsata-si.html", "text": "Във Враца продължават протестите в подкрепа на областната болница, съобщи БНР. Под дъжда десетки врачани и медици блокираха движението по възловия булевард \"Втори юни\", съобщи БНР.Протестиращите отново напомниха исканията си за спешни мерки от страна на държавните институции за оздравяване на многопрофилната болница, която е пред фалит.Лечебното заведение е с огромни дългове, медиците плашат с колективни оставки. Директорът на болницата подаде оставка в началото на седмицата с мотива, че не може да се справи с огромните дългове, които достигат 20 млн. лв., информира bTV.Припомняме, в четвъртък по време на парламентарната здравна комисия министър . Проверява се покупката на скенер на тройна цена и отношенията с частна клиника в двора на лечебното заведение.", "date": "2017.10.07", "title": "Врачани протестират под дъжда в защита на болницата си"}
{"url": "https://news.bg/education/parviyat-vipusk-voenni-lekari-zapochna-obuchenie-vav-varna-i-sofiya.html", "text": "За първи път у нас се въвежда специалността военен лекар, предаде bTV.Обучението се провежда едновременно във Висшето военноморско училище, Медицинския университет във Варна и Военномедицинска академия в София.За 19 младежи от първия випуск учебната година започна преди дни.15 девойки и четирима млади мъже са първите, записали се в специалността. Освен че ще положат Хипократова клетва, те вече се заклеха и пред Отечеството.След 6-годишно образование, студентите ще бъдат магистри по медицина и бакалаври по организация и управление на военни формирования.Военният лекар съчетава призванието за спасявате на човешки живот с обичта към родината, казват първокурсниците.\"Качествата, които ни учат тук да имаме, ще ни помогнат в по-екстремни условия, както да помагаме от медицинска гледна точка, така и на отечеството\", смята Лора Хаджиянева.\"Стресът, който ни бива упражняван от двете професии, които искаме да придобием след това, ще ни помогне да се справим още по-добре в евентуални бойни ситуации.\" - споделят студентите.Те ще бъдат изградени и като офицери и като лекари.\"Това е абсолютно необходимо за България, за нас\", посочва Димана Славова от ВВМУ \"Н.Й.Вапцаров\".Образованието включва тренировки за оцеляване в тежки условия, както и медицински знания и практика. Хуманизмът на лекарската професия и честта на пагона ще формират бъдещите специалисти, уверени са преподавателите им.Студентите имат гарантирана реализация - с договор за работа като военен лекар 10 години след като завършат.", "date": "2017.10.07", "title": "Първият випуск военни лекари започна обучение във Варна и София"}
{"url": "https://news.bg/bulgaria/praznik-na-banitsata-v-makariopolsko-s-40-razlichni-banitsi.html", "text": "Над 40 различни баници опитаха посетителите на празника на баницата в търговищкото село Макариополско.Най-голям интерес предизвика традиционната макариополска дърпана баница, съобщиха от местната областна администрация.Рецептата й се пази от десетилетия и се предава от майка на дъщеря. Днес тя дори присъства в специализирани кулинарни сайтове.Празникът се провежда за трета поредна година. Днес той започна с надяждане на баница, в което се включиха осем деца, а първите трима получиха награди.Последваха демонстрации с приготвяне на баници и богата фолклорна програма.Специални гости на събитието бяха областният управител на Търговище Митко Стайков, народният представител д-р Венка Стоянова и секретарят на общината Христалина Халачева.", "date": "2017.10.07", "title": "Празник на баницата в Макариополско с 40 различни баници"}
