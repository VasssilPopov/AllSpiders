{"url": "https://news.bg/int-politics/glavchev-obrazovatelniyat-zakon-v-ukrayna-ne-oshtetyava-balgarskoto-maltsinstvo.html", "text": "Новият образователен закон в Украйна няма да промени правата на българското национално малцинство да изучава майчиния си език. Такова уверение е получил председателят на Народното събрание Димитър Главчев при срещите си в Украйна с Мелитополската градска и районна администрация, местни кметове и българската диаспора в град Приморск, съобщи \"Дневник\".След всички разговори тук се надявам, че проблеми с изучаването на българския език и запазването на българската идентичност и култура няма да има, добави Димитър Главчев.\"Исках лично и на място да се уверя в това\", отбеляза още той.Във вторник вицепрезидентът Илияна Йотова настоя правителството да излезе с позиция пред украинските власти срещу новия закон, който според нея ограничава изучаването на майчин език след пети клас в училище.Още през същия ден посланикът на Украйна у нас Микола Балтажи увери, че промяната в обучението няма да засегне българското малцинство.Ръководствата на районните администрации в Мелитопол, Приморск и Бердянск са благодарили за посещението на българската парламентарна делегация и са отбелязали, че това е първата визита на председател на Народното събрание от 15 години насам.Българска парламентарна делегация, водена от председателя на парламента, е на двудневно посещение в Украйна. Заедно с Главчев там са заместник-председателят на парламента Цвета Караянчева, председателят на Групата за приятелство България-Украйна Милен Михов, нейният заместник-председател Георги Йорданов и народният представител Ахмед Ахмедов.Българските депутати са присъствали на откриването на областен събор на българите от Таврия, посветен на 155-ата годишнина от преселването им и поднесоха цветя пред паметника на Христо Ботев в село Ботево.", "date": "2017.09.23", "title": "Главчев: Образователният закон в Украйна не ощетява българското малцинство"}
{"url": "https://news.bg/world/zemetresenie-s-magnitud-ot-3-4-e-zasecheno-v-kndr.html", "text": "В Северна Корея е регистрирано земетресение с магнитуд 3,4, според китайската държавна агенция \"Синхуа\".Земетресението е само няколко часа, след като севернокорейският външен министър Ри Йонг Хо съобщи, че страната може да проведе тест с водородна бомба.Земетресението е станало на около 50 километра от зоната за ядрени тестове на КНДР. Китайски сеизмолози коментират, че това е \"предполагаема експлозия\", но Южна Корея предполага, че това може да е естествено земетресение, което не е предизвикано от ядрен тест, съобщава БиБиСи.Американската агенция за геоложки проучвания (USGS), междувременно коментира, че все още не може да прецени. Силата на труса е по-малка от тази, която обикновено се открива, когато Северна Корея тества оръжия. След последния тест, първоначалните доклади от USGS бяха за магнитуд 5.6 с дълбочина 10 км, по-късно беше потвърден магнитуд от 6,3 и 0 км дълбочина.Последното земетресение е засечено на дълбочина от 0 километра в провинция Северен Хамгонг, където е ядрената площадка  \"Пунггие-ри\", съобщават от Южна Корея. USGS потвърди, че е станало в ядрен тестов район, но заяви, че сеизмолозите го оценяват с дълбочина 5 км. \"В този момент не можем да потвърдим (природна или човешка) е причината за събитието\", съобщават те.Южна Корея все пак счита, че земетресението е естествено, не са открити специфичните звукови вълни, генерирани от изкуствени земетресения.Припомняме, Ким Чен-ун, в необичайно пряко изказване пред света, обеща няколко часа по-рано да предприеме действия на \"най-високо ниво\" срещу САЩ по отношение на заплахата на президента Тръмп за \"напълно унищожение\" на КНДР, ако бъде провокиран.", "date": "2017.09.23", "title": "Земетресение с магнитуд от 3,4 е засечено в КНДР"}
{"url": "https://news.bg/int-politics/london-e-gotov-da-plati-40-miliarda-paunda-za-razvoda-s-es.html", "text": "Британското правителство е готово да плати 40 милиарда паунда на Европейския съюз като компенсация за оттеглянето от общността. Това съобщава \"Таймс\", цитирани от ТАСС.Изданието цитира два източника в Брюксел. Според изчисленията на \"Таймс\" тази сума се състои от два компонента. Един от тях е ангажиментът на Лондон, потвърден в реч на Мей, да извърши плащания към ЕС преди края на текущия бюджетен период, изчислен до 2020 г. Става въпрос за разходи около 20 милиарда паунда.Друг компонент с приблизително съшият размер други задължения на Обединеното кралство, които според публикацията ще бъдат договорени отделно и плащанията могат да продължат в продължение на много години.В същото време, официално, не се потвърждава размерът на сметка за Брекзит.Financial Times коментира тази седмица, че британското правителство е готово да се съгласи с плащане на 20 милиарда евро (17 милиарда лири), а по-рано същото издание съобщи, че Брюксел се нуждае от повече, и че ЕС ще искат сумата от около 100 милиарда евро (88 милиарда паунда).", "date": "2017.09.23", "title": "Лондон е готов да плати 40 милиарда паунда за развода с ЕС"}
{"url": "https://news.bg/society/hora-s-uvrezhdaniya-i-tehnite-blizki-protestiraha-pred-prezidentstvoto.html", "text": "Хора с увреждания и техните близки протестираха пред президентството. Те настояват за радикална реформа в политиките по уврежданията, която да доведе до реални резултати.Капка Панайотова, директор на Центъра за независим живот, заяви за news.bg, че трябва да отпаднат ТЕЛК-овете и да има индивидуални оценки на уврежданията.По думите ѝ цялата нормативна уредба, която формира средата, в която живеят, е подчинена на едно старо разбиране, че хората с увреждания са болни.Панайотова смята, че задължително трябва да се започне работа по нов Закон за уврежданията. Той трябва да въведе всички необходими политики за социалното включване на хората с увреждания.Третото искане на протестиращите е да има Закон за личната помощ.Хората с увреждания всекидневно се сблъскват с проблеми. За пример Капка Панайотова посочи неизползваемата рампа до президентството, която води до подлеза. \"Тя е един събирателен образ на недостъпната среда в София\", сподели тя. По думите й столицата е недостъпна за тях. Трудности срещат и когато трябва да използват градския транспорт или пък отидат до определена институция.\"Масово децата с увреждания учат по домовете си, защото училищата са недостъпни\", посочи още Панайотова.Друг проблем, който открои директорът на Центъра за независим живот, е намирането на работа.", "date": "2017.09.23", "title": "Хора с увреждания и техните близки протестираха пред президентството"}
{"url": "https://news.bg/health/v-burgas-operiraha-uspeshno-momiche-sas-sindroma-na-leshnikotroshachkata.html", "text": "Успешна операция от редкия Синдром на лешникотрошачката бе извършена в университетската болница \"Дева Мария\" в Бургас, съобщиха от лечебното заведение.Операцията се прави за трети път в България и за първи път в извънстолично болнично заведение.Става дума за 18-годишно момиче, което след 2-годишна възраст е страдало от поредица тежки здравословни проблеми поради нарушено кръвообращение в лявата част на тялото. Причината - лявата бъбречна вена е била притисната между аортата и мезентериалната артерия.Сложната 4-часова операция по освобождаване на вената е извършена от екип под ръководството на известния съдов хирург проф. Тодор Захариев. Лекарите са успели да пришият наново притиснатата вена и да възстановят кръвоносния съд, без да се налага поставяне на изкуствени материали. Контролният скенер, който е направен след операцията, показва, че проблемът е отстранен успешно.Участвал е целият състав на Клиниката по съдова хирургия към университетската болница \"Дева Мария\"- началникът на клиниката доц. Борислав Денчев, д-р Галин Желев, д-р Тодор Драганов, д-р Георги Николов и д-р Елена Домусчиева, както и анестезиолозите д-р Николай Игнатов - който е началник на ОАИЛ към болницата, и д-р Петър Митков.18-годишната Женета Вангелова от Варна пристига в университетската болница в търсене на лек за заболяване, което я е следвало през целия й живот. До преди месец никой от десетките лекари, които е посетила, не успява да разбере какво точно ѝ има. Майка ѝ Гинка Вангелова - лаборантка във варненска болница, показва дебелите папки с епикризи, които бележат всеки нов престой в клиника, всяко ново изследване и всяка нова надежда, че накрая проблемът е намерен. До следващата хоспитализация.През последните месеци е имало случаи, в които осемнайсеттгодишното момиче е хоспитализирано по два пъти месечно.Всичко започва когато на двегодишна възраст Гинка Вангелова забелязва аномалия в лявата част на гръдния кош на малката Женета. Преглед при специалист я убеждава, че всичко е наред.Детето лежи за първи път в болница на три годинки. Периодично започват оплаквания за болки вляво.На 11 години получава възпаление на левия крак, в което днес майката вижда симптом на редкия Синдром на лешникотрошачката. За съжаление, консултациите с ортопед и съдов хирург не водят до никъде - според тях това е скъсан мускул.Изследването за тромби в кръвта е петкратно увеличено, но лекарите са категорични, че няма запушена вена. Заради други изследвания, обаче, майката започва да се съмнява за диабет и получава потвърждение след глюкозо-толерантен тест. Женета започва да прави периодично кризи, които са еднотипни - през нощта започва болка около бъбрека, която след около два часа се премества надолу вляво.Идва ред на посещенията при нефролози, които смятат, че това са стандартни бъбречни кризи. На ехографиите не се вижда никакво изменение, а обясненията на лекарите са, че вероятно проблемите са следствие от диабета.И все пак детски нефролог явно забелязва нещо, защото през 2015 година Женета е изпратена на доплерово изследване на бъбреците. Становището е, че има проблем с бъбречен съд. Към този момент никой не успява да разпознае Синдрома на лешникотрошачката и да предприеме адекватни мерки.Колкото по-голяма става Женета, толкова по-чести са кризите ѝ. Започват проблеми с яйчниците и на момичето е определено хормонално лечение. Днес майката разглежда всички здравословни проблеми на дъщеря си през годините като симптоми на недостатъчното кръвоснабдяване в лявата половина на тялото, заради редкия синдрим, а не като отделни болести.Развръзката идва преди няколко седмици, когато Женета усеща, че ще получи криза.\"Бях нощна смяна в болницата и накарах Жени да дойде при мен, за да не стои сама.\" - спомня си майката.\"След като кризата започна, слизахме три пъти до спешния кабинет. Даваха ѝ болкоуспокояващи, биха ѝ инжекции, сложиха ѝ системи. Жени обаче не се повлия, започна да посинява около устата, загуби чувствителност в крайниците и припадна. Чак тогава ѝ назначиха скенер. Ако не беше припаднала, вероятно пак щяхме да изчакаме кризата да мине и да се приберем вкъщи. След скенера чухме диагноза, която срещнахме за първи път- Синдром на лешникотрошачката. През целия живот на детето ми кръвоснабдяването не е било нормално и органите са страдали. Едва сега си обяснявам всички проблеми, които Женета имаше.\" - разказва Ганка Вангелова.Семейството започва проучване в интернет и вижда, че само преди няколко месеца в България е извършена първата операция от този род от проф. Тодор Захариев, началникът на клиниката по съдова хирургия в УМБАЛ \"Света Екатерина\". Добрата новина за тях е, че няма да се наложи да пътуват до София, а само до Бургас - професорът е методически ръководител на клиниката по съдова хирургия в университетската болница \"Дева Мария\".След срещата в Бургас Женета е категорична, че ще се оперира.\"Като родители бяхме много уплашени, но професорът спечели доверието на Жени и тя на петата минута беше готова с решението си. Болката, която преживяваше при всяка криза, беше ужасна и тя знаеше, че това не може да продължава.\" спомня си Гинка Вангелова.По време на престоя на Жени в университетска болница \"Дева Мария\" родителите ѝ са неотлъчно до нея. Благодарни са на целия екип на Клиниката по съдова хирургия и се чувстват късметлии, че са открили проблема сравнително рано.Днес Жени вече е удома и скоро ще продължи с обичайното си ежедневие.Красивото момиче ще бъде първа година студентка в Медицинския университет във Варна, като за реализация в живота е избрала благородната професия на медицинска сестра.Семейството на Жени съветва всички, които имат хронични проблеми с неизяснен произход, да търсят причината и да не разчитат на решения на парче.\"Когато се повтори едно и също нещо 2-3 пъти, трябва да се взимат мерки. Трябва да се търси причината, а не да се решава проблемът за момента. Трябва да има алгоритъм, който следи прегледите на болните. Не може един човек да посети 15 пъти спешен кабинет за едно и също нещо и да не се обърне внимание на това.\" - категорична е Гинка Вангелова.", "date": "2017.09.23", "title": "В Бургас оперираха успешно момиче със Синдрома на лешникотрошачката"}
{"url": "https://news.bg/crime/uchenikat-koyto-bi-uchitel-v-sadovo-ostava-v-aresta.html", "text": "Съдът остави в ареста ученика, ударил с кол учител в гимназия в Садово, предаде Би Ти Ви.Атанас Георгиев беше задържан за 72 часа. Повдигнати са обвинения за хулиганство, извършено с особена дързост и цинизъм, и за нанасяне на лека телесна повреда.17-годишният Атанас е признал, че е удрял преподавателя Антон Велков. Прокуратурата поиска постоянното му задържане.Припомняме, след инцидента на 19 септември бяха арестувани трима ученици. За двама от тях обаче е установено, че не са участвали в побоя, затова срещу тях не са повдигнати обвинения и те ще бъдат призовани само като свидетели.Учителят, който е с хематом на главата, беше приет първоначално в болница, но после беше освободен за домашно лечение.", "date": "2017.09.23", "title": "Ученикът, който би учител в Садово, остава в ареста "}
{"url": "https://news.bg/int-politics/kyurdskata-nezavisimost-mezhdu-osnovaniyata-i-opaseniyata.html", "text": "Още от 1920 година насам на близо 30-те милиона кюрди в света им обещават собствена държава. Обеща им го американският президент Удроу Уилсън и после обещанието бе включено в Севърския договор от 1920 година.Този договор обаче е ревизиран поради несъгласието на основателя на модерната турска държава Ататюрк, се казва в репортаж на телевизия NTV.Швейцарският историк проф. Ханс-Лукас Кизер пише в \"Нойе Цюрхер цайтунг\", че кюрдите са направили грешка, когато след Първата световна война са застанали на страната на Ататюрк, който им е обещавал правото на самоопределение, за да ги откъсне от благоприятния за тях Севърски договор. Но след войната в Мала Азия (1919 - 1922) кемалистите създават единна държава, която поставя различните идентичности под похлупака на турския национализъм.Проф. Кизер отбелязва още, че почти постоянното извънредно положение в младата турска република е накарало цели поколения кюрди да гледат на новата държава като на враждебна сила.Има историческо основание и логика Ревизионисткият договор от Лозана (1923 г.), който отменя Севърския договор, вече изобщо не споменава кюрдите. Тъкмо този договор обаче и до днес до голяма степен определя постосманската география.Швейцарският историк твърди, че този договор стои на глинени крака и че последното развитие в Близкия Изток ясно показва, че разумът би трябвало да наложи една грижлива, частична ревизия на Договора от Лозана. Нещо повече, той твърди, че предвиденият референдум за независимост на  има своята историческа логика и основание. Още при сключването на въпросния договор, ръководителят на британската делегация в Лозана лорд Кързън заявява, че решението за малцинствата е \"крайно лошо и злобно, за което светът ще бъде тежко наказан през идните сто години\".Наистина договорът от Лозана оставя малцинствата в региона в ръцете на враждебни спрямо тях държави и се базира на фаталното политическо деление на мюсюлмани, християни и евреи, пише проф. Кизер.\"Дошло е време за нашата независимост\"Германската телевизия NTV припомня в свой репортаж, че съдбата на кюрдите остава забравена от света чак до 1992 година, когато те се възползват от благоприятния исторически момент и решават сами да поемат инициативата.По време на иракската война, когато е създадена зона, забранена за полети, кюрдите окупират северните части на страната и си създават собствен парламент, президент, както и полиция и въоръжени сили.\"Дошло е време за нашата независимост, даже и целият свят да е срещу нас\", казва в репортажа един кюрд в Ербил.Много противници на референдумаВсе още международната общност обаче се опитва да отложи референдума за кюрдската независимост. Американците се опасяват от конфликти с Ирак, както и от това, че евентуална независимост за кюрдите би могла да отвлече вниманието на кюрдските бойци пешмерга от войната срещу ИДИЛ.Обединените нации също искат да избегнат конфликти около евентуалното прокарване на нови граници.Най-силни са обаче протестите на съседните държави Турция и Иран, където също има кюрдски малцинства. Анкара и Техеран се опасяват, че един независим Кюрдистан би могъл да възпламени сепаратистките тенденции.\"\", отбелязва швейцарският историк проф. Хан-Лукас Кизер. \"Ако референдумът покаже огромно одобрение за кюрдската независимост в Северен Ирак, това неизбежно ще засили претенциите за регионално самоопределение и в останалите смесени кюрдски области, пише историкът в заключение.", "date": "2017.09.23", "title": "Кюрдската независимост – между основанията и опасенията"}
{"url": "https://news.bg/politics/dps-se-protivopostavya-na-natsionalistite-i-se-bori-s-populizma.html", "text": "\"ДПС на всички нива ще се противопостави на националистите и няма да спре да се бори с популизма.\" това заяви председателят на ДПС Мустафа Карадайъ, който откри форум в Русе на тема \"Териториално сътрудничество България-Румъния\". Домакин на форума е евродепутатът и председател на Младежко ДПС Илхан Кючюк, който се провежда с подкрепата на АЛДЕ.\"В трансграничното сътрудничество освен съседните държави ние сме придавали изключителен приоритет на нашите общини и те са получавали нашата подкрепа. В тази посока финансирането на общините и в България, а и в Румъния сигурно е така, самите общини трудно се самофинансират. За проектите най-вече се разчита на оперативните програми. Нашата политика е била да има национално финансиране, с ясна програма. В периода 2001-2009 година, когато два последователни мандата ДПС беше част от управлението, може да се види помощта на държавата към общини.\" припомни Карадайъ.\"Макар че сме в опозиция, ДПС дава своя принос за доброто представяне на България по време на председателството на ЕС и се опитваме да бъдем активни и по важните теми, които ще бъдат разглеждани от ЕС по време на българското председателство.\" заяви председателят на ДПС.Карадайъ изрази своите опасения относно участието на националистите във властта и негативните резултати, които следват от това. \"В България има един проблем, който остава основно в полето на ДПС, като активна част от нашата политика. В сегашната власт в България като коалиционен партньор участва едно националистично обединение от 3 партии, които в цялата си биография са били евроскептици. И се получава парадокс-тези партии имат министри и вицепремиери и участват в Съвета на ЕС. И ако от речта на Юнкер виждаме, че Европа има постижения с ограничаването на крайните евроскептични и националистични формирования, то при нас има парадокс. А всички знаем, че ако те са проблем за Европа, то на Балканите са още по-голям проблем. От наша страна, ние не сме ги оставили да вършат своите крайни проявления.\" заяви Карадайъ.Той акцентира върху факта, че \"в Европа крайно десните партии са изолирани и популистката вълна намалява, а в България те са част от властта и ще председателстват Съвета на ЕС.\" заяви Карадайъ.", "date": "2017.09.23", "title": "ДПС се противопоставя на националистите и се бори с популизма"}
{"url": "https://news.bg/world/koloezdach-izmina-29-000-km-za-79-dni-vdahnoven-ot-zhul-vern.html", "text": "Шотландецът Марк Бюмон постави световен рекорд, обикаляйки цялото земното кълбо на велосипед и то за 79 дни, съобщи National Geographic.34-годишният колоездач - фен на състезанията по екстремна издържливост, дължи вдъхновението си на френския писател Жул Верн и творбата му \"Пътешествие около света за 80 дни\".Носейки в себе си духа на персонажа Филиъс Фог, Бюмон започва околосветското си приключение от френската столица, на 2 юли. До завръщането си на 18 септември колоездачът успява да премине феноменалните 29 000 км и да обиколи 16 държави, като надхвърля дори собствените си очаквания, завършвайки с ден по-рано.Стремежът към рекорд обаче не остава и без лишения - за да завърши навреме тура си, шотландецът изминава по 390км в рамките на 16 часа всеки ден, като спи по само 5 часа.Накрая обаче постига ненадминат успех и е възнаграден не с един, а с два рекорда в Книгата на Гинес, тъй като журито му присъжда и отличие за най-дълго разстояние, изминато на колело за 1 месец: 11 315 км - от Париж до австралийския град Пърт.", "date": "2017.09.23", "title": "Колоездач измина 29 000 км за 79 дни, вдъхновен от Жул Верн  "}
{"url": "https://news.bg/bulgaria/panagyursko-selo-se-vdigna-na-protest-zaradi-bezvodie.html", "text": "Жителите на панагюрското село Попинци излязоха на протест заради безводие, предаде БНТ.Тази сутрин десетки протестиращи затвориха за движение главния път Пазарджик-Панагюрище.Хората нямаха разрешение да протестират, но липсата на вода, която продължава повече от месец, ги накара да вземат крайни мерки. В продължение на час те пресичаха пътното платно, което предизвика задръстване.Селата около Панагюрище са без вода вече втора седмица заради авария на магистрален водопровод. В Попинци обаче има места, където сушата е още от началото на месец август.\"Събрах дрехите и ги занесох в София да ги изпера и да ги върна в сряда, ама то не е решение на въпроса. Ще пламне някаква епидемия. Всички са с вътрешни тоалетни. Като няма вода, те не работят.\" - споделя местна жителка.\"Миналия месец и настоящия не е имало вода, аз съм платила 28 кубика на стойност 46 лева. Искам да попитам ВИК откъде е тази сметка.\" - разказва местна домакиня.След голямата авария на главния водопровод \"Злокучене\" в селата от община Панагюрище има водоноски, доставя се и бутилирана минерална вода. Според хората обаче във водоноските водата е с ръжда и не става дори за миене. Масово децата в селото повръщали и били с разстройство. В Попинци се ядосват, че в Панагюрище водата не е спирала, а при тях проблемът не намира решение.\"Някой замисля ли се как са детските градини, как е училището, как си мият децата ръцете, какво ядат. Ще тръгнат някакви вируси, болести, никой не може да ни спаси. Върнаха ни 100 години назад.\" - възмущава се местна жителка.\"Панагюрският кмет е силен и командва всички. На Панагюрище ще има вода, а на Попинци не. Той е общински кмет казва - аз си гледам града. Два дена нямаше вода там и те го вдигнаха на балон и веднага пуснаха водата.\" - допълва жител на Попинци.В момента хората в Попинци наливат вода от единствената чешма, която се намира на най-високото място в селото. Това се прави с риск за здравето, защото водата не е изследвана.", "date": "2017.09.23", "title": "Панагюрско село се вдигна на протест заради безводие"}
{"url": "https://news.bg/disasters/dva-novi-trusa-v-meksiko-6-1-i-5-8-po-rihter.html", "text": "Трус с магнитуд 5.8, беше регистриран край западния бряг на Мексико. Той беше последван от нов - със сила 6.1 в мексиканския щат Оахака - на 19 километра южно от град Матиас Ромеро, съобщи Геологическата служба на САЩ.Епицентърът на първия трус, усетен в 12:38 ч. българско време, се намира на 48 километра югозападно от Паредон и на 66 километра от Ариага, щата Чапас.Дълбочината на земетръсното огнище е 74 километра.Няма данни за нови жертви и щети. ", "date": "2017.09.23", "title": "Два нови труса в Мексико – 6.1 и 5.8 по Рихтер"}
{"url": "https://news.bg/world/zukarbarg-rusiya-se-namesi-v-izborite-v-sasht-pomagame-na-germaniya-da-izbegne-tova.html", "text": "Шефът на Facebook Марк Зукърбърг заяви, че помага на Германия да спре намеса на Русия в изборите, подобна на тази в САЩ и Франция, предаде euobserver.\"Вземаме мерки през този уикенд, за да осигурим ненамесата в германските избори - от блокиране на хиляди фалшиви профили до партньорство с властите като Федералната служба за информационна сигурност и споделяне на мерки по сигурността с кандидатите и партиите.\" - коментира Зукърбърг.Той уточни, че са премахнати хиляди фалшиви профили, свързани с Русия, през които са предприемани действия за манипулиране на изборите \"в нашите страни, включително Франция\".Той посочи, че по време на изборната кампания в САЩ, през водещи към Русия акаунти, руска група е разпространила около 3000 съобщения, подпомагащи кампанията на Доналд Тръмп. За това групата е платила над 100 хиляди долара.Зукърбърг потвърди, че ще предаде всички доказателства на американския конгрес, за да бъдат предотвратени в бъдеще подобни акции на Кремъл срещу избори в други страни.Въпреки лавината от доказателства за руската намеса, Кремъл продължава да отрича, че са предприемани такива действия от страна на Москва.", "date": "2017.09.23", "title": "Зукърбърг: Русия се намеси в изборите в САЩ, помагаме на Германия да избегне това"}
{"url": "https://news.bg/politics/prodalzhavame-da-vrashtame-tarseshtite-zakrila-turski-grazhdani.html", "text": "България продължава да връща на Турция търсещите закрила у нас.За последните две години нито един турски гражданин, който е подал молба за бежански или хуманитарен статут у нас, не го е получил, предаде bTV.От началото на годината 37 турски граждани са задържани в при опит да избягат от родината им.Една трета от тях са потърсили закрила от Агенцията за бежанците с мотив, че в Турция са в опасност от преследване. Нито един от тях обаче не е получил статут. Аналогична е ситуацията през 2016 г.От агенцията са категорични, че всяка молба за закрила се разглежда обективно и отричат да има целенасочени откази на турски граждани.Правозащитници и журналисти припомнят, че южната ни съседка все още е в режим на извънредно положение, при което част от гражданските права и свободи са ограничени.", "date": "2017.09.23", "title": "Продължаваме да връщаме търсещите закрила турски граждани"}
{"url": "https://news.bg/world/kolin-fart-stana-italianski-grazhdanin-zaradi-brekzit.html", "text": "Британският носител на \"Оскар\" и \"Златен глобус\" Колин Фърт получи италианско гражданство, предаде Би Би Си.Той подаде молба пред италианските власти след като на референдума за брекзит надделяха гласовете за напускане на ЕС.Рим потвърди, че британският актьор вече има италиански паспорт.\"Известният актьор, който получи \"Оскар\" за филма \"Речта на краля\", е женен за наша гражданка и неведнъж е изразявал любовта си към нашата страна \", се казва в изявление на италианското министерство на вътрешните работи.57-годишният Колин Фърт е женен за италианската продуцентка Ливия Джуджоли от 1997 година. семейството живее във Великобритания заедно с двамата си синове.Италия е сред страните, допускащи двойното гражданство, което ще позволи н актьора да запази и британския си паспорт.След решението Великобритания да напусне общността, много британски граждани подават молби за гражданство и към властите на Германия, Франция, Ирландия.", "date": "2017.09.23", "title": "Колин Фърт стана италиански гражданин заради брекзит"}
{"url": "https://news.bg/disasters/vulkanat-agung-na-o-bali-e-pred-izrigvane.html", "text": "Индонезия обяви най-високата степен за опасност от изригване на вулкана Агунг на остров Бали, предаде Би Би Си.Около 10 хиляди души вече са евакуирани от района около вулкана. Властите призовават всички местни жители, живеещи в радиус от 9 и по-малко километра около Агунг да напуснат домовете си.Съобщава се за непрестанни трусове, както и за признаци, че магмата се надига към повърхността.При последното изригване на вулкана през 1963 г. загинаха над 1000 души.", "date": "2017.09.23", "title": "Вулканът Агунг на о. Бали е пред изригване "}
{"url": "https://news.bg/bulgaria/uiz-ear-spira-poletite-si-ot-sofiya-po-tri-destinatsii.html", "text": "Всички полети на нискотарифната авиокомпания \"Уиз еър\" от София до Бирмингам, Бристол и Донкастър/Шефийлд ще бъдат преустановени от 6 ноември, съобщи bTV.Информацията беше огласена по повод на въпрос на БТА във връзка със сигнал от клиенти за отменени резервации за посочените дестинации.От компанията обясняват, че заетостта на полетите по тези маршрути не е отговорила на очакванията и в резултат на това се е наложило софийската мрежа да бъде оптимизирана.Допълнителният капацитет ще бъде разпределен по други маршрути през следващите месеци.Пътниците с резервации, засегнати от тази промяна, са информирани и им е предоставена възможност да изберат алтернативен полет от графика на компанията, да им бъде възстановена изцяло платената сума или да получат 120% от първоначално платената тарифа в своя акаунт, които да използват за бъдещи резервации.Единствената дестинация за пътуващите с \"Уиз еър\" до Великобритания след 6 ноември остава летище \"Лутън\" в Лондон.От компанията посочват, че от март идната година превозвачът планира пускането на три нови маршрута от София до Лисабон, Ница и Малага. Предвижда се и увеличаване на честотата на осем популярни съществуващи услуги.", "date": "2017.09.23", "title": "„Уиз Еър” спира полетите си от София по три дестинации"}
{"url": "https://news.bg/bulgaria/taksimetrovi-shofyori-se-obyaviha-sreshtu-pompichkite-zavishavashti-smetkite.html", "text": "Таксиметрови шофьори се обединиха срещу устройствата за манипулиране на сметките на клиентите, познати като \"помпички , съобщи Нова телевизия.Според работещите в бранша, има изключително лесен начин, по който клиентите могат да са сигурни, че сметката им е реална, а не завишена.За целта, обаче трябвало да се променят системата за отчитане и остарялото законодателство.За да се променят всички тези неща, шофьорите възнамеряват да се обединяват в браншова организация.Новината беше огласена на първия им Национален събор в Габрово.Предвижда се сдружението да защитава интересите на 40-те хиляди души, работещи в сектора, и да се бори с проблемите им.Част от тези проблеми се дължат и на 30-годишните касови апарати в някои коли, посочват от бранша.", "date": "2017.09.23", "title": "Таксиметрови шофьори се обявиха срещу „помпичките”, завишаващи сметките "}
{"url": "https://news.bg/bulgaria/denyat-na-nezavisimostta-e-primer-za-politika.html", "text": "Обявяването на Независимостта и нейното признаване са пример за това, как при ясно формулирани цели и единодействие между институции, политици и дипломати националната кауза може да бъде защитена, каза в словото си в Деня на независимостта във Велико Търново председателят на Народното събрание Димитър Главчев.На площад \"Цар Асен\" пред крепостта \"Царевец\" той прие тържествения строй и участва в празничната заря-проверка в чест на Независимостта.Той уточни, че през следващите години България се превръща във важен политически фактор на Балканите, развива активни външнополитически връзки и пренасочва пазарите си към Средна Европа. В словото си той каза, че тези резултати са плод не само на водената политика, но и от усилията и енергията на целия народ.Днес България е част от един външнополитически и икономически съюз, гарантиращ стабилност и просперитет, заяви Димитър Главчев.Кметът на Велико Търново Даниел Панов припомни значението на Търново в историята на Втората и Третата българска държава.Сто и деветата годишнина от Независимостта на България събра хиляди гости и жители на старата столица. Те участваха в тържествата и празничните прояви през целия ден.", "date": "2017.09.23", "title": "Денят на Независимостта е пример за политика"}
{"url": "https://news.bg/world/germantsite-agitirani-da-glasuvat-za-putin.html", "text": " Берлинчани са агитирани да гласуват за руския президент Владимир Путин на парламентарните избори, съобщава Zuerst.В центъра на Берлин се появиха плакати със снимка на Путин.Агитационните материали са издържани в стила на блока ХДС/ХСС, оглавяван от канцлерът Ангела Меркел.Остават по-малко от 48 часа до резултатите от парламентарните избори в Германия. Това ще бъдат най-скъпите избори в Германия - 92 милиона евро ще се похарчат за тях.В същото време 42 партии са кандидати за следващия Бундестаг. Голяма част от германците определиха предизборната кампания като скучна.Бранденбург, заедно с провинция Захсен-Анхалт (Саксония-Анхалт) са местата, на които се очаква популистката партия \"Алтернатива за Германия\" да събере най-много подкрепа.", "date": "2017.09.23", "title": "Германците агитирани да гласуват за Путин"}
{"url": "https://news.bg/world/mudis-ponizhi-reytinga-na-velikobritaniya.html", "text": "Международната рейтингова агенция Мудис понижи дългосрочния рейтинг на британския дълг от Аа1 до Аа2 със стабилна перспектива, поради несигурността, свързана с Брекзита, съобщи AP.Мудис отбелязва, че се притеснява от \"вероятното влошаване на стабилността на британската икономика в средносрочен план поради изтеглянето от ЕС\".Освен това агенцията се опасява от засилване на натиска върху британския бюджет поради отслабване на икономическата активност.След седем години строги ограничения правителството на Тереза Мей е подложено на натиск, за да облекчи натиска върху публичните финанси, а скорошното вдигане на ограничената заплата в публичния сектор за полицията и работниците в затворите вероятно ще се разшири, казват от Мудис.Освен това сделката с малка политическа партия в Северна Ирландия, след като тя загуби парламентарното мнозинство на изборите през юни, и отпадането на плановете за преразглеждане на скъпоструващите увеличения на пенсиите ще се претеглят и държавните бюджети.", "date": "2017.09.23", "title": "Мудис понижи рейтинга на Великобритания"}
{"url": "https://news.bg/world/v-kolumbiya-hvanaha-7-t-kokain.html", "text": "Колумбийската полиция е конфискувала седем тона кокаин на бананова ферма в северната част на провинция Антиохия, предаде Ройтерс..Хваната дрога е на стойност около $ 200 млн. Тя е принадлежела на престъпната банда на Голфо. Петима души бяха арестувани по време на операцията.", "date": "2017.09.23", "title": "В Колумбия хванаха 7 т. кокаин"}
{"url": "https://news.bg/world/sasht-oshte-mislyat-dali-da-vaorazhat-ukrayna.html", "text": "САЩ не са взели решение дали да доставят оръжие на Украйна, предаде АП.След преговорите в четвъртък украинският президент Петро Порошенко заяви, че Белият дом подкрепя родината му по пътя за демокрация.Той разговаря с колегата си Доналд Тръмп на Общата сесия на ООН.През последните години САЩ отделя специална военна помощ на Украйна. Това става след анексията на Крим от Русия и намесата на Кремъл в Донбас.", "date": "2017.09.23", "title": "САЩ още мислят дали да въоръжат Украйна"}
{"url": "https://news.bg/world/oae-iran-narushava-duha-na-yadrenata-sdelka.html", "text": "Обединените арабски емирства заявиха в петък, че Иран нарушава както \"буквата и духа\" на ядрената сделка, договорена между Ислямската република и световните сили.Това съобщи Ройтерс.\"Изминаха две години от ядреното споразумение с Иран, без да има признаци за промяна в неговото враждебно поведение; тя продължава да развива своята ядрена програма и нарушава буквата и духа на това споразумение \", каза пред Генералната асамблея на САЩ външният министър на ОАЕ шейх Абдула бин Зайед ал Нахаян.\"Затова подкрепяме засиления контрол върху ядрената програма на Иран и продължаващата оценка на споразумението и неговите разпоредби\", каза той.", "date": "2017.09.23", "title": "ОАЕ: Иран нарушава духа на ядрената сделка"}
{"url": "https://news.bg/int-economics/zukarbarg-prodava-aktsii-ot-facebook.html", "text": "Основателят на Facebook Марк Зукърбърг обяви намерението си да продаде до 75 милиона акции от компанията през следващата година и половина.\"Очаквам да продадем от 35 до 75 милиона акции на Facebook през следващите 18 месеца, за да финансираме нашата работа в областта на образованието, науката и правото\", пише Зукърбърг.Той също така припомни, че Facebook не е създадена първоначално като компания, а е предназначена да изпълни социална мисия.По-рано основателят на Facebook Corporation и създателят на социалната мрежа със същото име, Марк Зукърбърг, заяви, че ще предаде на Конгреса на САЩ информация за така наречения \"случай на намеса на Русия\" на президентските избори в САЩ през 2016 г.Той заяви, че сътрудничи на американските власти, а също така не иска \"някой да използва социалните мрежи за подкопаване на демокрацията\"", "date": "2017.09.23", "title": "Зукърбърг продава акции от Facebook"}
{"url": "https://news.bg/world/v-egipet-pochina-lider-na-myusyulmanski-bratya.html", "text": "В Египет издъхна лидер на Мюсюлмански братя, съобщават местни медии.Мохаммед Махди Акеф е починал в болница на 89 години .Той оглавяваше Мюсюлмански братя между 2004 и 2010 г.", "date": "2017.09.23", "title": "В Египет почина лидер на Мюсюлмански братя"}
{"url": "https://news.bg/world/sasht-prizna-za-hakerska-ataka-po-vreme-na-vota.html", "text": "Най-малко 21 щата от САЩ и техните избирателни системи са били подложени на хакерски атаки, в повечето случаи неуспешни, предаде Ройтерс.Агенцията се позовава на съобщение от министерството на вътрешната сигурност.Сред щатите, станали обект на хакерски атаки, са Алабама, Вирджиния, Вашингтон, Мериленд, Колорадо, Илинойс и Уисконсин.Властите смятат, че хакерите са били руски агенти.Целта на кибератаките е била да се получи достъп до системата за регистриране на гласоподаватели.Това е допълнителен коз в ръцете на противниците на Доналд Тръмп, който р обвиняван, че е спечел изборите с подкрепата на Кремъл.", "date": "2017.09.23", "title": "САЩ призна за хакерска атака по време на вота"}
{"url": "https://news.bg/world/navodnenie-udari-puerto-riko.html", "text": "Наводнение удари Пуерто Рико, съобщи АП.Река Гуаятако преля, след като се скъса язовирна стена.Властите евакуират хора от района на бедтствието. Най-малко 70 000 живеят в градовете Исабела и Кебрадилас.Преминаването на урагана Мария е предизвикало бедствието. Бурята вече отне живота на 13 души.", "date": "2017.09.23", "title": "Наводнение удари Пуерто Рико"}
{"url": "https://news.bg/world/lavrov-e-zad-yadrenata-sdelka-s-iran.html", "text": "Руският външен министър Сергей Лавров подкрепя ядреното споразумение с Иран, предава ТАСС.Той дори предупреди САЩ да не смесват въпросите, когато става дума за иранското ядрено споразумение.Отношенията между Русия и САЩ страдат заради наследството от предишния американски президент Барак Обама, смята Сергей Лавров.От своя страна германският външен министър Зигмар Габриел предупреди, че ако ядреното споразумение с Иран се разпадне, Северна Корея няма да може да вярва на международната общност.", "date": "2017.09.23", "title": "Лавров е зад ядрената сделка с Иран"}
{"url": "https://news.bg/world/osadiha-tepko-za-tragediyata-vav-fukushima.html", "text": "Компанията - оператор на атомната електроцентрала във Фукушима - ТЕПКО е отговорна за ядрената катастрофа от 2011 г., предаде АП.Делото беше заведено от 42 жители на града. Те настояваха за обезщетения от близо 2,8 млрд, йени ( €21 млна.) за нанесени морални щети. Съдът обаче призна едва 376 млн. йени ( €2,8 млн.).При бедствието от 2011 г. близо 500 000 души бяха принудени да напуснат домовете си.", "date": "2017.09.23", "title": "Осъдиха ТЕПКО за трагедията във Фукушима"}
{"url": "https://news.bg/politics/zaedno-s-gartsiya-rumaniya-i-harvatiya-pomagame-na-6-balkanski-darzhavi-da-vlyazat-v-es.html", "text": "Четирите държави на Балканите, които са членове на Европейския съюз - България, Гърция, Румъния и Хърватия, ще помагат заедно за европейската интеграция на останалите шест държави от региона. За това се разбраха първите дипломати Екатерина Захариева, Никос Кодзиас, Теодор Мелешкану и Мария Пейчинович Бурич на работна среща в Ню Йорк.Министрите направиха преглед на постигнатото до момента от Албания, Босна и Херцеговина, Косово, Република Македония, Сърбия и Черна гора и се договориха да дадат политическа и експертна подкрепа за тяхната европейска перспектива. Захариева, Кодзиас, Мелешкану и Бурич се договориха да посетят заедно държавите-кандидатки, за да дадат знак, че застават зад тях в усилията им да изпълнят критериите за членство.Така Западните Балкани се превръщат не само в приоритет на Българското председателство на Съвета на ЕС, но и на останалите държави-членки от региона.\"Страните трябва да бъдат оценявани според собствените им заслуги. Знаем, че на Балканите често има ревност, но тя може и да е градивна и да стимулира реформите в някои държави. Помощта ни трябва да се изразява и в практични неща - предоставяне на експерти, съдействие за срещи в Брюксел, работа за свързване на инфраструктурата\", каза министър Захариева.", "date": "2017.09.23", "title": "Заедно с Гърция, Румъния и Хърватия помагаме на 6 балкански държави да влязат в ЕС"}
{"url": "https://news.bg/politics/guterish-blagodari-che-balgariya-e-faktor-na-stabilnost-v-yugoiztochna-evropa.html", "text": "Генералният секретар на ООН Антониу Гутериш благодари на президента Румен Радев за активната подкрепа на България за европейската перспектива на Западните БалканиООН цени високо активната дейност на България в работата на Организацията и особено за утвърждаването на страната ни като фактор на стабилност в Югоизточна Европа и за насърчаването на процеса на европейска интеграция за своите съседи. Това заяви на среща с президента Румен Радев Генералният секретар на ООН Антониу Гутериш.Той приветства подписването на двустранния договор за добросъседство между България и Република Македония, който дава силен позитивен сигнал за целия регион. Подкрепата на европейската перспектива за страните от Западните Балкани ще бъде във фокуса на предстоящото Българско председателство на Съвета на ЕС, подчерта президентът Радев.Обща е позицията, че продължаващите кризи в Близкия Изток и Северна Африка, представляват заплаха за международния мир и сигурност и изискват съвместни действия от страна на ООН и държавите-членки за тяхното решаване.Антониу Гутериш приветства присъединяването на България към Плана за действие за Либия, както и подкрепата, която страната ни оказва за дейността на Специалния пратеник по въпросите на Либия Гасан Саламе за стабилизиране на ситуацията в тази държава.Румен Радев и Антониу Гутериш бяха единодушни, че приемането на Глобалния пакт по миграцията на ООН е важна стъпка за справяне с този проблем, както за държавите, от които произхождат мигрантите, така и за страните, към които се отправят тези хора.Подкрепата за икономическото и социално развитие на държавите, от които произхождат мигрантите, спазването на човешките права и борбата с нелегалния трафик на хора, са ключови мерки в тази насока, е подчертано по време на срещата.България ще продължи да подкрепя действията на международната общност за утвърждаването на Косово като стабилна и демократична държава в Югоизточна Европа, заяви президентът Румен Радев на среща с президента на Република Косово Хашим Тачи.  \"Трябва да убедим ЕС, че Балканите могат да бъдат сигурен и проспериращ регион\", подчерта Румен Радев. През пролетта на 2018 г. в рамките на Българското председателство на ЕС ще бъде проведена среща на върха ЕС-Западни Балкани, на която държавите от региона да представят своите позиции по дебата за бъдещето на Европа. През октомври София ще бъде домакин на среща на министрите на правосъдието и вътрешните работи от ЕС и Западните Балкани. \"България е готова да сподели своя опит в този процес и работи за развитието на отношения на добросъседство между всички страни на Балканите\", добави Румен Радев. \"Диалогът със Сърбия няма алтернатива и Косово ще продължи да полага всички усилия за изграждането на добросъседски отношения между двете държави\", заяви от своя страна Хашим Тачи. Той благодари за оказваната от България  подкрепа на Косово в рамките на международните мисии и особено на EULEX.Хашим Тачи подчерта, че присъединяването на Косово към ЕС и НАТО е водещ външнополитически приоритет за страната.", "date": "2017.09.23", "title": "Гутериш благодари, че България е фактор на стабилност в Югоизточна Европа"}
{"url": "https://news.bg/regions/esenno-i-hladno-vav-visokite-chasti-na-planinite-shte-prehvarcha-i-snyag.html", "text": "Облачността ще е променлива, значителна над североизточните и планинските райони, на отделни места преди обяд ще превали. Минималните температури ще са между 7 и 12 градуса, а максималните между 19 и 24 градуса.Над Черноморието облачността е променлива. Ще духа умерен вятър от запад-северозапад. Максималните температури са 21-24 градуса.Над планините облачността е значителна, по високите части ще е мъгливо. На отделни места и в Стара планина, ще има слаби валежи от дъжд, а над 2000 метра ще прехвърча и сняг и температури около 4 градуса. Максималната температура на височина 1200 метра ще е около 11 градуса.В неделя вероятността за валежи е малка, а дневните температури слабо ще се повишат около 21-26 градуса.", "date": "2017.09.23", "title": "Есенно и хладно, във високите части на планините ще прехвърча и сняг"}
{"url": "https://news.bg/politics/izborat-na-parlamentarnata-kvota-na-vss-e-prozrachen.html", "text": "Изборът на парламентарната квота на ВСС е бил прозрачен. Това стана ясно от думите на председателя на ПГ на ГЕРБ Цветан Цветанов в ефира на Нова телевизия.Категорично нямаше договорки, каза Цветанов. По отношение на снимките, на които се вижда как депутатката от ГЕРБ Снежана Дукова \"подсказва\" на колегите си в зала чрез знаци за кого как да гласуват, Цветанов заяви, че при много от народните представители е имало технически проблем с устройствата.Той уточни, че Дукова е сигнализирала именно за проблем с устройството. \"Не трябва да обвързваме действията й с подсказване\", добави Цветанов.По повод думите на вицепремиера Валери Симеонов, че няма диалог между управляващите и има сериозни разминавания по важни теми, Цветанов каза, че Валери Симеонов е прям човек и понякога в своята емоция споделял неща, които трябва да бъдат изчистени във формат между коалиционните партньори.Няма противопоставяне между институциите, каза Цветанов по повод темата за закупуването на изтребители. По думите му трябва да има гаранция, че процедурата ще бъде прозрачна.\"Тази процедура е започнала през 2010 година. През 2012 година лично президентът Румен Радев, тогава като главнокомандващ ВВС, дава висока оценка на F-16.През 2014 година след посещение на Радев в Унгария, той става най-големият радетел за \"Грипен\" и дори пише опорните точки на премиера Орешарски\", уточни Цветанов.През 2015 г. всички си спомняме за демонстративната оставка, която беше хвърлена от Радев, припомни Цветанов. По думите му тогава се е взело решение Радев да вземе окончателното решение за самолетите. До 2016 г. критериите са били 7, но месец и половина преди оставката на Радев, е въведен нов допълнителен критерии, който е бил основанието за дисквалифицирането на един от участниците, уточни Цветанов.\"Само давам фактите, вие си направете изводите. Аз нямам право да правя такива безпочвени обвинения, каквито прави президентът\", заяви Цветанов.", "date": "2017.09.23", "title": "Изборът на парламентарната квота на ВСС е прозрачен"}
{"url": "https://news.bg/press/shest-proverki-predi-invalidnata-pensiya-vazrazhdat-uchilishtata.html", "text": " Шест проверки преди инвалидната пенсия, старческите болести извън списъкаВъвеждането на шест комисии, орязване на парите и пенсиите на хората с увреждания, както и драстично увеличаване на бюрокрацията, за да получат помощ от държавата. Тези мерки обсъжда властта за реформа в ТЕЛК-овата система.Идеите са част от проектите за промяна на системата за медицинската експертиза, които трябва да изготвят социалното и здравното министерство съвместно с НОИ, НЕЛК и организациите до 31 октомври. На тази база през 2018 г. ще се разработят необходимите законодателни промени. Окончателният им вариант все още не е готов, но предложенията до този момент разтревожиха хората с увреждания.Възраждат училищата Кабинетът направи голяма стъпка за възраждане на българските училища. Рекордните 624 млн. лева ще бъдат отпуснати за образователна инфраструктура. С тях ще бъдат обновени над 400 училища, детски градини, физкултурни салони, университети в 72 общини. 140 професионални гимназии ще имат най-модерни кабинети. Инвестицията ще подобри условията, в които учат над 250 000 деца, обясни премиерът Бойко Борисов.\"Българинът на две места свежда глава от уважение - в църквата и в училище, затова полагаме толкова усилия за ремонт на църквите и училищата\", заяви Борисов. И изтъкна: \"Такива пари никога не са давани и няма да се дават.Държавата спечелила за година 29 млн. лева от енергетикаДържавата е спечелила само за една година от енергетика 29 млн. лв. Това обяви във Велико Търново министърът на енергетиката Теменужка Петкова. \"През 2014 г. държавната енергетика бе на загуба от 264 млн. лв. Когато поехме сектор \"Енергетика\", той беше в много незавидно положение, във финансов колапс, който на практика беше довел до това, че самата система беше поставена на изпитание от чисто техническо естество. Обърнахме тенденцията и в края на 2015 г. се реализира печалба от 29 млн. лв. през тези вече близо три години в рамките на настоящия кабинет на премиера Борисов, положихме изключително много усилия, за да можем да стабилизираме сектора.", "date": "2017.09.23", "title": "Шест проверки преди инвалидната пенсия, Възраждат училищата"}
{"url": "https://news.bg/interviews/zvezdin-besarabov-dumata-antimateriya-leti-iz-prostranstvoto.html", "text": "Какво Ви привлече към ЦЕРН и как Ви избраха за стажа там?ЦЕРН е световно известен и е един голям връх в познанието. Тази стойностна и висша наука, която се развива там, ме привлече, защото бих искал да разбера какво стои в основата на явленията на физическия свят. Нещо, което физиците също се стремят да си обяснят. И много исках да видя точно по какъв начин специалистите в ЦЕРН създават наука.За първи път ЦЕРН предоставя стаж за ученици над 16 години. За това ученическо стажанство, тази година са избрани 5 държави от 25-те членки на ЦЕРН, следващата година ще са още пет и т.н. И радостното за нас е, че България е в първата петорка.Изборът за участие за стажа в ЦЕРН се състои в представяне на класирания в състезания и лични разработки, с които кандидатът да докаже защо е сред подходящите да се докоснат до тази страна на науката.В ЦЕРН канят не само физици, а и доста участници от други области на науката. Какви са те?Там чиста физика няма - и физиците пишат компютърни програми. Реално погледнато, всичко е свързано освен с физика и с математика и информационни технологии. Почти цялата дейност, което се върши в ЦЕРН, изисква работа с компютри и програми.Какво е за Вас е най-същественото постижение в ЦЕРН? Какво се случва в системата на този \"висш пилотаж\" на науката?С помощта на ускорителя на частици учените се опитват да разберат фундаменталните закони на Вселената - откъде е започнало всичко в света около нас, как се е сформирало всичко съществуващо? Стремят се да достигнат до истината от какво е структурирана материята - до най-малкия детайл. Защото атомът не е едно цяло, а изграден от много, много съставни подчастици.В ускорителя протони се ускоряват почти до скоростта на светлината, като от това се увеличава тяхната енергия и маса. От сблъсъка на два противоположни снопа протони се получава изобилие от други частици с различни свойства и същност. Те са засечени и подлагани на изследване и така учените започват да проникват в тайните на Вселената. Това са фундаментални феномени, които още не разбираме. Цялата Вселена засега изглежда , че действа на базата на тези феномени. Ако разгадаем това, надявам се, ще можем да разберем как функционира всичко в този свят.Когато размишлявахте за тайните на Вселената, споменавахте ли там думата \"антиматерия\"?Да, тази дума лети из пространството. Антиматерията е свързана индиректно с ускорителите, които сблъскват частици. Има много странични експерименти - за създаване на антиматерия и изследване на свойствата й, за създаването на тежки радиоактивни йони и др. Най-силно ме вълнува експериментът свързан с антиматерията, когато сблъскват протон в една статична мишена. Шансът да получат антипротон е един на милиард, но учените успяват да го получат и го съединяват с антиелектрон (взет от разпада на друг йон). Така получават антиводород и изследват неговите свойства. Но проблемът при тази антиматерия е, че тя много лесно изчезва, анихилира се, щом срещне материя.Колко ученици от една страна участват в програмата за стажанство и с какви интереси са те? От всяка страна има по 22 участници, но специално групата от България беше от 24 души, защото е имало подходящи кандидати, с добри възможности, от които е било трудно да изберат.Учениците са от всяко кътче на България - предимно математици, физици и информатици. Обединяващото между всички е интересът им към физиката.Сигурно са ви допуснали на опознавателна разходка при самата апаратура. Какво впечатление Ви остави съоръжението?Не ни пуснаха точно при ускорителя, тъй като при ускоряването и сблъскването на частиците се излъчва много радиация. Забранено е на когото и да било да слиза долу. Но ние разгледахме страничните експерименти - фабриките за антиматерия и за тежки йони. Имахме възможност да видим мястото на един от експериментите, където се сблъскват частици - при пръстена на ускорителя. Картината е грандиозна - навсякъде е окабелено и изпълнено с високотехнологични съоръжения.В ЦЕРН работят 90 българи. Как Ви посрещнаха те? От България са изпратени 50 учени, а останалите 40 са специалисти с българска националност, дошли от други държави. Ние се срещнахме с някои от тях и много от тях ни станаха ментори. Бяхме разделени на 12 екипа, на всеки от които се падна по един ментор за разработката на определен проект.Българите бяха много приветливи и добронамерени към нас, правеха всичко възможно да ни е колкото се може по-приятно пребиваването в ЦЕРН. Подаряваха ни сувенири, събираха средства помежду си, за да ни направят изненади, най-впечатляващата от които бе разходка с лодка из Женевското езеро. Като ментори се стараеха изключително много да ни запознаят с работата на това научно градче на бъдещето.Какъв беше проектът на вашия екип?Менторът на екипа ни, д-р Иван Глушков, работи по дистрибутиране на задачи за хилядите компютри в експеримента \"АТЛАС\". Там се засичат изключително много данни от сблъскването на частици и те се изпращат към един голям център с 18 хил. компютърни ядра. Задачата ни бе да създадем инструмент, който позволява лесно и точно локализиране на проблеми в устройството на компютрите. Проектът проследява процесите и състоянието при компютрите в реално време и илюстрира това на множество уеб страници чрез графики и таблици. Крайната цел е по-лесен начин специалистите да наблюдават и откриват проблеми в системата. Работата по този проект доведе до резултати, но има още с какво да бъде усъвършенстван.Какво отличава експеримента \"АТЛАС\"?\"АТЛАС\" е един от четирите главни експеримента в ЦЕРН, най-големият по размери. \"Алис\" се занимава със сблъскване на тежки йони, а друг се занимава с \"черна\" материя и \"черна\" енергия, като се опитва да разкрие тяхната същност.Какво се случи с представянето на проекта Ви ArduWrite в Германия? Точно преди стажанството в ЦЕРН, бях поканен от световния производител на графични таблети  да представя  на тяхното събитие в Берлин - . е машина, която разучава ръкописния почерк на всеки човек и после автоматично превръща компютърен текст или глас в съответния ръкописен почерк, с химикалка върху лист хартия.В Берлин демонстрирах моята разработка пред 120 лидери в индустрията, шефове на компании и свързани личности със света на дигиталното мастило, което е сферата на .", "date": "2017.09.23", "title": "Звездин Бесарабов: Думата \"антиматерия\" лети из пространството"}
{"url": "https://news.bg/politics/krayno-vreme-e-da-se-nakazvame-i-da-imame-nezavisim-antikoruptsionen-organ.html", "text": "Президентската институция има амбицията да инициира създаването на регистър на българите и българските общности в чужбина, за да има връзка между тях и браншовите, образователните институции и бизнеса в България. Това заяви президентът Румен Радев на среща с представители на българската общност в Ню Йорк.По думите на държавния глава този регистър ще улесни комуникацията със сънародниците ни зад граница за използването на тяхната професионална експертиза и опит. Президентът посети и българския православен храм в Ню Йорк.Попитан за правосъдната реформа в България и за възможността да бъде въведен румънският антикорупционен модел, държавният глава посочи, че проблемите на България трябва да се решават от българите. \"Ако дойде някой друг отвън да ни реши проблемите, това означава, че ние нямаме самочувствието, куража и убедеността като нация, да ковем нашето собствено бъдеще. За мен реформата в съдебната система е абсолютен приоритет и затова за пръв път в президентската институция се свиква КСНС на тази тема\", заяви Румен Радев.По отношение на обществения дебат за начина, по който трябва да бъде създадена институцията за борба с корупцията, президентът посочи: \"В България сякаш искаме да имаме литература без Достоевски. Можем ли да си представим Достоевски без \"Престъпление и наказание\" или Достоевски, но само с \"престъпление\", без \"наказание\"? Крайно време е да се наказваме и да имаме независим антикорупционен орган, който да дисциплинира политическата класа\", каза още държавният глава.\"В глобалния свят една държава не може да съществува сама - финанси, инвестиции, технологии, научен и културен обмен, всичко е свързано. И когато вие успявате, това е успех и за България\", подчерта президентът и изрази признателността си към българите, които рекламират родината в международните институции и компаниите, в които работят.\"За мен България ще е успяла, когато кажете на вашите деца да се върнат, за да учат и работят в нея\", заяви в отговор на въпрос президентът. Румен Радев добави, че има какво да се направи, за да се създаде много по-голямо доверие в българските институции, чувство за справедливост в обществото и за свобода от корупционни схеми при възлагането на обществени поръчки.През последните десетилетия отношенията със САЩ се превърнаха в стратегическо партньорство, успех за което има и българската общност, заяви още Румен Радев и добави, че при всяка своя среща с представители на държавните институции на САЩ, поставя въпроса за отпадането на визовия режим за българските граждани.Президентът благодари на сънародниците ни в Ню Йорк за запазената връзка с родината, за съхраненото национално самосъзнание и чувство за общност, за съботно-неделните училища, които създават условия и за децата да опазят своя роден език. \"България е там, където хората говорят, сънуват и мечтаят на български език\", заяви Румен Радев. Държавният глава призова Министерството на външните работи да се бори за създаването на културен център, който да разпространява българската култура, традиции и фолклор в Ню Йорк. \"Всички ще работим заедно за това\", заяви Румен Радев.По време на разговора бяха поставени и редица въпроси, свързани с перспективите за преодоляване на демографската криза в България, за двойното гражданство, за Националната стратегия за българите и българските общности в чужбина и много други. В срещата в Генералното консулство в Ню Йорк участваха президентът (1997-2002 г.) Петър Стоянов, заместник министър-председателят по правосъдната реформа и министър на външните работи Екатерина Захариева и над 200 наши сънародници.", "date": "2017.09.23", "title": "Крайно време е да се наказваме и да имаме независим антикорупционен орган"}
{"url": "https://news.bg/crime/sindikatite-v-mvr-vizhdat-manipulatsii-ot-strana-na-pravitelstvoto.html", "text": ", с което Синдикална федерация на служителите в МВР - СФСМВР се чувства длъжна да отбележи, че в последните няколко дни зачестяват грубите манипулации на общественото мнение, подкрепени с неверни твърдения изречени от заместник-министър, министър на вътрешните работи и министър-председателя на Република България.От СФСМВР посочват, че в последните 72 часа, броят на проведените заседания на Съвета за социално партньорство в МВР са определени като 6 и 7 от зам.-министър и министър на вътрешните работи, докато те всъщност са 4 и това е проверимо на сайта на МВР.\"Има разминаване и по отношение на размера на средствата, които са осигурени, за да компенсират и възстановят една несправедливост, продължила повече от пет години, в които служителите сами закупуваха униформеното си облекло. Министър-председателят обяви, че сумите за униформено облекло са в размер на 30 млн. лева, а зам.-министър Ципов каза, че те са 17.5 млн. лева. Очевидната разлика в тези цифри доказва и тяхната некоректност\", съобщават от СФСМВР.От Федерацията подчертават, че обявеното от зам.-министър Ципов увеличение на базата за специфични служебни дейности в МВР \"от 40 до 70 лева\" се дължи и е направено, благодарение на добрия социален диалог със служебния министър на вътрешните работи Пламен Узунов.Това увеличение е разпоредено в негова заповед и по никакъв начин не може да се препише като жест на добра воля на сегашния кабинет. Обявяването на увеличен размер на трудовите възнаграждения като резултат от преговорния процес с настоящия кабинет е откровена лъжа, смятат синдикатите.\"Изявлението на зам.-министър Ципов, отнасящо се за полученото увеличение от работещите в системата е механичен сбор на две увеличения на суми за допълнителни възнаграждения в МВР, които са дадени в абсолютни стойности. Истината е, че полицаите, пожарникарите и лицата работещи по трудови правоотношения получават процент от обявените за максимални суми и в най-масовия случай те са до 30 лева\", допълва федерацията.Всичко това създава в гражданите усещането за един резултатен и в полза на служителите преговорен процес. За СФСМВР също така е необясним и фактът, че тези внушения се правят от зам.-министър, пряко участвал и отговарял за реализираната в края на 2016 г. реформа, довела до сериозни усложнения в работата на МВР и дисбаланс в заплащането.\"На истината не отговаря и твърдението на зам.-министър Ципов, че МВР не може да получи допълнителни средства през годината. Ако се проследят хронологично действията на ръководството на ведомството през последните 5 години, ще се види, че такива средства се отпускат регулярно и са в размер между 100 и 200 милиона лева\", съобщава СФСМВР.Всички упоменават евентуално увеличение на заплатите на служителите в МВР, което ще залегне в бюджета на РБ за 2018 г., но не се посочва какво е предложението на МВР и се разчита единствено на добрата воля на Министерство на финансите и на средствата от бюджетния излишък, според федерацията.\"С тези си действия, политическото ръководство на МВР, показва по недвусмислен начин, че не само не полага усилия, за да повиши възнагражденията на собствените си служители, но и подвежда гражданите на Република България\", допълват синдикатите.Опитите за такова представяне на нещата към момента, СФСМВР счита за безкрайно некоректни. Изложените по-горе факти имат своето документално изражение под формата на изказвания в национални медии и като цитирани нормативни документи в МВР.", "date": "2017.09.23", "title": "Синдикатите в МВР виждат манипулации от страна на правителството"}
{"url": "https://news.bg/int-politics/iran-uspeshno-testva-novata-si-balistichna-raketa-s-obhvat-2000-km.html", "text": "Иран успешно е тества нова балистична ракета с диапазон от 2000 км, която показа на военен парад в петък, съобщиха държавните медии, цитирани от Ройтерс.Тестовото изстрелване на ракетата \"Коррамшхар\", за която Иран заяви, че може да носи няколко бойни глави, вероятно ще предизвика и притеснения във Вашингтон.Държавната телевизия IRIB показва и кадри от теста на ракета, без време и местоположение. \"Виждате снимки на успешния тест на балистичната ракета \"Коррамшахр\" с обхват от 2000 км, най-новата ракета на нашата страна\", казва държавната телевизия. \"Това е третата иранска ракета с диапазон от 2 000 км\", добавят те.На Общото събрание на ООН във вторник Тръмп коментира, че Иран изгражда своите способности за противоракетна отбрана и ги обвинява, че изнасят насилие в Йемен, Сирия и други части на Близкия изток.Съединените щати наложиха едностранни санкции срещу Иран, заявявайки, че изпитанията на Техеран са нарушили резолюцията.", "date": "2017.09.23", "title": "Иран успешно тества новата си балистична ракета с обхват 2000 км"}
{"url": "https://news.bg/int-politics/kitay-ogranichava-petrolnata-targoviyata-s-kndr.html", "text": "Китай ограничава доставките на петрол в Северна Корея и ще спре да купува текстил, съобщава Ройтерс.Китай е най-важният търговски партньор на Северна Корея и един от нейните единствени източници на твърда валута. Забраната за търговията с текстил ще навреди на доходите на Пхенян, а Китай е основният източник на петролни продукти в страната.Решението е във връзка с последния ядрен тест на Северна Корея този месец. Организацията на обединените нации одобри нови санкции - включително текстилните и петролните ограничения.Изявление на китайското министерство на търговията съобщава, че ограниченията върху рафинираните петролни продукти ще се прилагат от 1 октомври и незабавно за втечнен природен газ.Съгласно резолюцията на ООН, Китай ще може да изнася в Северна Корея най-много два милиона барела рафиниран нефт годишно, считано от началото на следващата година.Забраната на текстила, което е вторият по големина износ на Пхенян, се очаква да струва на страната повече от 700 млн. долара годишно.Китай и Русия първоначално се противопоставиха на предложение от САЩ за пълна забрана на износа на петрол, но по-късно се съгласиха.Цените на петрола в Пхенян са се повишили с около 20% през последните два месеца, съобщава агенция AFP. \"Вчера беше 1,90, долара, днес е 2 долара\", коментира служител на бензиностанция пред агенцията. \"Очаквам цената да се покачи в бъдеще.\"Очаква се външният министър на Северна Корея да се изкаже по време на Общото събрание на ООН, на фона на ескалиращите нападки между Ким Чен-ун и Доналд Тръмп.Руският външен министър Сергей Лавров коментира ситуацията, че двамата са \"както когато децата в детска градина започнат да се бият и никой не може да ги спре\". Лавров допълва, че е необходима пауза, \"за да успокои напрежението\".", "date": "2017.09.23", "title": "Китай ограничава  петролната търговията с КНДР "}
{"url": "https://news.bg/politics/ekaterina-zaharieva-stranata-ni-e-aktivna-chast-ot-sveta.html", "text": "България е активна част от картата на света, а предстоящото ни председателство на Евросъюза ще затвърди още повече позициите на страната ни като активен фактор в европейската и световна политика.Това заяви пред БНТ министърът на външните работи Екатерина ЗахариеваИзявлението беше направено след като министър Захариева проведе над 15 двустранни срещи с външни министри от държави в Европа, Съединените щати, Близкия изток и Африка. Тя участва във форуми на най-високо ниво, свързани с мигрантската криза и борбата срещу тероризма.\"Оттук нататък международната общност трябва да обедини усилията с в борбата срещу корените на тероризма\", подчерта тя.Захариева добави, че важен елемент при много от нейните срещи в рамките на 72-ата сесия на ООН са били именно разговорите за съвместни проекти в тази посока.", "date": "2017.09.23", "title": "Екатерина Захариева: Страната ни е активна част от света"}
{"url": "https://news.bg/int-politics/germaniya-pred-izbori-a-ako-sotsiolozite-greshat.html", "text": "Повечето наблюдатели в Германия обявяват надпреварата за канцлерския пост за приключила. Според тях, Ангела Меркел от ХДС води с близо 15% пред кандидата на социалдемократите Мартин Шулц. Има обаче и място за скептицизъм дали социологическите прогнози са наистина надеждни. Защото се видя как на няколко важни избора преди това - например президентските избори в САЩ и референдума за Брекзит - . Те не можаха да предскажат нито победата на Тръмп, нито вота на британците за излизане от ЕС.Методите на германските социолози се базират на класически телефонни интервюта, проведени от утвърдените институти като Infratest dimap или Forsa. Нови платформи като YouGov залагат на допитвания в интернет. Германските социалдемократи възлагат надеждите си на това, че - както показват и допитванията - голям брой избиратели все още не са решили за кого да гласуват. Социолозите обаче твърдят, че тези надежди са напразни. Защото \"това би бил първият случай в историята на човечеството, когато всички колебаещи се избиратели решат да гласуват за една и съща партия\", казва Нико Зигел, шеф на Infratest dimap.Дори YouGov, която в анкета от 6 септември видя разликата между Меркел и Шулц да намалява, са скептични, че преднината на ХДС/ХСС може да бъде стопена от кандидата на социалдемократите Шулц.И все пак - сигурно ли е?Защо германските социолози са толкова сигурни в предвижданията си, макар че американските и британските им колеги се провалиха така катастрофално?Нико Зигел обяснява, че често се смесват две различни неща: допитванията преди изборите с действителните прогнози на социолозите. За изборите в САЩ социолозите всъщност вярно предсказаха изборния резултат, защото Хилари Клинтън в действителност спечели същинското допитване до народа. Експертите обаче сбъркаха в преценките си за разпределението на гласовете сред членовете на избирателната колегия, а те именно са решаващите.Ръководителят на института Forsa Петер Матушек казва по този повод: \"Американските ни колеги е трябвало да кажат, че не могат да направят еднозначна прогноза. В Германия не бихме се осмелили да предскажем какво ще е разпределението на местата в парламента само въз основа на анкети\".Колко силни наистина са десните популисти?В Германия се появиха някои спекулации, че политическите допитвания не отразяват вярно настроенията в обществото и действителните стойности на  (АзГ). В момента социолозите смятат, че те ще съберат 11% от гласовете.\"Предполагаме, че резултатите ни в момента вярно отразяват одобрението за АзГ\", казва Зигел. Показателно е, че и онлайн-платформата YouGov предрича за партията около 11 на сто, а както е известно, при анкети в интернет хората по-малко се притесняват да изразят привързаността си към някоя по-радикална партия, отколкото в личен разговор.Ползи за малките партии?Изборите на 24 септември ще бъдат решени между 6 партии, които се борят за места в парламента. В зависимост от резултатите им ще се види какви коалиции са възможни и кой ще получи правото да излъчи следващия канцлер. В момента . Обикновено партньорите в управлението излизат с отслабени позиции на следващи избори, а от това ползи могат да извлекат малките партии в Германия, казва Зигел.Ключовият въпрос за всички партии - и най-вече за големите - ще бъде: ще могат ли в достатъчна степен да мобилизират своя електорат. \"Проблемът се крие в това, че е трудно да се установи кой действително ще отиде да гласува\", казва Матушек.Многото на брой германски граждани, които са гласували по пощата, може би ще отдадат по-голямо предпочитание на утвърдените партии. Но независимо от факта, че всички социолози предричат сигурна победа на християндемократите на Меркел, неяснотите около бъдещото разпределение на местата в Бундестага и възможните коалиции ще държат експертите в напрежение до последно.", "date": "2017.09.23", "title": "Германия пред избори - а ако социолозите грешат?"}
{"url": "https://news.bg/world/v-shvetsiya-zadarzhaha-piyani-ruski-moryatsi-zasednali-s-koraba-im-v-plitchina.html", "text": "Шведската полиция задържа двама руснаци - капитан и щурман на товарен кораб, уличени, че са управлявали плавателния съд в пияно състояние, съобщи изданието \"Barometern-OT\", цитирано от телевизионния канал \"Дождь\".От пресслужбата на полицията в Малмьо уточняват, че 37-годишният капитан и 50-годишният щурман са намерени в 80-метровия бълкер, който е бил заседнал в плитчина, южно от пристанището Оскарсхамн.\"Определено бяха пияни\", заяви представителката на пресслужбата Ким Хилд.Освен за управление в нетрезво състояние щурманът е заподозрян и в немарливост, и грубо нарушаване на правилата на корабоплаването.Шведската прокуратура е решила да остави двамата в ареста.Товарният кораб е пътувал от град Висбю, намиращ се на остров Готланд, към Оскарсхамн. Руските медии съобщават, че той е плавал под флага на Фарьорските острови.Командващият спасителните работи Филип Лундгрен заяви, че в резервоарите на плавателния съд има 44 хиляди литра гориво. Въпреки аварийната ситуация, не е установено изтичане на гориво в морето.Предстои бълкерът да бъде изтеглен на буксир от плитчината, но метеорологичните условия през близките дни няма да са благоприятни за извършване на операцията.Полицията е забелязала заседналия плавателен съд още през нощта срещу 23 септември, но двамата моряци са били задържани на сутринта.", "date": "2017.09.23", "title": "В Швеция задържаха пияни руски моряци – заседнали с кораба им в плитчина"}
{"url": "https://news.bg/int-politics/bombardirovachi-na-sasht-predprieha-predupreditelen-polet-kray-severna-koreya.html", "text": "Американски бомбардировачи прелетяха в непосредствена близост до източното крайбрежие на Северна Корея, предадоха информационните агенции.Полетът е предприет с цел да се покаже възможността за военно противодействие на всяка заплаха, уточняват от Пентагона.Самолетите са навлезли на север от демилитаризираната зона между двете Кореи - американски самолети не бяха навлизали толкова далече от началото на XXI век.Съобщава се също, че акцията е предприета в отговор на все по-агресивните демонстрации от страна на Пхенян с балистични ракети и ядрено оръжие.В изявлението на Пентагона се посочва, че полетите на бомбардировачите целят да покажат сериозността, с която САЩ се отнасят към безотговорното поведение на севернокорейския режим.\"Този полет демонстрира решимостта на САЩ и е ясен сигнал, че президентът разполага с много военни варианти за противодействие на всяка заплаха. Готови сме да приложим целия спектър от военни възможности, за да защитим територията на САЩ и своите съюзници.\" - заявяват от американското министерство на отбраната.По-рано през деня в Северна Корея беше регистрирано земетресение, което според китайски експерти би могло да е предизвикано от нов ядрен опит на севернокорейските военни.До момента обаче няма яснота какъв е произходът на труса.", "date": "2017.09.23", "title": "Бомбардировачи на САЩ предприеха предупредителен полет край Северна Корея "}
