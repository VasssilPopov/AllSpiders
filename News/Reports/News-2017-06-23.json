{"url": "https://news.bg/world/teoriyata-na-darvin-otpada-ot-turskite-uchebnitsi.html", "text": "От учебниците по биология в Турция ще отпадне изучаването на теорията на Дарвин. По мнението на турските чиновници противоречивата теория на Чарлз Дарвин е твърде сложна за разбиране от учениците, затова е решено тя да отпадне от програмата за 9 клас.Решението на турското правителство предизвика буря в социалните мрежи, пише ВВС.В сряда по време на обсъжданията в комисията за учебните програми към министерството на образованието председателят й Аласлан Дурмуш обяви, че от следващата година от учебниците по биология за 9 клас ще бъде изключена част от теорията на еволюцията на Чарлз Дарвин. Именно той коментира, че учениците са твърде млади, за да разберат спорните моменти. Според него изучаването на тези спорни предмети може да става и след завършване на гимназия на стадий бакалавър.Турският президент Реджеп Таип Ердоган вече одобри предложението за промяна на учебните програми, поясни и Ферай Айдоган, председател на профсъюза на учителите, който обединява повече от 100 хиляди преподаватели в Турция.Дебатите по теорията за еволюцията в учебните програми започнаха в началото на годината, когато беше публикуван проектът за учебен план за началните и по-горните класове. Сред другите промени, които бяха предложени, беше и намаляването на часовете за изучаване на биографията на основателя на съвременна Турция Мустафа Кемал Ататюрк.Предложенията за промени бяха инициирани от консервативния профсъюз на учителите, близък до правителството. Според властите всички промени са били предшествани от публични обсъждания и консултации.Светската опозиция счита, е Ердоган и управляващата партия се опитват да подринат светските основи на страната и постепенно да я направят все по-ислямска и консервативна. Неведнъж и самият Ердоган е заявявал, че негова цел е да възпита благочестиво поколение, а вицепремиерът Нуман Куртулмуш даже определи и теорията за еволюцията като архаична.Не само биологията, но и всички други науки, трябва да се преподават в религиозен контекст, обяснява Айдоган, според когото новата учебна програма няма да се отрази негативно на учениците.", "date": "2017-06-23", "title": "Теорията на Дарвин отпада от турските учебници"}
{"url": "https://news.bg/politics/daritkova-ekspertizite-na-invalidite-shte-se-pravyat-ot-lekari-ne-ot-noi.html", "text": "Медицинската експертиза в ТЕЛК ще се осъществява както досега - от лекари. Това заяви в Смолян председателят на здравната комисия в Народното събрание д-р Даниела Дариткова. Тя е гост на фолклорния фестивал за хората с увреждания, който започна днес, съобщиха от ГЕРБ.Повод за нейното изказване бе изявлението на инвалиди в областния град, че готвят протести, заради опасения, че занапред освидетелстването ще се прави от НОИ - от социални работници, а не от лекари.\"Наредбата за медицинската експертиза, която беше атакувана и свалена в съда, е вече факт и във вторник ще бъде публикувана в Държавен вестник. Процедурите, по които се получават ТЕЛК-ови решения, ще текат нормално и безпрепятствено за всички вас. Никаква промяна в системата на медицинската експертиза няма да се случи без вашето активно участие и без да бъде чуто вашето мнение.\" - подчерта д-р Дариткова.Председателят на здравната комисия гарантира, че предвидените промени в законовата уредба са в интерес на хората, които действително имат специфични потребности.\"Ние искаме да реформираме системата на медицинската експертиза така, че тя да бъде достъпна именно за тези, които се нуждаят от нея - да получат те най-добрата оценка и най-добрата грижа, да премахнем отрицателните практики, които всички знаят, че съществуват за съжаление. Това е целта на реформата, която ще се прави. Тя ще бъде задължително с вашето участие, защото без вашата помощ няма как да намерим най-добрите решения, които трябва да са в интерес на добрата социална политика - обърната към действителните проблеми на нуждаещите се от тази политика хора.\" - каза още д-р Дариткова.Тя призова хората с увреждания да бъдат спокойни, че предстоящите промени задължително ще бъдат консултирани с тях. Пожела им да се насладят на фолклорния фестивал, да бъдат вдъхновени и да си тръгнат от Смолян с незабравими спомени.", "date": "2017-06-23", "title": "Дариткова: Експертизите на инвалидите ще се правят от лекари, не от НОИ"}
{"url": "https://news.bg/bulgaria/dve-tezhki-katastrofi-v-burgasko-vzeha-5-zhertvi.html", "text": "Сигнал за тежък пътен инцидент е подаден малко след 14 часа в бургаската полиция.Четирима души са загинали на място, а един е тежко ранен при катастрофа, станала в покрайнините на бургаския квартал \"Ветрен\", на входа на магистралата. По първоначални данни, лек автомобил, идващ от квартала, се е ударил челно в друга кола.Раненият е откаран в болница.Заради инцидента на мястото са били изпратени пътни полицаи, за да регулират движението.Малко по-рано в близост до между село Звездец, в района на Малко Търново моторист се е блъснал в лек автомобил. Водачът на мотора се движел в посоката към Бургас. Той е бил с тежки травми и е починал на път за болницата.По двата случая са образувани досъдебни производства. Работата по установяване на причините за тежките инциденти продължава.\"Ветрен\", ,. На място са загинали четирима, а пети е откаран в тежко състояние в бургаска болница. На място има пътни полицаи, които регулират движението.Малко по-рано, между село Звездец - Малко Търново, в посока Бургас моторист се е блъснал в лек автомобил. На път за болницата мотористът е починал.По случаите са образувани досъдебни производства. Работата по установяване на причините за тежките инциденти продължава, съобщиха от МВР.", "date": "2017-06-23", "title": "Две тежки катастрофи в Бургаско взеха 5 жертви"}
{"url": "https://news.bg/politics/radev-partnyorstvoto-mezhdu-balgariya-i-gartsiya-zadava-perspektivata-za-balkanite.html", "text": "България и Гърция доказаха, че две държави и два народа могат да загърбят проблемите от миналото, да имат конструктивно настояще и да гледат напред в бъдещето.Това заяви президентът Румен Радев пред български журналисти в Атина, помолен да коментира резултатите от първата си визита в страна от Югоизточна Европа.Той подчерта, че с добрите си двустранни отношения България и Гърция създават \"не просто ос на стабилност, а ос на перспективата за целия регион\".\"Тази връзка дава пример и надежда за всички останали държави, че на Балканите може да има добросъседство, мир и реално ползотворно сътрудничество.\" - заяви Радев.По време на разговорите си в Атина той е получил уверение, че ще се вложи още по-голямо усилие за усъвършенстване на граничния контролно-пропускателен режим, за развитие на инфраструктурата и отварянето на нови гранични пунктове.\"Получих уверение, че няма да има забавяне на реализацията на междусистемната газова връзка между България и Гърция\", посочи още държавният глава.Той отново призова за засилване на партньорството между България и Гърция за пресичане на нелегалната миграция и в борбата с тероризма, като реална стъпка за повишаване на сигурността в региона.По време на визитата си в Атина Радев беше удостоен от своя гръцки колега президента Прокопис Павлопулос с най-висшето държавно отличие на Гърция - \"Голям кръст на Ордена на Спасителя\".", "date": "2017-06-23", "title": "Радев: Партньорството между България и Гърция задава перспективата за Балканите"}
{"url": "https://news.bg/crime/kakva-rolya-sa-igrali-balgarite-v-tragediyata-s-kamiona-na-smartta.html", "text": "След втория ден от процеса срещу българите, замесени в трагедията с \"камиона на смъртта\", австрийските медии съобщават нови детайли около ужаса, разиграл се в онази нощ през лятото на 2015. Ето какво се знае дотук:22 юни 2017, ден втори от процеса срещу каналджиите, организирали курса на т.нар. \"камион на смъртта\". Медийният интерес видимо е намалял. \"Докато в сряда в малката съдебна зала в унгарския Кечкемет се бяха събрали стотина журналисти, в четвъртък представителите на медиите бяха значително по-малко\", отбелязва австрийският сайт oe24.at и добавя, че се е променило и поведението на обвиняемите.В първия ден основният обвиняем и предполагаем главатар на каналджийската банда - 30-годишният афганистанец Лахоо С. - влезе в съдебната зала с широка усмивка. Вчера обаче той изглеждаше доста по-напрегнат, пише авторът на публикацията и изказва следното предположение: \"Може би защото показанията на другите обвиняеми определено не са в негова полза\".\"След като съдия Янош Яди изчете протоколите от телефонните разговори, които дават основание да се смята, че Лахоо С. е главатар на бандата и носи основната отговорност за случилото се, 30-годишният афганистанец отказа да говори пред съда. От обещаното признание няма и следа\", посочва австрийският сайт. Вместо това афганистанецът уверил, че нямал нищо общо с каналджийството: \"Аз живея в Унгария и се занимавам с търговия на автомобили\".\"Не лъжа. Бог ми е свидетел.\"\"Така постепенно се налага усещането, че Лахоо С. възприема съда като един вид базар\", коментира сайтът. След като в сряда афганистанецът се оплакал от преводачката си, понеже, по неговите думи, жената допускала груби грешки, в четвъртък той започнал да се пазари за признанието си: щял да говори пред съда едва след като изслуша показанията на останалите обвиняеми. Австрийският сайт припомня, че в сряда афганистанецът влязъл в съдебната зала с плакат, на който саморъчно бил изписал следното: \"Аз съм афганистански мюсюлманин. Не съм нито убиец, нито пък използвам насилие. Не лъжа, Бог ми е свидетел\". И въпреки показанията на другите обвиняеми, според които с времето афганистанецът станал \"твърде алчен\", а покрай каналджийството спечелил около 300 000 евро, главният обвиняем продължил да уверява: \"Аз съм съвсем обикновен търговец на коли\".Пред съда Лахоо С. заявил, че познава само двама от останалите обвиняеми: 30-годишния българин Методи Иванов Г., който очевидно е бил шеф на шофьорите, и 52-годишния Салех Касим Х., който има българско и ливанско гражданство. С тях той сключвал единствено сделки за автомобили, твърди афганистанецът. В четвъртък българският гражданин Методи Иванов Г., който е баща на две деца, първоначално също отказал да говори пред съда. Подобно на Лахоо С., и той обявил, че първо иска да изчака показанията на останалите обвиняеми. Но след като чул протоколите от телефонните разговори, той все пак решил да говори.По-нататък сайтът посочва, че за да избяга от влизане в затвор в България, навремето Методи Иванов Г. се преселил в Унгария, където се запознал с афганистанеца. Австрийският \"Ди Пресе\" цитира изказване на Методи Иванов Г., от което става ясно, че през юни 2015 афганистанецът го уговорил да се включи в каналджийския бизнес. От този момент нататък всеки ден българи превозвали бежанци от сръбско-унгарската граница. Наетите шофьори се сменяли на два-три дни. А всеки курс бил предвождан от кола, чиито шофьори се оглеждали за полицаи. Първоначално каналджийската банда превозвала по 30 до 35 бежанци. Впоследствие обаче броят им стигнал до 100 души на курс. Превозните средства били закупувани с помощта на 52-годишния българо-ливански гражданин Салех Касим Х.. Камионите, които се разваляли по пътя, просто били зарязвани заедно с бежанците.\"Братó, къде ми е камионът?\"В статията на \"Ди Пресе\" четем още, че в нощта срещу 26 август 2015 трийсетгодишният българин помогнал на всичките 71 бежанци да се качат в \"камиона на смъртта\", след което се отправил с приятелката си към Кечкемет, където искали да пренощуват. Когато шофьорите на камиона се обадили, за да го информират за проблемите, Методи Иванов Г. позвънил на Лахоо С.. Афганистанецът посъветвал да дадат вода на мигрантите. Но шофьорите на камиона се страхували от евентуална полицейска проверка и затова решили да не отварят камиона. В резултат всичките 71 бежанци, сред които и четири деца, умират от задушаване.Австрийският \"Кроне\" пише в тази връзка, че след като във въпросната нощ провел още няколко телефонни разговора с шофьорите на камиона, 30-годишният българин заспал в хотела си в Кечкемет и се събудил едва към 11 часа на следващия ден, когато бежанците вече били открити мъртви. На мобилния му телефон бил пристигнал следния SMS от афганистанеца: \"Братó, къде ми е камионът?\".Преди камионът да потегли, българинът бил обърнал внимание на факта, че в товарното отделение няма никакви процепи за въздух. Както и че мястото не стига и за 50 души. Афганистанецът обаче му казал да не се бърка и да не му проваля бизнеса.Впрочем, само ден след трагедията с \"камиона на смъртта\" каналджийската банда е извършила още един курс с 67 бежанци, които са били превозени по същия начин - наблъскани на няколко квадратни метра и без никакъв приток на въздух.", "date": "2017-06-23", "title": "Каква роля са играли българите в трагедията с \"камиона на смъртта\"?"}
{"url": "https://news.bg/politics/bsp-podgotvya-sobstvena-televiziya.html", "text": "БСП подготвя проект за собствена телевизия, който ще бъде готов до октомври тази година. Това съобщи партийният лидер Корнелия Нинова след проведения днес пленум на \"Позитано\" 20.Стана ясно също, че за паметника на Бузлуджа БСП се е спряла на варианта да поиска право на ползване за срок от 10 години.Припомняме, че след среща на червения лидер с регионалния министър Николай Нанков, стана ясно, че вариантът за безвъзмездно прехвърляне не е възможен, тъй като не фигурира в сега действащия закон. Така възможностите са търг, отдаване под наем или право на ползване за 10 години.\"Ще продължим разговорите с екипа на Министерството на регионалното развитие и благоустройството\", каза оше Нинова.На заседанието са обсъдили идеята с парите, заделени за паметника на Бузлуджа, да се направи телевизия.Корнелия Нинова е оптимист, че могат да работят успоредно по двата проекта - за паметника и за партийната телевизия, и че ще се справят.", "date": "2017-06-23", "title": "БСП подготвя собствена телевизия"}
{"url": "https://news.bg/society/dva-praznika-na-vrah-enyovden-sabraha-zhiteli-na-dve-sela.html", "text": "Два празника, на връх Еньовден, събраха стотици жители и гости на селата Преславен и Старозагорски минерални бани. Преславенци традиционно оживиха селото си с Празника на хляба. Тържеството в центъра на населеното място и тази година бе предшествано от ритуално зажънване на нивата. Демонстрация на месене, точене и печене на традиционни за този край продукти с брашно - гюзлеми, катми, пърленки и палачинки, събра любопитни погледи.Майсторите на тестените изделия се включиха и в кулинарен конкурс, а учениците от преславенското ОУ \"Бойчо Русев\" и тази година показаха художествените си умения и наредиха изложба. Традиционни песни и танци представиха местни самодейни състави. Малко по-късно днес, двоен повод за празнуване имаха жителите на Старозагорските минерални бани. Стотици участници се включиха в Еньовденски събор - празник на билките, слънцето и водата. Началото бе дадено с посрещане на изгрева, бране на билки и виене на еньовски венец. Фолклорната програма събра любителите на хората и песните още в 9 и 30 часа в парка на центъра на селото. Тържественото откриване отбеляза и 50-годишнината от обявяването на Старозагорски минерални бани за национален курорт.Кулинарна изложба на кметствата и читалищата край Старозагорските бани, които са и съорганизатори на празника, показаха различни традиционни ястия от Ново село, Сулица, Лозен, Сладък кладенец, Елхово, Казанка, Остра могила и Малка Верея.Като съпътстващи мероприятия отново имаше колоритен селски двор, с който бе представено очарованието на българския бит и култура, изложба-базар, детски пленер, разучаване на български танци, както и демонстрация на производство на розова вода. Гостите бяха почерпени и с дъхав липов чай.", "date": "2017-06-23", "title": "Два празника, на връх Еньовден, събраха жители на две села"}
{"url": "https://news.bg/bulgaria/s-tri-lacha-gaydari-zapochna-festivalat-v-smolyan-za-hora-sas-spetsialni-potrebnosti.html", "text": "С три лъча гайдари започна петият фолклорен фестивал в Смолян за хора със специални потребности, съобщиха организаторите на събитието, което протича под патронажа на евродепутата Владимир Уручев.В събитието участват над 700 изпълнители от 53 съюзни организации на хора с увреждания от цялата страна. През тази година има чуждестранното участие от Македония, Гърция и Сърбия.Първите издания на фолклорния събор, чието начало беше поставено през 2009 г., се провиждаха на връх Света Неделя, който се намира между Златоград и Неделино. Планинската местност е много красива и одухотворяваща, но за част от хората с увреждания е трудно преодолима.За да е лесно и удобно за всички, кметът на Смолян Николай Мелемов покани преди година инициаторите на фестивала да го проведат в новия център на града. Пространството пред Родопския драматичен театър е пригодено за придвижване с инвалидни колички. Предоставена е специално изградена и напълно оборудвана сцена.\"Нашето общество ще бъде задължено на вас както материално, така и духовно. Вие сте хората, които може да ни покажете какво значи дух, какво значи борбеност и всеки ден да преодоляваш препятствия. Винаги съм се отнасял към вас като към хора със специфични възможности точно заради трудностите, които преодолявате. Именно заради предизвикателствата, които е поставила пред вас съдбата, сте развили своите способности. Днес е ден, в който вие ще ги покажете на всички.\" - заяви при откриването на форума Владимир Уручев.Той сподели, че е изключително щастлив да види колко са силни тези хора във фолклора и в носенето на българския дух.\"Имам едно послание към вас - обединявайте се, защото само тогава ще можем да намерим заедно по-добри възможности да се реализират вашите способности, защото трябва повече хора да ви подкрепят\", изтъкна евродепутатът.Паралелно с фолклорните изпълнения, участниците и гостите бяха приканени да разгледат изложбата базар с ръкоделия и предмети, изработени от хора с увреждания.Фестивалът се организира от фондация \"Център за устойчиво развитие, образование и напредък\" - Неделино, и районната организация на Съюза на инвалидите в България. Осъществява се с помощна на Министерството на културата и община Смолян.Представителят на фондация \"Център за устойчиво развитие, образование и напредък\" Емил Костов сърдечно благодари за подкрепата, която получават от Владимир Уручев и от кмета на Смолян Николай Мелемов.", "date": "2017-06-23", "title": "С три лъча гайдари започна фестивалът  в Смолян за хора със специални потребности"}
{"url": "https://news.bg/crime/burgazliyata-koyto-se-barikadira-sas-sina-i-mayka-si-ostava-v-aresta.html", "text": "Съдът остави в ареста бургазлията, който се заключи с 3-годишния си син и 75-годишната си майка в дома си, а полицията повече от 20 часа прави опити да го изведе оттам. Мярката за неотклонение на 36-годишния Мартин Жеков бе гледана днес, предаде БНТ.Мъжът бе задържан в четвъртък след намеса на специални части на МВР. Участие в случая взеха психолози, пожарникари и други специалисти. От полицията тогава съобщиха, че полицаите са атакували апартамента през прозореца.До критичната ситуация се стигна след семеен скандал. Съобщението за него е получено още в сряда тази седмица. При идването на органите на реда от дома е изведена жената, с която Мартин Жеков живеел на семейни начала. След нея мъжът залостил вратата на жилището с дървена преграда.Пред съда днес той отрече да е отвличал сина си или да е държал майка си затворена против волята ѝ.Обвинението, повдигнато срещу Мартин Жеков, е за отправени заплахи към полицейски служители и отказ да изпълни тяхно разпореждане.", "date": "2017-06-23", "title": "Бургазлията, който се барикадира със сина и майка си, остава в ареста"}
{"url": "https://news.bg/crime/do-20-000-lv-globa-za-avtora-na-bombenata-zaplaha-sreshtu-letishte-sofiya.html", "text": "Глоба до 20 хиляди лева грози лицето, което снощи подаде фалшив сигнал за бомба на летище \"София\", съобщи БНТ с позоваване на комисар Милен Пенев от граничната полиция.Обаждането за поставено взривно устройство е постъпило на спешния номер 112 около 22.40 от мобилен телефон.Пътниците, намиращи се на терминал 1 и 2, незабавно са били изведени на безопасно разстояние, а тези, които са били вече на борд, са били свалени на пистата.Наложило се е пристигащите по това време самолети да останат във въздуха, докато се е извършвала проверка на летището.Подателят на фалшивия сигнал се издирва. Засега е установено, че е мъж, който се е представил с женско име.\"Съвместно с колегите от дирекция \"Сигурност на летището\" и от СОБТ бяха извикани допълнително специализирани служебни кучета за проверка на взривни вещества и след като взривно устройство не е открито, около 1.20-1.30 летището е преминало към нормален режим на работа. По отношение на лицето, подало сигнала на 112, при установяването му се налага санкция от 10 хиляди до 20 хиляди лева.\" - посочи комисар Милен Пенев, директор на подразделението \"Аерогари\" на граничната поли;ия.", "date": "2017-06-23", "title": "До 20 000 лв. глоба за автора на  бомбената заплаха срещу летище \"София\""}
{"url": "https://news.bg/int-politics/katar-iskaniyata-na-arabskite-strani-sa-nerealistichni.html", "text": "Днес Катар потвърди, че е получил от арабските страни списък с 13 искания, които според властите в Доха са неизпълними, предадоха информационните агенции.\"В интерес на сигурността в региона ние проучваме тези искания. Министерството на външните работи ще излезе с официален отговор\", заяви пресаташето на катарското правителство шейх Саиф ал Тани, цитиран от агенция \"Ройтерс\".Списъкът, изпратен в Доха, е съставен от Саудитска Арабия, Бахрейн, Обединените арабски емирства и Египет.Четирите държави настояват Катар да закрие англоезичния телевизионен канал \"Ал Джазира\", да затвори турската база, както и да скъса дипломатическите отношения с Иран.В исканията се посочва, че Доха трябва да прекрати всички връзки с ИДИЛ, \"Мюсюлмански братя\", \"Ал Кайда\", \"Хизбула\" и други радикални групировки и да престане да финансира терористични организации.В началото на юни Саудитска Арабия, Бахрейн, Обединените арабски емирства, Египет, Йемен, Либия, Малдивите и република Мавриций прекратиха дипломатическите си контакти с катарската страна, като я обвиниха в подкрепа за тероризма.В Доха определиха обвиненията като неоснователни.Кувейт пое ролята на посредник между страните в конфликта.", "date": "2017-06-23", "title": "Катар: Исканията на арабските страни са нереалистични"}
{"url": "https://news.bg/int-politics/putin-pristigna-v-krim-ukrayna-go-opredeli-kato-tsinizam.html", "text": "Руският президент Владимир Путин пристигна в анексирания Крим и посети детския център \"Артек\", предаде агенция ТАСС.Припомняме, заради анексирането на Крим и намесата в Източна Украйна, в нарушение на международното право, ЕС и САЩ наложиха на Кремъл санкции, които са в сила към момента.Министерството на външните работи на Украйна излезе с категоричен протест във връзка с визитата.\"Министерството на външните работи изразява решителен протест срещу поредното, несъгласувано с Украйна посещение на руска делегация начело с президента на Руската федерация на временно окупирана украинска територия - автономна република Крим.\" - се казва в официалната позиция, цитирана от агенция \"Униан\".Украинската страна посочва, че смята подобни посещения за грубо нарушение на своя суверенитет, цинично и демонстративно пренебрежение към международните правни норми, включително устава на ООН, резолюциите на генералната асамблея на световната организация, двустранните и многостранните договори, с които са ангажирани Русия и Украйна.Междувременно агенция \"Новости\" съобщи, че при посещението си в \"Артек\" Путин е давал съвети на журналистите как да пишат статиите си.По свобода на словото Русия е на 148-о място сред общо 180 изследвани страни, сочи класацията на \"Репортери без граници\".  ", "date": "2017-06-23", "title": "Путин пристигна в Крим, Украйна го определи като цинизъм "}
{"url": "https://news.bg/world/strelba-v-molenbek-politsiyata-izdirva-shofyor.html", "text": "Белгийски полицаи са открили стрелба по лек автомобил, който се е опитал да ги прегази.Инцидентът се случва в предградието \"Моленбек\", прочуто като гнездо на джихадисти.По данни на местни медии, служителите на реда са се опитали да спрат шофьор на Mercedes. Той обаче отказал да се подчини на разпорежданията им, настъпил газта и подкарал срещу полицаите, блъскайки няколко от тях.Униформените открили огън по колата. Въпреки това водачът е успял да се укрие и в момента се издирва.По информация на официален представител на полицията регистрационният номер на автомобила не е съответствал на типа транспротно средство, което е приклюкло вниманието на полицията.", "date": "2017-06-23", "title": "Стрелба в \"Моленбек\", полицията издирва шофьор"}
{"url": "https://news.bg/int-politics/britanskiyat-parlament-podlozhen-na-kiberataka.html", "text": "Британският парламент днес е бил подложен на кибератака.Някои от членовете и на двете палати не са имали достъп до своите имейли, съобщи официалният туитър акаунт на парламента\"Ние засякохме нерегламентирани опити да се получи достъп до личните акаунти на ползватели на парламентарната мрежа и разследваме инцидента в тясно сътрудничество с Националната служба по киберсигурност\", посочва съобщението.В съобщението също така се посочва, че с оглед запазване на сигурността възможността за достъп до парламентарната мрежа временно е закрита.Няколко депутати потвърдиха, че не могат да ползват имелите си.", "date": "2017-06-23", "title": "Британският парламент подложен на кибератака"}
{"url": "https://news.bg/education/nad-300-mladezhi-ot-makedoniya-iskat-da-uchat-v-balgarski-universiteti.html", "text": "Над 300 младежи от Република Македония имат желание да се обучават в български университети, предаде БНТ.Посолството на България в Скопие е организирало петдневна кампания за подаване на документи за кандидатстване в български висши училища на младежи от съседната страна.Между 16 и 20 юни 2017 г. 198 кандидати са подали документи за кандидатстване на място в дипломатическата мисия.Документи на чуждестранни младежи от български произход, включително граждани на Република Македония, ще бъдат приемани и в София на 5 и 6 юли 2017 г. в сградата на Висшето транспортно училище \"Тодор Каблешков\".Според предварителна информация се очаква в рамките на тази кампания документи да подадат още около 130 кандидат-студенти.Приемът на чужди граждани с български произход е регламентиран с постановления 103 и 228 на Министерския съвет.Студентите, обучаващи се по тези две постановления, получават месечна стипендия в размер на 150 лева през първата година на обучение, а при успех над 4.00 тази стипендия се запазва и за следващите етапи на следването.Предпочитаните специалности са медицина и дентална медицина. Дипломатическата ни мисия в Скопие организира и безплатни курсове за подготовка на кандидат-студентите от Република Македония по български език и история - по линия на националната програма \"\"Роден език и култура зад граница\" на МОН. В курсовете са участвали над 200 младежи.", "date": "2017-06-23", "title": "Над 300 младежи от Македония искат да учат в български университети"}
{"url": "https://news.bg/world/rusiya-nedovolna-ot-dislotsirane-na-amerikanski-pehotintsi-v-norvegiya.html", "text": "Решението на Норвегия да разшири присъствието на американските морски пехотинци на нейна земя ще влоши отношенията със съседна Русия и може да ескалира напрежението върху северния фланг на НАТО, заяви руското посолство в Осло пред Ройтерс.Около 330 морски пехотинци ще бъдат разположени в Норвегия до края на 2018 г.Дислоцирането започна януари миналата година, с цел учение за зимни военни действия и ски бягане, както и участие в други съвместни учения. Това са и първите чужди войски, които ще бъдат разположени в страната-членка на НАТО след края на Втората световна война.\"Смятаме, че тази стъпка противоречи на норвежката политика, да не разполага чужди военни в бази в страната по време на мир\", пише руското посолство в изявление.Освен това \"Норвегия става и непредсказуем партньор и това може също да ескалира напрежението и да доведе до дестабилизация на ситуацията в Северния регион\", добавя изявлението.Норвегия омаловажава значението на военното разгръщането, подчертавайки елемента на обучение и отричайки, че пристигането на морски пехотинци е акт, насочен срещу Русия. Норвежкият министър на отбраната Ине Ериксен Сорейде коментира в свое изявление, че \"Високото ниво на редовно присъствие на съюзниците създава стабилизиращо състояние на нормалност във времена на мир, което допринася за възпиране и отбраната.\"Решението на централно-дясното правителство на малцинството получава широка подкрепа от норвежките опозиционни партии, но е критикувано от левите.\"Разгръщането ... показва, че правителството е по-загрижено от това, че се харесва на американците и НАТО, отколкото от провеждането на отговорна политика за сигурност\", коментира Ларс Халттбрекен от Норвежката партия \"Социалистическа левица\".", "date": "2017-06-23", "title": "Русия недоволна от дислоциране на американски пехотинци в Норвегия"}
{"url": "https://news.bg/politics/plenumat-na-bsp-prie-proekta-za-smesena-izbiratelna-sistema.html", "text": "Националният съвет на БСП одобри законопроект за Изборен кодекс, д който се предлага смесена избирателна система, съобщи лидерът на социалистите Корнелия Нинова след проведения пленум на \"Позитано 20\".По думите й, БСП е изключително последователна в политиките си, включително и по тази тема.Нинова изтъкна, че смесената мажоритарно-пропорционална система дава възможност да се отговори на очакванията на хората, показани на референдума, но и да се запазят държавността, институциите и парламентаризмът в България.\"Изчакахме политическия театър, който ГЕРБ разиграха с внасянето на референдума\", каза Нинова.Червеният лидер обвини управляващите в злоупотреба с народната воля.Тя добави, че с този законопроект БСП отговаря на обвиненията, че \"блъфират\" за наличието на законопроект. Нинова изтъкна, че върху промените е работила професионална работна група, в която имало експерти не само от БСП, но и външни специалисти.Още следващата седмица парламентарната група на БСП ще внесе законопроекта в парламента. Ще бъдат иницииран и широк кръг разговор по системата за избори.Нинова представи предлаганите от БСП промени. Броят на депутатите не се променя - те остават 240. Идеята е да бъдат 120 мажоритарни и 120 пропорционални. Предвиждат се два вида бюлетини - единият за пропорционален избор на кандидатите на партиите и коалициите, и отделна бюлетина за мажоритарен вот.В законопроекта е записано право на разпределение на мандати имат партиите, преминали бариерата от 4%.Предлага се, в случай на предварително прекратяване на правомощия на мажоритарен кандидат, да се прави повторен частичен избор само за този регион. Според приетия документ, такъв вот няма да се организира, ако до края на мандата на действащия парламент остават 6 месеца или по-малко време.", "date": "2017-06-23", "title": "Пленумът на БСП прие проекта за смесена избирателна система"}
{"url": "https://news.bg/politics/radev-rumanskiyat-antikoruptsionen-model-ima-polozhitelni-i-otritsatelni-cherti.html", "text": "Румънският модел за борба с корупцията има и положителни, и отрицателни черти, можем да вземем най-доброто от всеки един модел. Това заяви президентът Румен Радев пред журналисти по време на посещението си в Гърция.Той добави, че не е почитател на ничий чужд модел.\"Не виждам достатъчно политическа воля за борба с корупцията по високите етажи на властта\", коментира Радев по повод на подготвяната съдебна реформа.По думите му, в системата е направено много до момента.\"Истинска съдебна реформа ще има, когато продължим едновременно усилията във всички направления, но най-важното - да имаме единен орган, който да има изрични правомощия за борба с корупцията\", поясни Радев.По думите му подобен екип от хора, които да бъдат стимулирани от заплатите си, ще \"разрови\" съмнителните обществени поръчки.\"Трябва дейността на тези органи да дисциплинира нашата политическа класа\", коментира още Радев.Той заяви, че вече се е срещал с вицепремиера Екатерина Захариева по повод съдебната реформа, но ще проведе отново разговори с нея, защото \"не иска раздут закон\".Радев коментира и модернизацията на армията.\"Ако българското правителство изиграе добре своите карти, ще бъде стабилизирано\", заяви тоя във връзка с преговорите за закупуване на нови изтребители.\"Това ще допринесе много, стига сме правили инвестиции в недотам технологични производства. Става дума за високи технологии и ангажимент да се инвестира точно в тях.\" - каза още Радев.По думите му преговорите винаги протичат трудно, като тези за изтребители са водят поне 5-6 месеца.Той заяви, че се надява в скоро време да се случат нещата, които е обсъждал с правителството на КСНС: \"Да има разсрочено плащане на изтребители и кораби, за да се вложат и в проекта за бронираните машини - проектите да вървят заедно.\"", "date": "2017-06-23", "title": "Радев: Румънският антикорупционен модел има положителни и отрицателни черти"}
{"url": "https://news.bg/society/enyovden-e-2.html", "text": "На 24 юни Православният свят празнува рождението на Свети Йоан Предтечаи кръстител Господен, а народният календар тачи всепобеждаващата природа.Из нашите земи рождението на Йоан Кръстител е известно като Еньовден. Смята се, че тогава слънцето изгрява много рано, изкъпано в \"жива вода\", преобръща се три пъти и се връща назад. За този ден се казва още, че \"Еньо си наметнал кожуха да върви за сняг\", което намеква за далечното начало на зимата и за това, че Слънцето вече започва, макар и бавно, да слиза към хоризонта.Според народните вярвания всички болести на Еньовден се къпят в \"жива вода\" и от изтърсените капки се образува росата, която е лековита. Преди изгрев слънце се берат полски цветя, от които се прави голям венец, през който всички се провират за здраве, а цветята от венеца се пазят цяла година. Това е денят, в който задължително се берат билки, които тогава придобиват лечебна сила.Според преданията на всички балкански народи в нощта срещу Еньовден магьосници обикалят чуждите ниви и стада, за да привлекат плодородието в своята нива, хамбар или кошара. Бродницата, наречена \"мамница\", отивала в потайна доба в добра нива, изтръгвала най-добрите класове и ги отнасяла със себе си или прекосявала пътя на най-дойните стада. Ако някой успеел със скверни тайнства да забогатее като примами чуждото, неизбежно заплащал за злината си.В Южна България е разпространен обичаят \"Еньова буля\". В навечерието на празника всяка девойка пуска китка в \"мълчана вода\", покрива я с престилка и я оставя да пренощува до розов храст. Еньовата буля е невръстно момиченце, което гадае и нарича, докато вади китките. Правят се предсказания не само за женитба, но и за плодородие, здраве, богатство.Еньовчето е символът на този празничен ден. Народът ни вярва, че на Еньовден с него могат да се излекуват всякакви болести. Отварата му засилва плодовитостта на добитъка и действа магически целебно на бездетните.", "date": "2017-06-23", "title": "Еньовден е"}
{"url": "https://news.bg/euronews/evropeyska-programa-za-mladezhko-predpriemachestvo-aleko-e-razrabotena-ot-nash-evrodeputat.html", "text": "Младият евродепутат Андрей Новаков призова младите хора д асе възползват от възможностите на предложената от него европейска програма за младежко предприемачество \"Алеко\", съобщиха от ГЕРБ.Тя има за цел да осигури пътуване за обмяна на опит на млади предприемачи от Европейския съюз.На среща с организацията на МГЕРБ в Перник Новаков апелира младите хора да проявят активност и по отношение на възможностите, които им предлага Европейският парламент, сред които платени стажове и стипендии.", "date": "2017-06-23", "title": "Европейска програма за младежко предприемачество „Алеко” е разработена от наш евродепутат"}
{"url": "https://news.bg/int-politics/da-posreshtnem-bezhantsite-e-v-traditsiite-na-evropa-zayavi-makron.html", "text": "Френският президент Еманюел Макрон защити приемането и доброто отношение към бежанците, предаде \"Спутник\". Той заяви, че това е традиция и чест за Европа. Това не е задача на няколко държави, а общо предизвикателство и изисква общо решение. По думите му, бягащите от военни конфликти и липса на свобода не са просто мигранти, още по-малко пък икономически такива. Това заяви държавният глава след срещата си с германския канцлер Ангела Меркел след срещата на върха на ЕС. Вчера стана ясно, че френското правителство е инструктирало местните власти да показват повече човечност и милосърдие към мигрантите.Това обяви говорителят на френското правителство, след като правозащитна организация го обвини, че то носи отговорност за нечовешките условия, пред които са изправени мигрантите в района на град Кале, съобщава \"Ройтерс\".Около 400 мигранти от Близкия изток и Африка се завърнаха в северозападния френски пристанищен град, където предходното правителство изпрати булдозери да разчистят мигрантския лагер, известен като \"Джунглата\" през ноември 2016 г.", "date": "2017-06-23", "title": "Да посрещнем бежанците е в традициите на Европа, заяви Макрон"}
{"url": "https://news.bg/euronews/za-vizovata-retsiprochnost-sas-sasht-balgariya-mozhe-da-sadi-ek.html", "text": "Въпросът за визовата реципрочност пряко засяга българските граждани. Европейският парламент може ли по някакъв начин да застави Европейската комисия да наложи визи за американски граждани? Българското правителство как може да реагира по този важен казус?Нека първо да уточним какъв е казусът. През 2013 г. беше приет регламент, който гласи, че в рамките на 24 месеца, тоест до 12 април 2016 г., трети страни, за които Европейският съюз е направил така да няма визи, тоест безвизов режим, трябва реципрочно да премахнат визовия режим за всички граждани на Европейския съюз.В тази категория бяха три държави - САЩ, Канада и Бруней. Бруней на 13 април 2016 г. премахна визовия режим за всички категории граждани на Европейския съюз. Канада, както знаем, в края на тази година, в края на 2017 г., ще премахне визовия режим. Но въпреки това, по мое мнение, ние обвързахме CETA, търговското споразумение, с визовия режим, което не е справедливо. И третата държава, която упорито отказва да премахне визовия режим за всички държави членки, това е САЩ. Тук говорим за пет държави членки - България, Румъния, Полша, Кипър и Хърватия, които са дискриминирани от САЩ.Но да кажем, че САЩ имат право да не изпълнят този регламент, защото това е европейски регламент, но в случая Европейската комисия като изпълнителен орган, след като изтече този 24-месечен период до 12 април 2016 г., означава, че вече година и няколко месеца Европейската комисия нарушава собственото си законодателство. В тази връзка март месец тази година ние в комисията по граждански права и вътрешен ред приехме една резолюция, с която приканваме Европейската комисия да приеме делегиран акт. Този делегиран акт означава САЩ като държава да се премести от списък две, където не изисква Европейският съюз визи, в списък три, където изисква визи за определен период от време, тъй като тези пет държави, това са 70 милиона, са дискриминирани от Европейската комисия.Тук говорим за европейската солидарност, нали искаме да привлечем гражданите на наша страна, те да видят, че има смисъл и се изпълнява законодателството. Когато самата Европейска комисия не го изпълнява и парламентът настоява да бъде изпълнено това законодателство, каква е следващата стъпка оттук нататък. Тази комисия LIBE - за граждански права и вътрешен ред, дава тази резолюция на комисията JURI и комисията JURI трябва да подготви становище, което да предаде на председателя на Европейския парламент, който може да съди Европейската комисия институционално, говорим Европейският парламент да съди Европейската комисия. Това е единият вариант.Вторият вариант е държава, която е засегната, тук говорим за българското правителство, което трябва да защитава наистина нашите интереси, и то по един регламент, който е прекалено ясен, и тук искам да отворя една скоба и да кажа, че през 2015 г. Съдът на ЕС се е произнесъл по казуса, защото той е питан от Европейската комисия дали може да заобиколя това законодателство, съдът много ясно се е произнесъл, че трябва този регламент да се изпълни, виждате - преди периодът 2016 г. да настъпи. Вече има тълкуване от страна на Съда на Европейския съюз. Тук в случая член 265 от договора за функциониране на Европейския съюз, за да не кажа, че говоря празни приказки, българското правителство трябва да съди Европейската комисия в Съда на ЕС, защото се накърняват нашите интереси.", "date": "2017-06-23", "title": "За визовата реципрочност със САЩ България може да съди ЕК"}
{"url": "https://news.bg/world/frenska-zhurnalistka-pochina-ot-ranite-si-sled-vzriv-v-irak.html", "text": "Френската журналистка Вероник Робер почина от раните си, получени при взрив в иракския Мосул, предаде Би Би Си.Робер беше настанена във военна болница в предградие на Париж, където беше транспортирана след операция в Багдад.Журналистката работеше за компанията France Televisions.При взрива на 19 юни, който й причини смъртоносните наранявания, загинаха още двама журналисти - французинът Стефан Вилньов и кюрдът Бахтиар Адад.Беше ранен още един френски журналист - Самуел Форе.Вероник Робер неведнъж е отразявала военни конфликти в Близкия Изток, предимно в Ирак.По данни на \"Репортери без граници\", от началото на 2014 г. в Ирак са загинали 28 журналисти.", "date": "2017-06-23", "title": "Френска журналистка почина от раните си след взрив в Ирак"}
{"url": "https://news.bg/economics/radev-i-borisov-pozdraviha-izstrelvaneto-na-bulgrariasat-1.html", "text": "Първият български комуникационен геостационарен сателит BulgariaSat-1 бе успешно изстрелян от SpaceX вчера, от ракетната площадка 39A (LC-39A) в Космическия център Кенеди на НАСА във Флорида, Кейп КанавералСателитът успешно изпълнява планираните маневри и разгърна соларните си панели по график. Очаква се утре BulgariaSat-1 да се поеме към финалната си позиция в геостационарната орбита. Той ще бъде разположен на българската орбитална позиция 1.9E°.\"Първата по рода си инвестиция от подобен финансов и стратегически мащаб на българска компания и е заявка за потенциала на българския вискотехнологичен бизнес. Нека докажем пред света, че имаме реален шанс като държава да се фокусираме и позиционираме в нови за нас аспекти на космическата индустрия. Искам специално да поздравя целия български екип от инженери, които работиха усърдно по всички етапи от реализацията на този проект. На добър час!\", се казва в поздравителен адрес от Румен Радев.\"Една държава е развита, когато нейната икономика е базирана на знанието, и когато все повече нейни компании разработват високотехнологични продукти и предоставят иновативни широко достъпни услуги. Днес ставаме свидетели как благодарение на усилията на една българска компания, страната ни поема по пътя на високотехнологичните държави и новите телекомуникационни възможности\", поздравява и Бойко Борисов.", "date": "2017-06-23", "title": "Радев и Борисов поздравиха изстрелването на BulgrariaSat-1"}
{"url": "https://news.bg/press/borisov-balgarskoto-predsedatelstvo-shte-reshava-edni-ot-nay-tezhkite-problemi-bedstvie-sas-speshniya-telefon-112.html", "text": "Приоритети. \"Монитор\":Борисов: Българското председателство ще решава едни от най-тежките проблеми В нашето председателство се падат едни от най-тежките за решаване проблеми, започвайки с многогодишната финансова рамка, енергийния пазар, Енергийния съюз, Брекзит, изтъкна премиерът Бойко Борисов. В рамките на Европейския съвет в Брюксел в петък сутринта той се срещна с колегите си от председателското трио, а именно с премиера на Естония Юрий Ратас и канцлера на Австрия Кристиан Керн.Ръководителите на трите страни са утвърдили списъка с приоритети, които ще определят дневния ред на Съюза през следващата година и половина. Към българските ангажименти премиерът добави още цифровия пазар, растежа, конкурентоспособността и кохезионната политика. В тази поредица от теми той спомена и Балканите, а по отношение на бъдещето им присъединяване към ЕС, Борисов определи, че политическите елити в региона тепърва трябва да се докажат и да си напишат домашното, за да имат претенциите да влязат в Европейския съюз. В същото време гражданите на Балканите са европейски граждани и ние трябва да им дадем перспектива, посочи той като доваби, че те не само физически са европейски граждани, но имат и перспектива за по-добър живот.  Измамница. \"Сега\":Жена, представяла се за служител на ОЛАФ, влиза за 1 година в затвораСофийският районен съд постанови осъдителна присъда спрямо Соня С., представяла се за служител в Европейска служба за борба с измамите - ОЛАФ. Това съобщиха от пресцентъра на Прокуратурата. С първоинстанционната присъда на С. е наложено ефективно наказание \"лишаване от свобода\" за срок от една година.С. е предадена на съд от Софийската районна прокуратура за измама, извършена при условията на продължавана престъпна дейност. В периода от 30 май 2014 г. до 10 юни 2014 г., в град София, С. възбудила и поддържала заблуждение у пострадалия П.С., че работи в Европейската служба за борба с измамите - ОЛАФ, както и че познава главния секретар на Министерство на образованието и науката, като чрез него ще му съдейства да бъде записан синът му в първи клас на 73 СОУ \"Владислав Граматик\". Подсъдимата убедила П.С., че за да стане това по-бързо и да може тя да вземе лично документа за записването, е необходимо същият да осигури парични средства. Ремонт. \"Дума\":Бедствие със спешния телефон 112  МВР ще даде над 13 млн. лв. с ДДС за ремонт на системата за спешни повиквания, позната у нас като телефон 112. Новите разходи на бюджетните средства се налагат заради дефектирала техника, което представлява заплаха за националната сигурност. Изпълнителят ще трябва да осигури и двугодишна поддръжка на системата.Освен обновяване на техниката и софтуера, изпълнението на заданието трябва да осигури функционалност на системата с цел достъп на хора със слухови и говорни увреждания. След нововъведенията гражданите, които имат нужда от помощ, ще могат да подават сигнали чрез таблет, смартфон или компютър. Взрив. \"Труд\":Взривиха и обраха банкомат в БургасНеизвестни са взривили и обрали банкомат в Бургас. Устройството било монтирано на сградата на клона на ДСК в бургаския ж.к.\"Славейков\". Ударът е извършен от професионалисти около 2:30 часа в нощта срещу петък.Районът веднага е отцепен от полиция, в момента се свалят видеозаписите от охранителните камери на банката и съседните обекти. Извършен бе оглед в присъствие на служители на банката.По първоначални данни, обраната сума е под 100 000 лева. После обаче се оказа чене е извършена кражба на парични средства, намиращи се в терминала. Скандал. \"Сега\":\"Наказателни аптеки\" на Марешки продавали евтино за монополизиране на пазараВ т. нар. \"Наказателни аптеки на Марешки\" лекарствата са продавани на цени с 10% по-ниски от доставните. Това са част от схемите, разкрити от прокуратурата.По-рано днес главният прокурор поиска имунитета на народните представители от ПП \"Воля\" Веселин Марешки, Кръстина Таскова и Пламен Христов. Исканията се основават на доказателства от разследване на Окръжна прокуратура - Варна, образувано на 12 декември 2014 г. за изнудване, предаде репортер на БГНЕС.От прокуратурата разказаха за схемата: В края на 2011 Марешки е взел решение да осъществи монопол на пазара за лекарствени продукти на територията на страната, затова е взел решение да използва свои служители и бизнес партньори, които да отговорят за различни аптеки в различни краища България. През 2012 г. стартира неговата идея за осъществяване на монополно положени в областта на лекарствените препарати и средства. Като с изключително съществено значение за осъществяването на неговия замисъл е, че през есента на 2012 г. за директор на Изпълнителна агенция по лекарствата /ИАЛ/ е бил назначен доктор, който е съпруг на негова служителка. След това, той самият е назначил множество служители в тази агенция, за които прокуратурата са събрали доказателства, че не притежават необходимия ценз.", "date": "2017-06-23", "title": "Борисов: Българското председателство ще решава едни от най-тежките проблеми; Бедствие със спешния телефон 112  "}
{"url": "https://news.bg/int-politics/dzhoni-dep-se-izvini-za-shegata-si-s-ubiystvoto-na-prezident.html", "text": "Актьорът Джони Деп се извини за шегата, която по-рано си направи с покушение срещу американски президент, предаде BBC. По думите му, опитът му за шега се е оказал несполучлив и е показал лош вкус. Той увери, че не е имал лоши намерения.От Белия дом определиха по-ранните му противоречиви изказвания като \"тъжни\", а поддръжници на президента Доналд Тръмп остро ги осъдиха. Говорителят на Белия дом Шон Спайсър припомни, че Тръмп още от самото начало се е обявил срещу насилието във всичките му форми и трябва да следваме този стандарт. Той изрази надежда колегите на Деп да не подкрепят подобни предложения за насилие. Припомняме, че по време на британския музикален фестивал \"Гластънбъри\", Джони Деп направи противоречива шега за убийство на Доналд Тръмп, размишлявайки колко много време е минало, откакто актьор е убил президент на САЩ.54-годишният Деп, представи пред публиката филма си The Libertine от 2004 г.на провеждащия се фестивал за музика и сценични изкуства, а дискусията се насочи към темата за президента на САЩ Тръмп.\"Това е просто въпрос, аз не намеквам нищо ... Кога за последен път актьор уби президент?\" Въпросът на Деп към публиката, в евентуална препратка към актьора Джон Уилкис Буут, който убива президента Абрахам Линкълн през 1865 г.\"Сега искам да изясня, че аз не съм актьор. Аз лъжа, за да преживявам.Въпреки това, от доста време и може би е време\", допълва Деп.", "date": "2017-06-23", "title": "Джони Деп се извини за шегата си с убийството на президент"}
{"url": "https://news.bg/int-politics/obama-znael-za-ruskata-namesa-v-izborite.html", "text": "Бившият американски президент Барак Обама е знаел за опитите за руска намеса в последните президентски избори в САЩ. Той е бил известен за това от ЦРУ през лятото на миналата година.Според сведенията, държавният глава е бил предупреден за конкретни нареждания от самия руски президент Владимир Путин как да победи Доналд Тръмп на вота. Това съобщава Washington Post. Обама обаче не е предприел твърди мерки в отговор, за което е обвиняван от демократите. Настоящият държавен глава Доналд Тръмп се осъмни от оценката на 17-е американски разузнавателни агенции, които обявиха, че Русия се е намесила. Тръмп добави, че ако има намеси на Русия в президентските избори, то те са станали в администрацията на предишния президент на САЩ.\"Между другото, ако Русия е работила толкова усилено по президентските избори от 2016 г. всичко това се е случило по време на администрацията на Обама. Защо тогава те не са ги спрели?\", написа Тръмп в Туитър.Според всичките 17 разузнавателни служби Русия стои зад кибер атаката върху служебните сървъри на Демократическата партия и се е опитала да повлияе на резултата от президентските избори от 2016 г. в полза на Тръмп.Според него обаче по този начин Демократическата партия просто си търси оправдание за загубата на изборите. Той попита и защо демократите са отказали да предадат своя сървър на ФБР.", "date": "2017-06-23", "title": "Обама знаел за руската намеса в изборите "}
{"url": "https://news.bg/sport/daniel-asenov-specheli-evropeyska-titla-v-boksa.html", "text": "Даниел Асенов защити европейската си титла по бокс в категория до 52 килограма на първенството на Стария континент в украинския Харков, съобщи Той се наложи над англичанина Найъл Фарел със съдийско решение на финала.Така Даниел Асенов прибави четвърта европейска титла в колекцията си и трети трофей от началото на годината.През 2013 г. той за пръв път стана шампион на Стария континент, но при юношите в категория до 49 кг от първенството в Анапа, Русия.През 2015 г. триумфира на шампионата в Самоков при мъжете в кат. до 52 кг, а през този март стана и европейски златен медалист за мъже до 22 г. в Браила, Румъния.В края на февруари в София Асенов спечели международния турнир за купа \"Странджа\" при мъжете.", "date": "2017-06-23", "title": "Даниел Асенов спечели европейска титла в бокса"}
{"url": "https://news.bg/crime/zadarzhaha-3-ma-dushi-sled-bezreditsi-v-moderno-predgradie-v-sofiya.html", "text": "Трима са задържани в Девето РУ. Сигнал за нарушаване на нощната тишина в \"Модерно предградие\" бил подаден в 23 и 30 часа на тел.112.Изпратеният на място полицейски екип установил, че водачът на лек автомобил, видимо употребил алкохол и още двама нарушават нощната тишина.Мъжете отказали да бъдат проверени, един от тях хвърлил камък по полицейския автомобил. Тримата са отведени в районното управление и са задържани с полицейска мярка за 24 часа.По случая е образувано производство по чл.144 от НК. Работата по случая продължава. ", "date": "2017-06-23", "title": "Задържаха 3-ма души след безредици в \"Модерно предградие\" в София"}
{"url": "https://news.bg/crime/signal-za-bomba-evakuira-letishte-sofiya.html", "text": "Около 22:40 часа в петък е постъпил сигнал за наличие на взривно устройство на летище София. Незабавно са били евакуирани хората от терминалните сгради.Това съобщиха от пресцентъра на летището. Извършена е проверка от специализираните служби на МВР. Взривно устройство не е открито.Нормалната работа на Терминал 2 е възстановена в 23:58 ч., а на Терминал 1 в 00:23 ч.  Снимки от летището, както и съобщения на изнервени пътници и чакащи се появиха по-рано в социалните мрежи.  ", "date": "2017-06-23", "title": "Сигнал за бомба евакуира Летище София "}
{"url": "https://news.bg/world/trus-okolo-4-po-rihter-vav-vrancha.html", "text": "Трус с магнитуд около 4 по скалата на Рихтер е регистрирано в района на Вранча в Румъния, съобщава дежурният сеизмолог от Националния институт по геофизика, геодезия и география към БАН.Трусът е регистриран към 2 и 50 часа през нощта българско време.Няма данни за нанесени материални щети.Епицентърът е на 130 км северно от Букурещ.", "date": "2017-06-23", "title": "Земетресение около 4 по Рихтер край Вранча"}
{"url": "https://news.bg/crime/sadat-potvardi-aresta-na-8-te-mitnichari-ot-kulata.html", "text": "Апелативният специализиран наказателен съд потвърди снощи определението на първоинстанционния съд за налагане на мярка за неотклонение \"задържане под стража\" на всичките осем митнически служители от Митнически пункт \"Кулата\"Това съобщиха от Апелативната специализирана прокуратура, цитирани от БНТ.Специализираната прокуратура им повдигна обвинения за участие в организирана престъпна група за получаване на подкупи.", "date": "2017-06-23", "title": "Съдът потвърди ареста на 8-те митничари от \"Кулата\""}
{"url": "https://news.bg/world/kitay-i-sasht-sa-razbraha-bez-yadreni-orazhiya-na-koreyskiya-poluostrov.html", "text": "Китай и Съединените щати се споразумяха, че усилията за премахване на ядреното оръжие на Корейския полуостров трябва да бъдат \"пълни, подлежащи на проверка и необратими\", заявиха китайските държавни медии, съобщавайки резултатите от разговорите на високо равнище във Вашингтон тази седмица, предаде Ройтерс.\"Двете страни потвърждават отново, че ще се стремят към пълно, доказуемо и необратимо ядрено разоръжаване на Корейския полуостров\", се казва документ, публикуван от официалната информационна агенция \"Синхуа\".Високопоставеният китайски дипломат Янг Джиечи и генерал Фанг Фенгуи се срещнаха с Тилерсън и министъра на отбраната Джим Матис по време на разговорите. Янг по-късно се срещна с президента на САЩ Доналд Тръмп в Белия дом, където също обсъдиха Северна Корея, съобщава \"Синхуа\".Документът подчертава също така необходимостта от пълното и стриктно спазване на резолюциите на Съвета за сигурност на ООН както и диалог и преговори, което отдавна е позицията на Китай по този въпрос.Военният обмен също трябва да бъде подобрен и да бъдат създадени механизми за уведомяване, за да се намалят рисковете от \"грешки в преценката\" между китайските и американските военни.Китайските държавни медии описват разговорите (първите по рода си с администрацията на Тръмп), като подобряване на механизмите за диалог между Китай и Съединените щати, след срещата на президента Си Дзипин с Тръмп във Флорида през април.Си Дзинпин и Тръмп се очаква да се срещнат отново в Хамбург по време на срещата на върха на Г-20 следващия месец.", "date": "2017-06-23", "title": "Китай и САЩ са разбраха - без ядрени оръжия на Корейския полуостров"}
{"url": "https://news.bg/politics/ambitsiozni-promenite-v-izborniya-kodeks-reshava-bsp.html", "text": "Започна пленумът на БСП, на който социалистите ще бистрят Промените в Изборния кодекс, където основен акцент е преминаването към смесена избирателна система. Заседанието на Националния съвет е закрито за медиите.\"Много амбициозни са промените в Изборния кодекс на БСП за смесена избирателна система. Един закон от 400 текста да променяш изцяло системата само с промени в някои от текстовете. Това ще създаде проблеми, ако въобще се приеме\", коментира пред журналисти Михаил Миков преди заседанието.Миков запита има ли \"договорено\" мнозинство, което да стои зад смесена система. \"Аз досега не съм чул\", отсече той. По думите му, идеята на БСП няма нищо общо с референдума.Според Таско Ерменков пък хората показали еднозначно, че начинът, по който досега избират, не е този, който те искат. Дали новата система е подходяща за България, или не е, ще стане ясно в момента, в който ще бъде внесена за обсъждане и гласуване, смята той. Таско Ерменков изтъкна, че в в БСП винаги са обслужвали националния интерес. \"Мисля, че това, което правим е в интерес на България\", заключи социалистът.\"Предложението за смесена избирателна система трябва да бъде широко дискутирано в партията\", заяви на свой ред Красимир Янков и допълни, че то не касае само БСП, a държавата. По думите му, е необходимо становище на организациите по места.БСП обсъжда и казуса с паметника \"Бузлуджа\" по време на пленума на \"Позитано\" 20.Пред журналисти Михаил Миков заяви, че трябва да е ясно какво ще се прави и колко ще струва. Той изрази мнение, че един такъв архитектурен паметник не трябва да е идеологически натоварван, тъй като това криело риск от създаване на нови и ненужни опоненти.\"Според мен първо БСП трябва да изиска от държавата, не само по отношение на паметника, но и други паметници, които имат своята архитектурна стойност, държавата да бъде добър стопанин\", коментира Красимир Янков. След това можело да се търсят други форми, които да доведат до доброто стопанисване. Социалистът посочи, че в партията не е обсъждан вариантът за търг.\"Това е една акция на председателя на партията, предполагам, че сега на заседанието на Националния съвет ще се докладват конкретните действия и намерения\", коментира Янков. Той изтъкна, че колективните органи в БСП взимат решения.", "date": "2017-06-23", "title": "Амбициозни промени в Изборния кодекс решава БСП "}
{"url": "https://news.bg/disasters/stotitsi-zatrupani-ot-svlachishte-v-kitay.html", "text": "Повече от 140 души са изчезнали и има опасения, че са погребани под свлачище в провинция Съчуан в югозападен Китай, съобщават държавните медии, цитирани от BBC.Около 40 домове са унищожени в село Ксинмо в окръг Маоксиян, след като една от страните на близката планина се е сринала около 6 часа местно време.Спасителните екипи трескаво търсят оцелели под скалите. Снимки, публикувани от народния вестник Daily, показват булдозери и големи камъни.Двойка и бебе са спасени и закарани в болница, след като екипи от работници използват въжета за големите скали, докато десетки други продължават търсененто. Свлачището е блокирало и участък от две километра от река, съобщава агенция \"Синхуа\", цитирайки местни служители.Местната полиция съобщава, че свлачището е предизвикано от неотдавнашните силни дъждове в региона и че ситуацията се е влошила поради липсата на растителност в района.\"Има няколко тона скала\", коментира полицейският капитан Чен Тибо, допълвайки \"това тук е сеизмичен район\".Пътищата в провинцията са затворени, целият трафик е спрян с изключение на службите за спешна помощ.Свлачищата са редовна опасност в планински райони на Китай, особено по време на силни валежи.", "date": "2017-06-23", "title": "140 души изчезнаха след свличане на част от планина в Китай"}
{"url": "https://news.bg/crime/zam-ministar-prodanov-inspektira-remonta-v-burgaskiya-zatvor.html", "text": "До края на лятото ще бъде завършен мащабният ремонт на корпуса на затвора в Бургас. Това става ясно при посещението на място на заместник-министъра на правосъдието проф. Николай Проданов.Той инспектира ремонтните дейности, които в момента са в доста интензивна фаза и получи уверението на началника на затвора Бранимир Мангъров, че скоро лишените от свобода в един от най-пренаселените затвори у нас ще търпят своите наказания при условия, които отговарят на европейските изисквания.Затворът в Бургас е последният от местата за лишаване от свобода у нас, в чийто корпус не бяха изградени самостоятелни санитарни възли, спалните помещения не отговаряха на стандартите от 4 кв. м. на задържано лице, а достъпът до пряка слънчева светлина не навсякъде беше достатъчен.Със средства от бюджета в размер на около 1 млн. лв. и с доброволния труд на лишени от свобода, Бургаският затвор в скоро време ще бъде напълно ремонтиран отвътре и отвън - цялата фасада на затвора също е в процес на саниране. Условията в затвора са критикувани в редица доклади на международни и национални институции и неправителствени организации.След ремонта в основния корпус на затвора ще останат около 300 лишени от свобода. Част от затворниците поетапно ще бъдат премествани в затворническото общежитие от закрит тип в Дебелт - най-модерното и ново пенитенциарно заведение от закрит тип. То бе открито преди 3 месеца, след като по проект на Норвежкия финансов механизъм \"Подобряване на стандартите в затворите и арести чрез ремонтиране на инфраструктурата, за да се осигури зачитане на човешките права\", бяха отпуснати безвъзмездно 5 208 965 лева за преустройство на бивши сгради на МВР в землището на селото. Това е и най-големият обект, завършен успешно в рамките на програма БГ 15 \"Корекционни услуги включително без прилагане на мерки за задържане\" на НФМ.Към момента на територията на новото затворническо общежитие, в което са обособени над 100 килии, са настанени 273 лишени от свобода, констатира при проверката заместник-министър Проданов. Пълният капацитет на общежитието е до 450 затворници.По думите на  Проданов, новият програмен период на Норвежкия финансов механизъм ще надгради постигнатото, за да може да се продължи активната работа за подобряване на материалните условия в затворите и арестите. През следващите години ще се работи за реновиране и на други обекти от инфраструктурата на Главна дирекция \"Изпълнение на наказанията\" и за внедряването на съвременни програми за обучение на персонала и работа с лишените от свобода.В краткосрочен план предстои откриването на реновирана сграда за настаняване на лишени от свобода от открит тип към затвора в Плевен, ремонт в затвора Пазарджик и затворническо общежитие \"Черна гора\" към затвора в Стара Загора, както и преместване на арести в съществуващи затвори, там където това е възможно, например в Сливен, Стара Загора и др.", "date": "2017-06-23", "title": "Ремонтират Бургаския затвор с бюджетни и проектни средства"}
{"url": "https://news.bg/int-politics/vuchich-vstapi-v-dlazhnost-i-se-obyavi-za-regionalno-satrudnichestvo.html", "text": "Новият сръбски президент Александър Вучич официално встъпи в длъжност на церемония в Белград, на която присъстваха 5000 гости, предадоха световните информационни агенции. В словото си по този повод, той се обяви за регионално сътрудничество. По думите му, сърби, хървати, босненци, албанци и македонци трябва да работят заедно не за възстановяването на бивша Югославия, а за бъдещото на бедните си граждани. Той отново декларира намерението на страната си да поддържа мира и сигурността. Още при клетвата си, Вучич заяви, че Сърбия няма да влиза в НАТО, както и ще спазва неутралитет. Вучич, който е бивш краен националист, започна да се представя в ролята на проевропейски реформатор, официално подаде оставка от премиерския пост, след като спечели безапелационно президентските избори през април.На церемонията присъстваха сръбският патриарх Ириней, бивши сръбски и югославски лидери, държавни глави на съседни държави. България бе представена от вицепрезидента Илиана Йотова. ", "date": "2017-06-23", "title": "Вучич встъпи в длъжност и се обяви за регионално сътрудничество "}
{"url": "https://news.bg/int-politics/sauditska-arabiya-predotvrati-atentat-v-meka.html", "text": "Саудитските власти са предотвратили терористичен акт в свещения за мюсюлманите град Мека, предадоха световните информационни агенции. Атаката е била насочена срещу Голямата джамия. Най-малко 11 души са били ранени при срутване на 3-етажна сграда, където се е бил барикадирал самоубиецът. Почти всички те са полицаи. Той е успял да детонира взривно устройство и това е довело до рухването. Атентатът е бил планиран точно за края на свещения за мюсюлманите месец Рамазан и очакваното стичане на милиони вярващи в Мека. ", "date": "2017-06-23", "title": "Саудитска Арабия предотврати атентат в Мека "}
{"url": "https://news.bg/education/393-kandidat-studenti-sa-na-usten-izpit-po-zhurnalistika.html", "text": "Днес в 9 часа в Ректората на Софийския университет започна устният изпит по журналистика. Допуснати до изпита са 393 кандидат-студенти, които на писмения изпит са получили оценка, не по-ниска от добър 3,50.Заместник-ректорът на Софийския университет проф. Ренета Божанкова приветства отново кандидатите с \"Добре дошли!\" и изрази радостта си от възможността да ги поздрави с успеха им в първата фаза на изпита по журналистика. \"Окрилени сте от този успех. Убедени сме, че ще проявите и знание, и талант, и очарование, и всичко онова, което ще ви помогне да успеете в бъдещата си професия\", добави тя.Председателят на изпитната комисия доц. Ефрем Ефремов припомни обещанието си, дадено на писмените изпити по журналистика, в началото на учебната година да връчи студентските книжки на голяма част от кандидатите. Той им пожела да са спокойни и изрази увереността си, че ще се справят на изпита.Деканът на Факултета по журналистика и масова комуникация доц. Теодора Петрова също се обърна към кандидатите и ги призова да бъдат концентрирани, за да покажат максимума на това, което знаят.Издържалите успешно устния и писмения изпит по журналистика могат да кандидатстват за специалностите във Факултета по журналистика и масова комуникация - \"Журналистика\", \"Връзки с обществеността\" и \"Книгоиздаване\".В 9 часа във Факултета по начална и предучилищна педагогика започна и събеседването за специалност \"Изобразително изкуство\". Заявилите кандидати за участие са 12.", "date": "2017-06-23", "title": "393 кандидат-студенти са на устен изпит по журналистика"}
{"url": "https://news.bg/society/agresiyata-ne-e-partien-problem-a-e-obshtestven-i-natsionalen.html", "text": "Агресията не е партиен проблем, а е обществен и национален. Това заяви Калоян Паргов, лидер на БСП-София и зам.-председател на Комисията по образование и култура в Столичната община. Той участва в дискусионен форум на тема: \"Подменените ценности и образованието - агресията и езикът на омразата\".По думите му, темата очевидно изисква по-задълбочен подход, по-голям консенсус и национално съгласие.Паргов изтъкна, че проблемът не е само в училищата и в детските градини. Същевременно той подчерта, че Отговорността не е само на политиците, само на учителите, само на родителите, а е на цялото общество. \"Това, че съм представител на политическа партия, по никакъв начин не означава, че искаме да политизираме този проблем\", поясни лидерът на БСП-София.\"Години наред ние, учителите, посочвахме примери за задълбочаващите се проблеми в българското училище\", каза на свой ред Ирена Анастасова съпредседател на федерация \"Образование\".И според нея агресията \"не е патент на българското училище\", а е обществен проблем.Тя обясни, че нито учителите могат сами да решат проблемите на образованието, нито сами и родителите, нито пък една партия. Необходимо било национално съгласие.\"Хората са такива-каквото са видели и каквото са чули\", заяви на свой ред специалистът по кризисна психология Христо Монов. Той подчерта, че непрекъснато децата ни виждат прояви на агресия. Затова не е учудващо, че между тях също има агресия. Специалистът посочи интересен факт, свързан с тежките чанти на учениците. \"Има пряка връзка между гръбначните изкривявания и мозъчните дизфункции\", изтъкна Монов.", "date": "2017-06-23", "title": "Само национален консенсус решава агресията в училищата"}
{"url": "https://news.bg/society/prirodnite-parkove-sa-podgotvili-initsiativi-za-enyovden.html", "text": "Дирекциите на Природните паркове към Изпълнителната агенция по горите са подготвили инициативи по повод Еньовден, който се отбелязва всяка година на 24 юни.По повод деня на билките Дирекция на Природен парк \"Рилски Манастир\" посреща децата и всички гости на празника с билков чай.Малките природолюбители учат за историята на празника и за билките на територията му. Експерти разказват на присъстващите начините и правилата за събиране на билки. И както традицията повелява се плете венец от билки, през който минават всички гости.Експертите от Дирекция на природен парк \"Врачански Балкан\" пеят песни и рецитират стихове заедно със своите малки приятели от детски градини и училища от региона.Магичният ритуал \"Мълчана вода\", който започна вчера в 18 и 30 часа пред административно-информационния офис на \"Кьошковете\" в Природен парк \"Шуменско плато\" постави начало на организираните от парка събития.В Природен парк \"Витоша\" празникът Еньовден по традиция се чества на голямата поляна пред хижа \"Момина скала\". Организаторите са предвидили еко поход, възстановка на стари народни обичаи и богата фолклорна програма.", "date": "2017-06-23", "title": "Природните паркове празнуват Еньовден"}
{"url": "https://news.bg/crime/zadarzhaha-mazh-za-strelba-s-gazov-pistolet-v-sofiya.html", "text": "Мъж е задържан в Осмо РУ след произведен изстрел с газов пистолет. Сигналът в полицията е подаден снощи, около 23 часа.По първоначални данни, след възникнал скандал между двама мъже в столичния квартал \"Дружба\", единият стрелял с газов пистолет.Няма пострадали.Мъжът е задържан с полицейска мярка за 24 часа. Предстои материалите да бъдат докладвани в прокуратурата.", "date": "2017-06-23", "title": "Задържаха мъж за стрелба с газов пистолет в София"}
{"url": "https://news.bg/crime/vrashtat-v-indoneziiski-zatvor-izbyagaliya-iliev.html", "text": "Индонезийската полиция ескортира обратно в затвора българина Димитър Илиев. През 70-сантиметрова дупка под затворническите стени той и още четирима чужденци успяха да избягат от килиите си на остров Бали, съобщава БНТ.Днес Димитър Илиев и Сайед Саид са докарани с белезници и самолет на международното летище в Бали. Те бяха заловени в пристанищен район на Дили - столицата на Източен Тимор.Бегълците са задържани първоначално за нелегално пребиваване в Източен Тимор, но след това властите получават информация, че двамата са затворници, замесени в пране на пари и наркотици.43-годишният българин Димитър Николов Илиев излежава седемгодишна присъда за пране на пари и други престъпления. Продължава издирването на останалите двама престъпници - австралиец и малайзиец. Дръзкото им бягство стана само дни, след като десетки затворници избягаха от друг индонезийски затвор, след като проливен дъжд срина част от стените. През месец май над 350 затворника избягаха на остров Суматра.", "date": "2017-06-23", "title": "Връщат в индонезииски затвор избягалия Илиев"}
{"url": "https://news.bg/crime/plovdivski-politsai-zadarzhaha-15-dushi-pri-noshtna-spetsaktsiya.html", "text": "Специализирана полицейска операция по опазване на обществения ред, превенция и противодействие на престъпления, свързани с наркотични вещества, е проведена във връзка с \"техно парти\" на спортното съоръжение \"Колодрум\" в Пловдив. Акцията е стартирала в 22 часа на 23 юни и е продължила до 6 часа тази сутрин.В хода на операцията са задържани 14 души за притежание на наркотици и един, шофирал под въздействието на наркотични вещества. Наложена им е полицейска мярка за 24 часа. Образувани са 15 бързи полицейски производства.Материалите са внесени в районната прокуратура. Продължават процесуално-следствените действия.", "date": "2017-06-23", "title": "Пловдивски полицаи задържаха 15 души при нощна спецакция"}
