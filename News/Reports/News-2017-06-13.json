{"url": "https://news.bg/politics/dps-nyama-da-podkrepi-mazhoritarniya-vot-v-plenarnata-zala.html", "text": "ДПС няма да подкрепи законопроекта на ГЕРБ за мажоритарния вот. Това стана ясно в предаването \"Референдум\" по БНТ.Решението е взето тази вечер на заседание на парламентарната група на ДПС, след дълги дебати.Позицията е приета само с един глас превес - 12 на 11.Решението на депутатите от групата представлява обрат, след като по-рано днес представителите на ДПС в правната комисия Хамид Хамид и Йордан Цонев гласуваха \"за\" законопроекта.Междувременно малко над половината от анкетираните в представителното социологическо проучване на \"Алфа Рисърч\" за предаването \"Референдум\" смятат, че сегашният парламент ще приеме промените в Изборния кодекс. Над 47 на сто са с отрицателно мнение.Малко над 68 на сто подкрепят избора на кметове в населени места с над 200 жители да бъде част от предлаганите промени в изборното законодателство. Над 61% смятат, че партиите не трябва да регистрират кандидатите си с номера, съвпадащи с тези на листите им. Над 57 на сто искат премахване на задължителното гласуване.", "date": "2017-06-13", "title": "ДПС няма да подкрепи мажоритарния вот в пленарната зала"}
{"url": "https://news.bg/int-politics/borisov-polaga-usiliya-za-dobriya-ton-mezhdu-es-i-turtsiya.html", "text": "България и Турция могат да бъдат еталон за добросъседство. Около тази теза се обединиха премиерите на двете страни Бойко Борисов и Бинали Йълдъръм, съобщиха от Министерския съвет.Ще развиваме отношенията си в полза на двата народа и на региона, заяви след срещата си с Борисов министър-председателят на Турция Бинали ЙълдъръмБългария и Турция са две приятелски и съюзнически страни, които имат стабилни връзки, общи допирни точки и много добре изградени близки отношения. Ще развиваме тези отношения на ниво, което да е от полза за двата народа.Ще работим ефективно за просперитета на нашия регион. Това заяви министър-председателят на Турция Бинали Йълдъръм по време на съвместна пресконференция с премиера Бойко Борисов в резиденция Чанкая в Анкара. Йълдъръм поздрави Борисов и пожела успех на него и на българското правителство.\"След Берлин и Париж, Анкара има своя знак - България е на границата между Европа и Азия. Европа е нашето европейско семейство, а Турция е нашият най-голям европейски съсед\", каза министър-председателят Борисов.Според него по време на българското председателство на Съвета на ЕС е важно да се положат усилия за нормализирането на отношенията между ЕС и Турция. \"Това касае митническия съюз, Черноморското сътрудничество, огромните инвестиции, които Турция има в България. Убеден съм, че с всеобщи усилия можем да нормализираме този процес\", каза българският министър-председател.\"Можем да настояваме за добър тон между нашето семейство и нашия съсед. Трябва да си имаме доверие с Турция. Ако можем да го пренесем дори в част от европейските страни и колеги, това само ще е успех\", допълни Борисов.Той бе категоричен, че България и Турция могат действително да бъдат еталон за добросъседство. Борисов изрази оптимизъм, че и колегите му в ЕС постепенно ще нормализират отношенията, като посочи значението на икономиката и огромния стокооборот между Турция и ЕС.Българският министър-председател изрази удовлетворение, че по време на днешните разговори с турския премиер са намерили добро сближаване по редица теми, включително относно енергийните проекти.Борисов напомни също за огромния натиск на бежанския поток по границата. Той подчерта, че ниският натиск в момента се дължи на споразумението между Турция и ЕС и на усилията на Турция да задържа бежанците.Премиерът Йълдъръм напомни за опита за преврат през юни миналата година. \"Европа реагира, бих казал, с мълчание, но Вие и България открито осъдихте тези действия, не се ограничихте само с това, но и в кратък период посетихте Турция и демонстрирахте солидарност с нашия народ, правителство и президент. Благодаря за тази ваша подкрепа\", изтъкна той.Според премиера Йълдъръм прави чест на министър-председателя Борисов откритото и приятелско отношение към българските граждани с турски произход. \"Вие сте подкрепа за тях и се явявате гарант и фактор, който ограничава крайни радикални действия\", предават от Министерския съвет думите на турския премиер.Турският министър-председател също акцентира върху предстоящото българско председателство на Съвета на ЕС през 2018 г., което по думите му е важно за европейската перспектива на Турция. \"България до момента има принос към укрепване на регионалната стабилност и подкрепа за нас, надяваме се това да продължи и в бъдеще\", заяви Йълдъръм.", "date": "2017-06-13", "title": "Борисов полага усилия за добрия тон между ЕС и Турция"}
{"url": "https://news.bg/crime/posochete-edin-izmamen-ot-men-iska-tsenko-chokov-v-sadebnata-zala.html", "text": "С разпити на свидетели продължава делото срещу кмета на Галиче Ценко Чоков и още 7 души.Показания пред Специализирания наказателен съд даде Валентин Кирков, служител на БОП от 2015 г. В края на 2015 г. му било възложено да извърши проверка във връзка с постъпила преписка. В сигнала си до прокуратурата няколко тъжители посочили информация за \"насилствени действия от страна на Мартин и Ценко Чокови и хора от обкръжението им\".\"В хода на проверката се оказа, че има множество пострадали лица. Твърдяха за извършени от г-н Чоков и хора от неговото обкръжение принуда, заплахи, побоища, палежи, незаконна банкова дейност\", разказа свидетелят.Той допълни, че има информация и за това, че подсъдимият Касъм Касъмов осигурявал гласове, за да бъде Ценко Чоков постоянно кмет. Кирков знаел това от проведени беседи с Веселин Тушинов, който е основен свидетел по делото срещу Ценко Чоков. Липсват доказателства, подкрепящи това твърдение. \"Няма конкретни доказателства да са водени хора до урните\", каза Кирков.Кирков изготвил докладна. Заявеното от свидетеля в съдебната зала провокира въпроси и Ценко Чоков настоя: \"Посочете един човек, когото съм измамил. Няма случай с измамен човек.\"Неколкократно и защитата настоя свидетелят да посочи конкретни факти за извършено престъпление и го запита дали са проверени твърденията на въпросните хора, или просто се излага това, което са посочили в сигнала си.\"Разпитахме свидетели, които твърдяха, че са предоставили личната си земя за арендоване на Ценко Чоков. Казаха, че в продължение на няколко години аренда не им е плащана\", коментира още Кирков.Защитата и самият Чоков продължиха да търсят отговор на въпроса за конкретен пример за престъпна дейност.По време на заседанието беше разпитан и свидетелят Цветан Иванов, който живее в Галиче. Той се оплака, че е бил бит. По думите му, Чоков мислил, че е влизал в дома му да краде. Иванов отрече да е влизал в дома на кмета на Галиче.Свидетелят каза, че не подал сигнал за побоя, защото смята, че \"няма смисъл\".Веселин Тушинов, който е граждански ищец и частен обвинител, се обърна с въпрос към Иванов и го попита дали някой му е оказвал натиск.\"Да, Цецо Кинчев. Каза да се откажа и че Ценко Чоков после щял да ни почерпи\", коментира Иванов.Той разказа и за друг случай. \"Една вечер се прибирахме с брат ми от центъра. Мартин му искаше някакви пари\", коментира свидетелят. Иванов допълни, че брат му не дължал пари на Чоков. Не знаел и защо синът на Ценко Чоков искал пари от брат му.", "date": "2017-06-13", "title": "Посочете един измамен от мен, иска Ценко Чоков в съдебната зала"}
{"url": "https://news.bg/regions/45-godishen-rabotnik-pochina-sled-proizvodstvena-avariya-v-radomir.html", "text": "45-годишен мъж почина след авария в бившия завод за тежко машиностроене в Радомир, съобщи Дарик. Инцидентът е станал на 12 юни. В сигнала, изпратен до полицията е отбелязано, че е гръмнал газопровод на територията на бившия завод \"Червена могила\" и има пострадал човек.Проверката е установила, че зад пресово-термичния цех в бившия завод, заради изтичане на кислород е възникнала производствена авария. От огъня е пострадал 45-годишен работник. Мъжът незабавно е транспортиран в реанимацията на ''Пирогов'' в София с голям процент изгаряния и опасност за живота. В резултат от раните си тази сутрин мъжът е починал. Работата по започнатото досъдебно производство продължава под надзора на Районната прокуратура в Радомир.", "date": "2017-06-13", "title": "45-годишен работник почина след производствена авария в Радомир"}
{"url": "https://news.bg/education/rabotodatelski-organizatsii-i-mon-reshavat-problema-s-kadrite.html", "text": "До месец към МОН ще започне функционирането на Консултативен съвет с участието на представители на бизнеса, за това постигнаха пълен консенсус Асоциацията на организациите на българските работодатели и министъра на образованието и науката Красимир Вълчев, на проведената днес среща.Като работодателски организации АИКБ, БТПП, БСК и КРИБ изразиха своята загриженост за все по-задълбочаващите се проблеми в областта на образованието и връзката му с пазара на труда у нас. В срещата участваха г-н Васил Велев, председател на АОБР на ротационен принцип и на Асоциация на индустриалния капитал в България, г-н Цветан Симеонов, председател на Българската търговско-промишлена палата, г-н Димитър Бранков, заместник председател на Българската стопанска камара, г-н Стоян Ставрев, член на УС на Конфедерацията на работодателите и индустриалците в България и експерти на четирите организации.От името на АОБР г-н Васил Велев посочи, че образованието е първият от общо четири приоритета, около които работодателите са се обединили за настоящата година. \"През последните две години недостига на кадри е основен задържащ фактор за развитието на икономиката на страната. Само в сферата на мехатрониката липсват над 17 000 специалиста\", посочи Велев. Най-търсени от бизнеса в момента са машинни и електро инженери, енергетици, както и оператори на машини, стругари, шлосери, заварчици, които са със средно образование.От името на работодателите Велев апелира за по-бързото приемане на списъка на защитени професии, който се чака от 2014 г. Друг проблем, който се откроява е, че и малкото завършили от посочените специалности търсят по-добра реализация в чужбина. Работодателите настояха да се приемат икономически механизми и стимули, като например целеви държавни стипендии, за привличане на младите хора към дефицитни специалности в средното професионално и във висшето образование у нас.Също така икономически стимули, като опрощаване на кредити, такси и стипендии за реализация в страната. За да не се губи връзката между средното, висшето образование и бизнеса, асоциацията предложи, а министър Красимир Вълчев прие да се сформира Консултативен съвет към ведомството, който да заседава всеки месец, като се очаква същият да заработи до месец.От страна на БТПП, г-н Цветан Симеонов настоя при предстоящото увеличение на учителските заплати да се отчита приноса на всеки учител, да се поставят критерии като \"по-доброто представяне на учащите при външното оценяване\" и след това да се увеличава конкретната учителска заплата. Според него въпросът за участие на специалисти от практиката в образованието стои открит от много дълго време.Заместник-председателят на БСК Димитър Бранков посочи, че министерството трябва да обмисли въвеждането на интернатите като част от образователния процес, както и въвеждането на трудови договори за 16 и 18 годишни обучаеми, които са включени в дуалното обучение. От БСК предлагат осигуряване на допълнително финансиране за БАН при паралелно реформиране на системата за финансиране на НИРД.Г-н Стоян Ставрев от КРИБ също подкрепи идеята за създаването на постоянен консултативен орган на МОН с участието на работодателските организации. Според него по различните оперативни програми много средства са вложени за по-добрата материална база на БАН и университетите у нас. Но реалната полза е незначителна, защото това до голяма степен е реализация на частни проекти от научни ръководители. Затова от КРИБ очакват МОН да ориентира политиката си към регионални научни центрове, в които бизнесът да намери своето място.В заключение министър Вълчев се ангажира образователното министерство да е готово с промените в Закона за предучилищно и училищно образование до есента и да ги внесе в Парламента заедно с обсъжданията на Закона за Държавния бюджет. Така една професионална паралелка, ако е оценена от местния трудов пазар, ще да получи по-високо финансиране.Министърът очаква подкрепа от бизнеса за съвместно иницииране на информационни кампании за популяризиране за привличане на младите хора към професионално образование и към повече технически специалности. Той подчерта, че в този процес е много важна работата с родителите и създаването на образователни навици у децата още в най-ранна възраст.", "date": "2017-06-13", "title": "Работодателски организации и МОН решават проблема с кадрите"}
{"url": "https://news.bg/finance/shefat-na-uoltopiya-ubeden-che-e-podlozhen-na-darzhaven-natisk.html", "text": "Бизнесменът Ивайло Пенчев, собственикът на компанията за производство на катерачни стени Walltopia, обвини Комисията за финансов надзор (КФН) в упражняване на институционален натиск върху негова компания. Става дума за дружеството Auxionize, което от 18 април е обект на проверка от страна на КФН.Компанията предлага интернет платформа за търгове, при които печели офертата с най-ниска цена. В нея клиенти завяват какво търсят, докато доставчици на дадената стока или услуга предлагат своите оферти. По официални данни платформата има регистрирани над 8000 фирми.Повод за проверката на финансовия регулатор, който отговаря за надзора над пенсионните, застрахователните и инвестиционните дружества, стават регистрирани търгове за застрахователни услуги. Става дума за 113 обяви от над 10 000 общо в платформата.Според Ивайло Пенчев сигналът, предизвикал проверката, е от Асоциацията на застрахователните брокери. В своето писмо той убедено заявява, че става дума за поръчка заради нарушени икономически интереси, а жалбата защитава интереса на неефективните, продаващи скъпо и чрез корупция застрахователни брокери за сметка на всички купувачи на застрахователни услуги и за сметка на трудолюбивите и свестни брокери, готови да работят в конкурентна и прозрачна среда.Според Пенчев обаче това не е просто случайна проверка, а част от тенденциозен държавен натиск върху фирмите, част от които е и Auxionize. Той дава пример с това, че проверявана е не само платформата, но и клиентите, сключили застрахователни сделки през нея. Такава е другата му компания Walltopia, която също е купила застраховка и е проверявана от КФН.От Комисията за финансов надзор също излязоха със становище по случая, с което отхвърлят обвиненията на бизнесмена и заявяват, че спазват всички законови изисквания. \"КФН е длъжна да разгледа всяка жалба и да се произнесе по същество, като решенията на комисията подлежат и на последващ съдебен контрол. Никъде в българските закони не сме попадали на текст, който да ни указва, че бизнес инициативите на господин Пенчев не подлежат на проверки или контрол от страна на оторизираните институции.\"От КФН посочват още, че извършват проверката по начина, уреден в нормативните разпоредби, и \"отстояват единствено и само интересите на закона\".Припомняме, това не е първата битка на Ивайло Пенчев. Преди няколко месеца , което доведе и .", "date": "2017-06-13", "title": "Шефът на „Уолтопия” убеден, че е подложен на държавен натиск"}
{"url": "https://news.bg/int-economics/omv-i-ruskiyat-gazprom-obsazhdali-vazrazhdane-na-yuzhen-potok.html", "text": "Австрийският концерн OMV и руският \"Газпром\" обсъждат възможностите за възраждане на проекта на газопровода \"Южен поток\", пише Der Standard, цитиран от РИА Новости.През декември 2014 г. Русия заради неконструктивната позиция на ЕС обяви прекратяване на дейността по \"Южен поток\", който трябваше да премине през България, Сърбия, Унгария към новия газопровод по дъното на Черно море от страната на Турция \"Турски поток\".\"Основният бенефициент на плановете за реанимация на \"Южен поток\" може да бъде OMV и Австрия с нейния газов хъб\", пише Der Standard, цитиран от РИА Новости.Те поясниха, че това е изгодно за страната, доколкото транзитът на руския газ в Европа, в случая на строителство на \"Южен поток\" идва чрез австрийския газов хъб Баумгартен.По данни на германското издание, Австрия има намеренение да се включи в играта в навечерието на реализацията на втория етап на \"Турски поток\", който предполага строителство на две тръби на магистралния газопровод по дъното на Черно море с мощност 15,75 млрд. кубически метра газ всяка от тях.Първата тръба е за доставка на газ непосредствено за турския пазар, втората - за газоснабдяване на страните от Южна и Югоизточна Европа.На втория етап се разглежда удвояване на потенциала на \"Турски поток\". OMV предполагат, че руския газ от втората тръба за \"Турски поток\" ще дойде чрез системите на газопренос в България, Сърбия и Унгария към Австрийския хъб Баумгартен. \"Газпром\" е готов да продава газ на OMV, се казва в публикацията.Нито от австрийските власти, нито от ръководството на местната нефтова и газова компания потвърждават тази информация.\"Реализацията на тези планове ще има не само икономически последствия в бъдещето, но така също и геополитически. До тогава, докато няма подписано и подпечатано, се спазва секретност от най-високо ниво\", се казва в статията.По-рано за възможността да се възобнови проекта заявиха редица европейски страни, в това число и Унгария и България. Само в Министерството на енергетиката подчертаха, че Русия не разглежда възможността да се върне към \"Южен поток\".", "date": "2017-06-13", "title": "OMV и \"Газпром\" обсъждали възраждане на \"Южен поток\""}
{"url": "https://news.bg/euronews/ravni-usloviya-za-finansovite-uslugi-v-es-iska-evrodeputatat-eva-maydel.html", "text": "\"Трябва да създадем равни условия за финансовите услуги в ЕС независимо дали ги предлага традиционна банка или технологичен стартъп. Навлизането на технологиите във финансите ще улесни и разшири финансовите услуги както за потребителите, така и за бизнеса\". Това заяви българският евродепутат от ГЕРБ/ЕНП Ева Майдел по време на четвъртото издание на международния финансов форум Иновации, проведен в София.Ева Майдел дебатира бъдещето на финансите с някои от водещите български банкери и финансисити като главните изпълнителни директори на СИБАНК, Петър Андронов, на УниКредит Булбанк, Левон Хампарцумян, на Пощенска банка, Петя Димитрова, и на Хюлет-Пакард ентерпрайс България, Ираван Хира.Организираният от Асоциация Банка на годината форум беше открит от Нина Стоянова, подуправител, ръководител на управление \"Банково\" и управление \"Фискални услуги\" на Българската народна банка,\"Във финансите имаме нужда от хармонизирано европейско законодателство, което да премахне националните бариери, тъй като в момента едва 7% от потребителите купуват финансови услуги от други държави от ЕС. Всички потребители трябва да могат свободно да избират от широк набор финансови услуги, достъпни в целия ЕС, и да получават най-доброто съотношение между качество и цена, разчитайки на високо ниво на защита\", допълни българският евродепутат, който беше докладчик по досието за бъдещето на Финтек за групата на ЕНП в Комисията по Вътрешен пазар и защита на потребителите на Европарламента и единствен български представител в Комисията по икономически и парични въпроси.", "date": "2017-06-13", "title": "Равни условия за финансовите услуги в ЕС иска евродепутатът Ева Майдел"}
{"url": "https://news.bg/world/kndr-osvobodi-amerikanskiya-student-oto-uormbiar-no-v-koma.html", "text": "Американският студент Ото Уормбиър е освободен от затвор в Северна Корея, но родителите му твърдят, че е бил в кома една година. Американският държавен секретар Рекс Тилърсън коментира, че 22-годишният пътува към САЩ, съобщава Би Би Си.Семейството на Уормбиър съобщава пред американски медии, че са открили едва миналата седмица, че техният син е в кома. Малко след неговия процес през март 2016 г., Уормбиър е осъден на 15 години тежък труд, за опит да открадне пропаганден материал от хотел.Ото Уормбиър, който е от Синсинати, Охайо е завършил икономика в Университета Вирджиния. Той беше в Северна Корея като турист, когато беше арестуван на 2 януари 2016 г. Той даде телевизионно самопризнание месец по-късно, в което заяви, че се е опитал да вземе горепосоченият материал като \"трофей\" за американска църква. Той заяви, че \"целта на моята задача е да навредя на мотивацията и трудовата етика на корейския народ\".Не е ясно, дали е направил доброволно изявлението, но чужденци задържани в Северна Корея, са оттегляли признанията си, заявявайки, че са били подложени на натиск.Родителите на Уормбиър, Фред и Синди заявяват по-рано този месец пред Си Ен Ен, че не са имали контакт със сина си повече от година. В изявление родителите съобщават: \"Ото е напуснал Северна Корея и е на път с медицински полет, пътува към дома. За съжаление той е в кома и ни казаха, че е бил в това състояние от март 2016 г. Научихме за това само преди една седмица. \"Пред Вашингтон поуст те коментират, че им е било съобщено, че Ото се е разболял от ботулизъм, рядко заболяване, което причинява парализа, скоро след процеса му през март 2016 г. Той е получи хапче за сън и оттогава е в кома, допълва вестникът.Трима други американски граждани остават задържани в Северна Корея. Те са 62-годишният Ким Донг-чул, корейско-американски мисионер, корейско-американският професор Ким Санг-дук, познат и като Тони Ким и Ким Хак-Сонг, която е работила в Университета за наука и технологии в Пхенян (PUST).Държавният секретар на САЩ Рекс Тилърсън заявява, че държавният отдел на САЩ \"продължава да води дискусии\" със Северна Корея за останалите трима задържани. Допълва, че няма да коментират повече Ото Уормбиър \"от уважение към личния живот\" на неговото семейство.", "date": "2017-06-13", "title": "КНДР освободи американския студент Ото Уормбиър, но в кома"}
{"url": "https://news.bg/world/potushiha-pozhar-v-3-ti-energoblok-na-chernobilskata-aets.html", "text": "Държавната инспекция за ядрено регулиране на Украйна информира за дим в една от стаите на третия енергоблок на атомната електроцентрала в Чернобил, който бързо е елиминиран, съобщава РИА новости.\"В 15 и 57 часа местно време на 13 юни е получена информация от Чернобил, относно задимяване в стая №509 в блок №3 в Чернобил. В 16 часа димът е елиминира с помощта на служители. Радиационното състояние на помещението в блок №3 и площадката на АЕЦ е без изменение\"- съобщава държавната инспекция тази вечер.Третият енергоблок е пуснат в експлоатация през 1981 г., но през декември 2000 г. с решение на властите е изключен за постоянно.Припомняме, че  гасиха пожар в торфена почва.През 2016 г. имаше около авариралата АЕЦ в Чернобил. По думите на украинския премиер, ситуацията беше под контрол, огънят беше овладян и нямаше повишени радиационни нива. Около 300 пожарникари, 3 самолета и вертолет бяха изпратени на мястото, за да се борят с бедствието, за което бе съобщено, че е обхванал около 400 хектара.Припомняме, че катастрофата в Чернобил стана на 26 април 1986 г., когато се взриви четвъртия захранващ блок. Общата площ на радиоактивно замърсяване в Беларус е в размер на около 46 500 квадратни километра (23% от общата площ). В Украйна, 50 хиляди квадратни километра в 12 провинции са били замърсени. В допълнение от радиоактивно замърсяване, са засегнати 19 руски региони с територия почти 60 000 квадратни километра и население от 2,6 милиона души.", "date": "2017-06-13", "title": "Потушиха пожар в 3-ти енергоблок на Чернобилската АЕЦ"}
{"url": "https://news.bg/crime/spetsoperatsiya-vremenno-zatvori-gkpp-kulata-v-dvete-posoki.html", "text": "Временно е преустановено преминаването през ГКПП - Кулата в двете посоки. Пътуващите към Гърция могат да използват съседния граничен пункт Илинден, както и останалите ГКПП на българо-гръцката граница: Маказа, Златоград, Ивайловград и Капитан Петко войвода.От 19 и 15 часа, временно е преустановен пропускателният режим в двете посоки на леки и товарни автомобили на ГКПП - Кулата. На територията на пункта се провеждат процесуално-следствени действия под наблюдението на Специализираната прокуратура.От ГД \"Гранична полиция\" съветват пътуващите за Гърция да ползват съседния граничен пункт Илинден, както и останалите ГКПП на българо-гръцката граница: Маказа, Златоград, Ивайловград и Капитан Петко войвода.", "date": "2017-06-13", "title": "Спецоперация временно затвори ГКПП - Кулата в двете посоки"}
{"url": "https://news.bg/int-politics/makedoniya-s-novo-ime.html", "text": "Атина и Скопие спорят за името на Македония още откакто се разпадна бивша Югославия, припомня Янис Пападимитриу от страниците на \"Тагесцайтунг\". Атина се опасяваше от евентуални териториални претенции над едноименната гръцка провинция, а на възражението, че бившата югославска република Македония е толкова малка и слаба, че няма как да предяви подобни претенции, камо ли пък да ги защити с военна сила, Гърция неизменно отговаряше, че на Балканите често са се случвали и продължават да се случват неща, които на пръв поглед изглеждат ирационални и дори невъзможни.Преди и сегаСтраховете на Гърция бяха подклаждани и от обстоятелството, че с текстове в конституцията си Македония претендира да е изразител на интересите на македонците в съседните държави, припомня и коментаторът на \"Тагесцайтунг\" Щефан Шааф. Спорът между двете страни се изостри допълнително през 2014, когато новото летище в Скопие беше наречено на името на гръцкия национален герой Александър Велики.Политици и от двете страни неведнъж са предприемали опити да разрешат този ирационален спор. В далечната 1992 година тогавашният посредник на ЕС Жоао де Деуш Пинейро беше на крачка от успеха. Неговото предложение за намиране на компромисно име беше посрещнато положително и от двете страни. Но вътрешнополитически проблеми принудиха тогавашния гръцки премиер Мицотакис да се отметне в последната минута.От няколко години насам обаче проблеми създава не толкова Атина, колкото Скопие - и по-точно , който отхвърляше всякакъв компромис. Сега обаче, след като този режим падна от власт, ситуацията в Македония е вече съвсем друга. И има голям шанс за постигане на разбирателство.Как да се казва Македония?Новото правителство в Скопие очевидно е решено да сложи край на конфликта с Атина - защото добре знае, че това ще проправи пътя на Македония за членство в НАТО, а по-късно и в ЕС, коментира Щефан Шааф. Остава да се реши въпросът как точно да се казва малката балканска държава. Досега тя беше наричана БЮРМ - Бивша югославска република Македония. Сега се чуват и други компромисни предложения - като например \"Горна Република Македония\".Македонският външен министър Никола Димитров се надява, че спорът ще бъде решен в рамките на идните 12 месеца. След това ще трябва да се проведе референдум за приемане на името в самата Македония. А в случай че тази процедура се окаже прекалено продължителна, страната би могла да бъде приета в НАТО и под сегашното си временно име, гласи предложението на Димитров, цитиран от \"Тагесцайтунг\".", "date": "2017-06-13", "title": "Македония с ново име?"}
{"url": "https://news.bg/bulgaria/19-godishna-spasi-tiyneydzhar-ot-udavyane-v-burgas.html", "text": "Момиче на 19 години спаси 14-годишен от удавяне в Бургас, предаде bTV.Жени Райкова, която е възпитаничка на немската гимназия в града, чула викове за помощ след края на работния си ден докато се прибирала към дома си.\"Хвърлих раницата и маратонките и влязох веднага във водата. Имаше вълни от 3 метра и мъртво течение. С усилие плувах навътре, беше на около 100 метра детето, но го хванах и започнах да го извличам към брега.\" - споделя момичето.Жени е от семейство спасители. Баща й е възхитен от нейната постъпка и е много горд.\"Тази работа е отговорна, престижна и малко хора могат да я работят\", смята Росен Райков.", "date": "2017-06-13", "title": "19-годишна спаси тийнейджър от удавяне в Бургас"}
{"url": "https://news.bg/crime/arestuvaha-tsyalata-mitnicheska-smyana-na-kulata.html", "text": "Арестуваха митничари на граничния пункт \"Кулата\" заради съмнения за участие в корупционна схема, предаде БНТ.При проведената спецакция на ГДБОП и ДАНС е задържана цялата смяна от 23-ма души.Претърсени са били 83 адреса. При обиските били намерени 63 000 лева.Спецоперацията се е провела в София-град, Кюстендил, Благоевград, Сандански, Петрич и граничния пункт Кулата.Митничарите са били под наблюдение от миналия август. \"Касае се за организирана престъпна група\", твърди говорителят на главния прокурор Румяна Арнаудова.По думите ѝ пред Нова телевизия, в схемата участват митнически инспектори от граничния пункт. Сред задържаните има и шефове на транспортни фирми, които са били принуждавани да плащат подкупи на инспекторите, за да минават през граничния пункт.По-рано заради операцията граничният пункт беше затворен, образувапа се огромни опашки от камиони, автобуси и коли.Движението вече е възстановено, но струпването на автомобили все още е голямо.Правят се обиски в Сандански, Петрич, Кюстендил и Благоевград.Операцията продължи до късно тази нощ. Възможни са още арести.От ГД \"Гранична полиция\" съветват пътуващите за Гърция да ползват съседния граничен пункт \"Илинден\", както и останалите гранични пунктове на българо-гръцката граница: \"Маказа\", \"Златоград\", \"Ивайловград\" и \"Капитан Петко войвода\".", "date": "2017-06-13", "title": "Арестуваха цялата митническа смяна на Кулата"}
{"url": "https://news.bg/int-politics/ruskite-diplomati-izgoneni-ot-moldova-nabirali-boytsi-za-iztochna-ukrayna.html", "text": "Специалните служби на Молдова смятат, че петимата руски дипломати, експулсирани от Молдова през миналия месец, са били шпиони, които са набирали бойци за подкрепяните от Москва сепаратистки бунтове в съседна Украйна. Това са разкрили един правителствен и два дипломатически източника пред \"Ройтерс\".Молдова, бивша съветска република, която отдавна е средоточие на борбата за влияние между Русия и Запада, експулсира руските дипломати на 29 май. Молдовските власти не обясниха решението си, като премиерът Павел Филип единствено заяви, че правителството му имало \"релевантни причини\".Според източниците на \"Ройтерс\", които били запознати с казуса, петимата руснаци били изгонени заради предполагаемата им дейност като офицери под прикритие на руското военно разузнаване, известно като ГРУ.Те са уточнили, че молдовските власти смятали, че руснаците са набирали бойци от Гагаузия, автономен регион в южната част на страната, в който живее етническо турско население, което е проруски настроено и се противопоставя на по-тясна интеграция на Молдова с Европейския съюз.Източникът от молдовското правителство и базираните в столицата Кишинев дипломатически източници са говорили при условие, че ще останат анонимни заради чувствителността на темата. Те не са уточнили по какъв начин руснаците са набирали бойците, колко бойци са били набрани или причината за тяхното набиране.\"Ройтерс\" не са могли да проверят достоверността на информацията за действията на петимата изгонени руснаци.От руското външно министерство са отказали да коментират. От руското военно министерство не са отговорили на исканията за коментар.Запитана от \"Ройтерс\" дали петимата руснаци са били офицери от ГРУ, говорителката на молдовското външно министерство е заявила, че те са били дипломати и е отказала да коментира повече по темата.", "date": "2017-06-13", "title": "Руските дипломати, изгонени от Молдова, набирали бойци за Източна Украйна"}
{"url": "https://news.bg/politics/smeniha-chast-ot-rakovodstvoto-na-patnata-agentsiya.html", "text": "Назначиха двама нови членове на Управителния съвет на Агенция \"Пътна инфраструктура\" (АПИ).Със заповед на министъра на регионалното развитие и благоустройството Николай Нанков от 13 юни са назначени инж. Веселин Давидов и инж. Светослав Глосов, съобщиха от МРРБ.Веселин Давидов е строителен инженер от Техническия Университет Берлин със специализации в областта на пътното строителство и строителната икономика. Досега той беше управител на Научноизследователския строителен институт - НИСИ.Другият новоназначен член в УС на АПИ - инж. Светослав Глосов, досега заемаше поста почетен председател на Камарата на строителите в България.От  е освободена инж. Илиана Захариева.", "date": "2017-06-13", "title": "Смениха част от ръководството на Пътната агенция"}
{"url": "https://news.bg/euronews/strani-ot-east-eip-veche-uchastvat-v-evropeyska-stolitsa-na-kulturata.html", "text": "Европейският парламент определи европейските столици на културата през 2020 - 2030 г. Определен е пълен списък на страните, които ще бъдат домакини на инициативата \"Европейска столица на културата\". Страните кандидатки и потенциалните кандидати могат да участват, а страните от ЕАСТ/ЕИП също могат да посочат столица на културата един път на всеки три години.Всяка година две държави членки определят град, който да бъде домакин на инициативата \"Европейска столица на културата\". За първи път страните от ЕАСТ/ЕИП ще могат да участват в програмата веднъж на всеки три години.Докладчикът Сантяго Фисас Айшела (ЕНП, Испания) заяви: \"Инициативата \"Европейска столица на културата\" се оказа много ефективна в засилването на връзките и усещането за принадлежност между европейските граждани. Аз съм много доволен от вота за разширяването ѝ. Смятам, че то ще засили културните връзки с нашите съседни страни.\"Решението е одобрено с 606 гласа \"за\" срещу 54 гласа \"против\", 6 \"въздържал се\".Инициативата \"Европейска столица на културата\" има за цел да насърчи богатството и многообразието на култури в Европа, както и да увеличи чувството за принадлежност на гражданите към едно общо културно пространство. Културната програма и инвестициите, събрани от инициативата, ще допринесат за нейното дългосрочно устойчиво развитие на градовете.Шест години преди конкретна страна членка да бъде домакин на инициативата \"Европейски град на културата\" се организира конкурс за избор на град. Група от независими европейски и национални експерти правят списък от потенциалните градове кандидати за столица на културата.Във втората фаза на конкурса, експертите разглеждат и избират по един град от всяка страна въз основа на културни програми, които са специално разработени за конкретното населено място. Основни критериите при избора на град за европейска столица на културата са силното европейско влияние и дългосрочната стратегия с устойчиво развитие за регионалната икономика, културното и социално развитие.", "date": "2017-06-13", "title": "Страни от ЕАСТ/ЕИП вече участват в \"Европейска столица на културата\""}
{"url": "https://news.bg/crime/zapaliha-tri-avtomobila-pred-zhilishten-blok-v-ruse.html", "text": "Три леки автомобила са били запалени тази нощ пред жилищен блок в квартал \"Здравец Север\" в Русе.Колите са били умишлено запалени. Пламъците са забелязани около 4 часа сутринта, съобщи БГНЕС.Според жителите на квартала първо се чул силен взрив, а след това пламнал и пожарът. На мястото са били изпратени екипи на пожарната. Те потушили огъня бързо. Въпреки това колите са почти напълно изгорели. Само на метри от пожара имало разположена метанстанция, което пристеснило живеещите в блока, съобщи БНР.Установено е, че две от колите били на един и същи собствени. Третият автомобил бил на негов съсед.Властите изясняват обстоятелствата около палежа.", "date": "2017-06-13", "title": "Запалиха три автомобила пред жилищен блок в Русе"}
{"url": "https://news.bg/politics/bsp-sezira-konstitutsionniya-sad-za-publichnite-finansi.html", "text": "БСП сезира Конституционния съд във връзка със Закона за публичните финанси. Това обяви лидерът на партията Корнелия Нинова след среща с кметовете на БСП от страната.Жалбата ще бъде депозирана в Конституционния съд в четвъртък. До нея се стигна, след като от партията многократно критикуваха начина на формиране на държавния бюджет. Нинова упрекна ГЕРБ, че умишлено занижава приходната част в бюджета, за да осигурят излишъци, с които след това да се разпорежда Министерски съвет с постановления.Жалбата е във връзка с ал. 2 чл. 51 от Закона за публичните финанси, уреждащ взаимоотношенията на общинския с държавния бюджет и други бюджетни сметки. Ал. 2 дава възможност за промяна въз основа на акт на Министерски съвет.Нинова определи финансирането с постановления като мотивирано \"субективно\", \"по политически причини\" и най-вече \"предимно към общини на ГЕРБ\".Тя посочи, че в последните години ГЕРБ прехвърлят множество отговорности за дейности към общините, без да осигурят финансирането им и визира наличието на над 100 нормативни акта в тази насока. Така общините вече са отговорни за незаконното строителство - въпреки че ДНСК съществува и няма корекция в бюджета й, прехвърлянето на професионалните гимназии отново без финансиране, за което общините са особено тревожни, както и закриването на общинските болници с големи дългове. Нинова счита, че това не може да продължава докато не се осигури спешна помощ и доболнична помощ за хората в тези населени места. \"Масово хората от тези общини не могат да стигнат до болница\", заяви Нинова. Освен това червените кметове са сигнализирали левицата, че със Закона за училищното образование се \"убиват училищата в малките населени места\". Като причина Нинова визира отпадането на осми клас в придобиване на основно образование от 1-ви до 7-ми клас.Нинова каза още, че е недопустим натискът за влизане във ВиК - асоциациите. По думите й така печеливши общински дружества и ВиК оператори с ниска цена на водата, след влизането им в асоциациите ще започнат да бъдат губещи, което отново ще рефлектира и ощети хората. Натискът бил свързан със заплахата, че няма да им финансират проекти по оперативните програми.Нинова бе категорична, че не е допустимо и решенията взети на местен референдум, да не бъдат взети под внимание от страна на изпълнителната власт. По думите ѝ така МС може да натрапи решение, което да не отговаря на желанията на хората.Нинова обеща, срещите с червените кметове от цялата страна, да са регулярни, веднъж на два месеца. С тях ще бъдат съобразени и законодателните инициативи на парламентарната група на \"БСП за България\".", "date": "2017-06-13", "title": "БСП сезира Конституционния съд за публичните финанси"}
{"url": "https://news.bg/crime/6-godini-zatvor-za-retsidivist-obral-tri-zheni.html", "text": "6 години затвор при строг режим е наказанието на 37-годишния Красимир Василев, който е предаден на съд по обвинителен акт на Окръжната прокуратура във Варна за три грабежа на мобилни телефони, при условията на опасен рецидив.До произнесената днес присъда се стигна, след като опасният рецидивист призна всички факти и обстоятелства в обвинителния акт и поиска делото срещу него да се гледа по съкратена процедура. Съдът му наложи наказание 9 години лишаване от свобода, които след редукцията заради съкратеното съдебно следствие намали с една трета и определи Красимир Василев да изтърпи 6 години лишаване от свобода пи първоначално строг режим.В периода от 12 юни до 23 юни 2016 г. по идентичен начин, 37-годишният опасен рецидивист причакал и нападал три жени в късните вечерни часове на автобусна спирка пред варненски МОЛ. Докато чакали автобус, жертвите поглеждали мобилните си телефони, за да проверят колко е часът. В този момент със сила Красимир Василев издърпвал устройствата от ръцете им и побягвал.Общата сума на отнетите при грабежите три мобилни телефона според съдебно-оценителната експертиза възлиза на 2397 лева.Подсъдимият е от Генерал Тошево, без образование, осъждан многократно. В момента изтърпява предишна ефективна присъда във варненския затвор, по която му е наложено наказание 5 години лишаване от свобода при строг режим. Присъдата на Варненския окръжен съд подлежи на обжалване пред Апелативния съд във Варна.", "date": "2017-06-13", "title": "6 години затвор за рецидивист, обрал три жени"}
{"url": "https://news.bg/bulgaria/kadiev-ottegli-podkrepata-si-za-kmeta-na-mladost.html", "text": "Основаната от Георги Кадиев партия \"Нормална държава\" оттегля подкрепата си за кметицата на столичния район \"Младост\" Десислава Иванчева заради хаоса в местната администрация и съмненията за манипулиране на обществени поръчки, както и одобряването на спорни строежи.В социалната мрежа Фейсбук Кадиев се извини на жителите на \"Младост\", като увери, че подкрепата е била дадена в името на кауза, която Иванчева не е осъществила: спиране на грабежа на района, спиране на строителството в зелени площи, по-добри услуги за гражданите, повече прозрачност и нулева корупция.\"Дадохме пълна, 100 %-ова логистична, идейна и финансова подкрепа без никакви условия, освен едно- добро управление на района.Ние спазихме предизборното си обещание да не се месим в управлението на района. Двамата зам.-кметове от \"Нормална държава\" не бяха наложени от нас, а избрани от Иванчева. И двамата си тръгнаха от района след като видяха да се опорочава идеята, заради която хората ни подкрепиха.Заставам твърдо зад тях - арх. Иван Лапатов и Никола Вапцаров, и зад декларацията от днес на ИК \"За Зелен Младост\" и ИК \"За издигане на Десислава Иванчева\".\" - посочва председателят на \"Нормална държава\".\"Хаосът, който цари в района, не може да бъде толериран. Съмненията за манипулиране на обществени поръчки не могат да се подминат с лека ръка. Одобряването на спорни строежи поради нежелание и неумение да се чете документация е абсурдно. Извинявам се на хората на Младост. Продължавам да считам, че отстраняването на ГЕРБ и държането надалеч на другите партии на статуквото е правилното бъдеще за района. Извинявам се на хората от \"Нормална държава\", които дадоха нерви, време, усилия и лични финанси за една мечта- да защитаваме интересите на обществото. Направихме перфектната кампания за грешния човек.\" - признава Кадиев.\"Аз извлякох тежки поуки. Нежеланието ми да се намесвам кой от протестиращите да е кандидат за кмет доведе до избора на най-неподходящия. Желанието ми за привличане на гражданска подкрепа доведе до приток от \"съседи\" и \"съседки\", които липсваха, когато беше трудно, но бяха първи на яслата. Научих сурови уроци и ще нося тази вина пред гражданите на р-н \"Младост\" много време. Но моите грешки не са повод да се отказваме от битката срещу корумпираното управление на ГЕРБ в София, от демократичността при подкрепа на инициативи или от пряко участие на гражданите в управлението.\" - казва още той.По-рано през деня от непознат имейл бе разпространена декларация, че комитетът \"За зелен Младост\" оттегля подкрепата си от независимия районен кмет Десислава Иванчева. Сред тях е и подалият оставка вчера заместник кмет Никола Вапцаров, който я обвини в грубо погазване на закона и непрофесионализъм. По-рано и другият й заместник се оттегли - арх. Иван Лапатов.От фейсбук страницата на \"За Зелен Младост\" излязоха с опровержение за оттеглена подкрепа и обвиниха част от участниците в групата в отцепничество и политически машинации.Припомняме, Десислава Иванчева спечели мастните избори за района \"Младост\", след като предишният кмет на ГЕРБ подаде оставка след граждански протести срещу презастрояването.Иванчева беше издигната за кандидат за районен кмет от инициативния комитет и подкрепена от \"Нормална държава\". Иванчева спечели балотаж с резултат от около 60% срещу кандидата на ГЕРБ Мария Илиева.Самата Десислава Иванчева беше активен участник в протестите, както и в събирането на подписи за свикване на местен референдум за мораториум върху строителството. Самият референдум беше отхвърлен от Столичния общински съвет като незаконосъобразен.", "date": "2017-06-13", "title": "Кадиев оттегли подкрепата си за кмета на „Младост”"}
{"url": "https://news.bg/world/pochina-edin-ot-obvinyaemite-za-ubiystvoto-na-ruskata-zhurnalistka-anna-politkovskaya.html", "text": "Един от основните обвиняеми за убийството на Анна Политковская и Пол Хлебников почина в затвора от болест, съобщи life.ru.Криминалният авторитет Лом-Али Гайтукаев, един от лидерите на \"алазанската\" групировка на убийци, почина в затворническата болница във Вологд. Той излежвал доживотна присъда за организация на показни убийства, в това число и на наблюдателя на \"Новой газеты\" Анна Политковская.Смъртта на Гайтукаев ще усложни разследването на още едно свързано убийство - на журналиста Пол Хлебников. По информация на следствието, Гайтукаев може да е един от неговите участници и организатори.Лом-Али Гайтукаев бил в ИК-5 на остров Огнен - това е една от седемте колонии за смъртници, които неформално се наричат \"Вологодским пятаком\". Той е имал сериозен проблем с черния дроб.", "date": "2017-06-13", "title": "Почина един от обвиняемите за убийството на руската журналистка Анна Политковская"}
{"url": "https://news.bg/politics/bsp-chastichno-podkrepya-borisov-za-mediyno-predavane-na-ksns.html", "text": "БСП частично подкрепи Борисов за медийното отразяване на заседанията от Консултативния съвет по национална сигурност - КСНС. На въпрос, свързан с искането на премиера КСНС да се провежда пред медиите, Корнелия Нинова заяви, че би отговорила раздвоено.\"За\" това съм да има публичност и прозрачност, какво обсъждат държавните мъже и жени, коментира Нинова. Тя приведе като пример разминаването от последното заседание на КСНС и визира обявените намерения за осигуряване на заплати, допълнително в МВР и в отбраната и допълнително назначаване на хора, за които финансовият министър е заявил, че няма да даде пари.\"За това - има разминаване. Затова си позволих да кажа, че обявяват едни намерения, които няма да изпълнят\", обясни лидерът на левицата. Тя заяви, че е \"за\" това да има прозрачност и хората да знаят, когато се обсъждат тези неща какво се случва.От друга страна обаче според нея, докладите с гриф \"секретно\" на ДАНС и ДАР, няма как да бъдат публични. Такива доклади касаят международни въпроси и отношения. \"В тази си част, например, аз бих била против това да бъде публично и пред медиите\", обясни Нинова и изтъкна, че все пак трябва да има и някаква граница. \"Не може нашите специални служби и ДАР и ДАНС да работят, по тези доклади да има информация, която да е с гриф \"секретно\" и тези доклади да се изнасят публично\", категорична бе Нинова.Тя призова да се намери златната среда. \"Това, което се отнася до информация, която не бива да се огласява, защото е опасна, нека не се огласява. Но това, което политиците решаваме и обсъждаме и е политически въпрос, нека народът да знае всеки каква позиция е изразил\", заяви Нинова.Относно скандалните снимки на съветника на Румен Радев, който е и бивш служебен министър на вътрешните работи Пламен Узунов - предрешен като Хитлер, Нинова заяви: \"За нас е абсолютно неприемливо, независимо кой по какъв начин го е показал, но това е нашата политическа позиция по случая, а решенията взема президентът Радев, самостоятелно\".", "date": "2017-06-13", "title": "БСП частично подкрепя Борисов за медийно отразяване на КСНС"}
{"url": "https://news.bg/society/nikoy-ne-znae-kolko-sa-shofyorite-s-kupeni-knizhki.html", "text": "В България никой не знае колко са шофьорите, които са си купили книжките. Това пише в открито писмо от Съюза на българските автомобилисти (СБА).От СБА припомнят, че през април 2016 година са публикували отворено писмо с няколко предложения. \"Нищо, ама нищо не се е променило. Колко хора трябва да загинат или да останат осакатени за цял живот\", питат от СБА.От Съюза на автомобилистите пишат, че трябва да се направи нов закон за движение по пътищата и да се извадят изпитите от ДАИ (новата-стара Изпълнителна агенция \"Автомобилна администрация\"). Препитванията да не се дават на друга държавна агенция, известна с корупция.\"Държавите, които го направиха, отдавна забравиха за този проблем. Корупция в частна фирма няма, има само в държавните\", пишат от СБА.От Съюза питат дали камерите и белите стаи работят. Сега ще се измисли нещо друго. Годините минават. \"Остават на пътя\" убитите и ранените. На чия съвест ще тежат те, питат автомобилистите.В отворено писмо председателят на съюза инж. Емил Панчев пише: \"Няма никакво значение кой е шеф на ДАИ. Ако той не участва в схемата, това го прави подчиненият му началник или друг служител. Трябва да се разбере, че смяната на един Цветанов, Божков, Киров с друг не води до нищо друго, освен затъване на по-дълбоко в \"пещерата\".Инж. Панчев настоява за промяна, според която в ДАИ да останат само контролни функции. Всяка друга дейност да отиде във фирми, които да изпитват, да дават лицензи за обемни дейности. Държавата чрез Министерство на транспорта, МВР, Министерство на просветата да контролира. От извършващите тези дейности трябва да се иска да не извършват учебна, превозваческа и др. дейности, за да няма конфликт на интереси.В САЩ и Великобритания няма задължителни шофьорски курсове, а само изпити /разбира се, не са като при нас/. Желаещите сами избират начина как да се обучават и при кого.В Холандия от 1926 г. изпитва частна фирма. В Германия /поради големината ѝ/ са 2 фирми, които провеждат изпитите. В съседна Македония, където всичко е \"велико\", като се сблъскаха с проблема за купуването на книжки, само за няколко месеца извадиха изпитите от държавата и проблемът се реши, дава пример председателят на СБА.Относно Закона за движение по пътищата (ЗДП) от Съюза смятат, че ни трябва нов закон. Според председателя на СБА, той е много по-важен е от заплатите на ВСС.Трябват много промени в него, с които да мислим повече за пострадалите, отколкото за правата на нарушителите. Трябва задължително сваляне на номера на колата до изясняване на случая, трябва осигуряване на събирането на глобите. Трябва много повече контрол на пътя, за да работи тази система. Трябват поне 25 млн. лева на полицията, за да заработи централно системата им, пише в открито писмо инж. Панчев.Според него никой не се грижи и обучава водачите, които ползват служебни автомобили в работата си /не се отнася за превозвачите/. Повечето от тези хора познават само светофара и знака стоп. В Европа работодателят има задължението на 3 или 5 години да им заплати еднодневно обучение по Безопасно движение.Нуждаем се от промени, само с камери и таблети няма да стане, смята председателят на СБА. Ние от СБА си задаваме въпроси защо в даден наш пункт за ГТП минават 3-5 автомобила, а при съседа ни минават 20-25 автомобила и няма върнати автомобили нито за данъци, нито за техническа изправност, нито за газови уредби, но камери всички имаме.", "date": "2017-06-13", "title": "Никой не знае колко са шофьорите с купени книжки "}
{"url": "https://news.bg/int-politics/erdogan-zakleymi-izolatsiyata-na-katar-kato-nehumanna-bila-smartno-nakazanie.html", "text": "Турският президент Реджеп Тайип Ердоган заклейми изолацията на Катар като \"нехуманна и срещу ислямските ценности\", като допълни, че методите, използвани срещу страната от Персийския залив, били неприемливи и аналогични на \"смъртно наказание\", съобщава \"Ройтерс\".Защитата на Ердоган спрямо Катар, направена в реч пред депутати от неговата управляваща Партия на справедливостта и развитието (ПСР), идва, след като Саудитска Арабия, ОАЕ, Бахрейн и Египет прекъснаха отношенията си с Доха през миналата седмица, обвинявайки я в подкрепа на ислямски терористи и Иран, твърдения, които Катар отхвърли като безпочвени.\"Много голяма грешка се прави с Катар, изолирайки една страна във всички области е нехуманно и срещу ислямските ценности. Това е сякаш е взето решение за смъртно наказание за Катар\", коментирал Ердоган.\"Катар показа най-решителната позиция срещу терористичната групировка \"Ислямска държава\" заедно с Турция. Преследването на Катар чрез очернящи кампании не служи на никаква цел\", допълнил турският държавен глава.Ердоган също така заявил, че ще проведе конферентен разговор по-късно днес с френския си колега Еманюел Макрон и с катарския емир шейх Тамим Бин Хамид ал Тани, за да обсъдят последните събития.Той настоял, че кралят на Саудитска Арабия, като по-възрастният държавник в региона на Персийския залив, трябва да поеме водещата роля за разрешаване на кризата.", "date": "2017-06-13", "title": "Ердоган заклейми изолацията на Катар като \"нехуманна\", била \"смъртно наказание\""}
{"url": "https://news.bg/your-voice/da-pomognem-na-makedontsite-da-si-nameryat-ime-na-darzhavata.html", "text": "Както е известно новият македонски премиер Зоран Заев и македонският външен министър Никола Димитров обявиха, че ще търсят ново име на страната си, тъй като са се убедили, че с името Македония никога няма да влязат в ЕС, тъй като Гърция няма да го позволи и за съжаление паликаретата (тоест гърците) този път са прави. Македония наистина е име на една антична гръцка държава и един гръцки народ. А и територията на въпросната антична гръцка държава преди завоеванията на Филип Македонски и Александър Македонски е на територията на съвременна Гърция около Солун.Предлагам да помогнем на македонците да си намерят име, защото дребното хитруване, че са съгласни името им да бъде бивша Югославска република Македония, няма да мине. Гърция твърдо е заявявала, че всяко съставно име на държавата, което съдържа думата Македония - Горна Долна, Средна, Северна няма да мине. Името трябва да бъде съвършено различно.Предлагам историческа справка за имената, които е носила територията на днешна Република Македония от античността насам.И така в античността Македония източно от Вардар е носила името Пеония по името на живеещото там тракийско племе пеони. В Западна Македония е живял друг античен народ - илири. Твърди се, че държавата им се е наричала Илирида или Дардания.След създаването на българската държава в македонските земи през 681 г. от кан Кубер името й е било България. Това често води до объркване на сведенията, които съобщават византийските хронисти за военни действия между България и Византия. Те се приписват на Дунавска България, макар че изглеждат невъзможни. Така в 688 г. български войски незабелязано трябва да тръгнат от билото на Стара планина, да се окажат в околностите на Серес и там да разбият византийските войски. Очевидно това е невъзможно.След присъединяването на тази Втора българска държава към Дунавска България, което, според македонски археолози като проф. Иван Никулчич, е станало по времето на кан Крум в 812 - 813 г., а според наши археолози и историци по времето на кан Персиан в 837 г., тази част на българските земи е носила различни имена. В различни хроники се отбелязват имената Долна Земя, Долна Мизия, Кутмичевица.Когато през 1018 г. тази територия е завзета от византийските войски и те я превръщат в административна област, която се нарича тема (\"тема\" е област) България. Тема Македония също има и тя е в Източна Тракия от Одрин до Константинопол. През първите векове на османското владичество тази земя продължава да се нарича България и от турците, и от чуждите автори. Крали Марко, който е сърбин, се нарича български крал, просто защото населението на държавата му е българско. Едва през XVIII - XIX в. европейските хуманисти връщат античното име Македония и по тези земи. Границите й са определени съвсем произволно. Така за източна граница на Македония се приема река Места, която в Гоцеделчевската долина е широка десетина метра. Дали някой сериозно смята, че в селото на десния бряг на реката живеят македонци, а на левия бряг на десет метра разстояние - българи. Смешно.Ако трябва да си говорим откровено, истинското име на новата държава трябва да бъде Югозападна България. В светлината на смелото заявление на премиера Зоран Заев, че българи и македонци са един народ, редно е македонският политически елит да избере това име, но - глас народен, както се казва, глас Божи, а ние да помогнем.С участниците в конкурса ще теглим томбола и първите десет ще получат набор от най-добрите книги на Божидар Димитров и набор от издадените досега книги за колекциите на НИМ. Впрочем Националният исторически музей вече има нова книжарничка точно срещу вратата до входа, на много по-удобно място от досегашната и каним приятелите да дойдат и да разгледат книгите, които могат да си купят на историческа тематика.", "date": "2017-06-13", "title": "Да помогнем на македонците да си намерят име на държавата"}
{"url": "https://news.bg/economics/ekotransportat-stava-vse-po-populyaren-radva-se-ministar-nankov.html", "text": "\"Съвременната парадигма на 21 век е парадигмата за устойчиво развитие.\" Това заяви регионалният министър Николай Нанков на семинар, посветен на темата за устойчивата градска среда.Според Нанков екологичният баланс е трудно постижим. Въпреки това енергоефективният транспорт придобива все по-голяма популярност в градската среда. Девет от десет жители на ЕС смятат, че трябва да се оптимизира трафикът, поясни министърът.Според Нанков обаче концепцията за устойчива мобилност отива отвъд проблемите с трафика. В продължение на два програмни периода Министерството на регионалното развитие и благоустройството (МРРБ) работи за устойчиво развитие и интегриран градски транспорт. Близо половин милиард лева са инвестирани в удобен, екологичен и ефективен градски транспорт. Вложени са евросредства във велоалеи, паркинги и др.По думите на Нанков амбицията на ведомството е да продължи инвестирането в устойчив градски транспорт и увеличаване на пътниците, които ползват градски транспорт. Николай Нанков поиска и култура на придвижване на българските граждани.\"Транспортът на стоки и лица е залог в нашето време\", коментира от своя страна и френският посланик у нас Ерик Льобедел.  25% от въглеродните емисии в световен план идват от транспорта, посочи той и допълни, че градският транспорт е от съществено значение. Според него трябва да се въведе веригата на мобилността.Френска компания продавала вече над 6 000 автомобила, зареждани с електрически батерии. Екологичната индустрия във Франция генерирала редица работни места в същото време.В заключение френският посланик ни похвали, че сме запазили трамваите и тролеите. Той дори ни съветва да развиваме електрическия транспорт. Льобедел ни похвали и за синята, и зелена зона в столицата, където едно паркомясто можело да се запази с един СМС.", "date": "2017-06-13", "title": "Екотранспортът става все по-популярен, радва се министър Нанков"}
{"url": "https://news.bg/society/kzp-sledi-izkaso-tsenite-i-uslugite-po-plazhovete.html", "text": "Комисията за защита на потребителите (КЗП) ще следи цените и условията по плажовете през летния сезон.Председателят на КЗП Димитър Маргаритов заяви пред БНТ, че комисията ще следи за това дали цените, при които се предоставят услугите на плажовете по Черноморието, ще спазват конкретно заявените цени.По думите на Маргаритов търговците по морето трябва да спазват обявените цени от началото до края на сезона, независимо от това кога ще бъде краят. Става въпрос за отдаването под наем на плавателни средства и използването на различни атракциони на плажовете.Председателят на КЗП припомни и че по време на летния сезон потребителите трябва да обръщат повече внимание на покупките, свързани с тяхната почивка. Той апелира към хората да следят за рискови стоки, които биха могли да се окажат опасни най-вече за по-младите и децата. Тук Маргаритов акцентира върху надуваемите артикули.Маргаритов поясни, че тези артикули трябва винаги да бъдат в ярки цветове и по тях да няма остри ръбове. Отворите, през които артикулите се надуват, трябва да могат да се прибират така, че да няма изпъкване, а продуктът да бъде заоблен.Ако липсва информация относно даден артикул или възникнат съмнения относно него, родителите да попитат търговеца, обясни Маргаритов и добави, че ако информация липсва и такава не може да бъде предоставена от търговеца, потребителите трябва да сигнализират за това в КЗП, за да може комисията да извърши проверка.Припомняме, през летния сезон тази година КЗП е разположила 16 виртуални приемни по Черноморието. В тях потребителите могат да подадат сигнал за нередности по по-облекчена процедура. След набирането на този горещ телефон, в зависимост от локацията, на която се намират потребителите, те ще се свързват със съответните регионални офиси на комисията и с екипите, които присъстват на терен. Това ще направи проверката в пъти по-бърза.Виртуалните приемни на КЗП могат да се разпознят по брандираните с логото на комисията кабини и козирки.Припомняме и че в началото на месеца, във връзка с предстоящия летен сезон Маргаритов препоръча потребителите да набавят всичко необходимо преди да тръгнат на почивка, за да не се налага да правят \"аварийни\" разходи.Тогава председателят на КЗП допълни и че Комисията ще прави проверки на всички търговски обекти по Черноморието. Той подчерта, че проверките ще са не във връзка с по-високите цени, които се диктуват от пазарната икономика, а с порочни практики и заблуждаващи послания. Като пример той посочи, че в някои обекти може да има несъвпадение на цената на етикета с това, което се маркира на касата или да има промоции на продукти с предварително завишени цени.Маргаритов посочи и че често потребителите се оплакват от несъответствия между обещаните стоки и услуги, предлагани със съответният туристически пакет или почивка, и реално получените такива на място. Хотелиерите не били в състояние да предоставят услугата заявените условия, платени по пакета, тъй като в повечето от случаите ставало въпрос за авансово плащане.", "date": "2017-06-13", "title": "КЗП следи изкъсо цените и услугите по плажовете"}
{"url": "https://news.bg/education/otkriha-fizkulturen-salon-v-stolichno-uchilishte-stoyalo-30-godini-bez-sporten-kat.html", "text": "Изцяло нов физкултурен салон ще привлича още ученици в столичното 48-мо основно училище \"Йосиф Ковачев\". Училището е било без физкултурен салон няколко десетилетия.Столичният кмет Йорданка Фандъкова поздрави учениците и им пожела още много спортни успехи и възпитаването на бъдещи шампиони. Училището е паметник на културата, построено е в началото на 20-ти век.Кметът Фандъкова обясни, че през 1953-година, когато е правен ремонта на покрива на физкултурния салон вместо да бъде подменен дървения покрив, са сложили стоманобетонни плочи. \"Това почти е разрушило сградата. Наложи се преди десет години да се разруши сградата, защото беше опасна и да се проектира нов физкултурен салон\", обясни Фандъкова.Това е десетият нов физкултурен салон в София. В плана на Столична община има проектирани още пет. Единият от тях е на Френската гимназия.\"Предстои до края на тази година да започне строителството на спортната зала в 149-то училище в \"Овча купел\". Тя е една започната и изоставена сграда както беше 88-мо училище в \"Овча купел\", припомни Фандъкова.Очаква се през 2018 г. София да е и европейска столица на спорта. Затова и амбицията ни е голяма, посочи Фандъкова. В тази връзка столичният кмет Фандъкова е възложила на главния архитект да разработи типови проекти за малки спортни зали - допълнително, там където дворовете на училищата позволяват.\"Надявам се да получим и подкрепа на държавата, на спортното министерство. Говорила съм с премиера - държавата да помогне със средства за изграждането на такива типови спортни зали, които да позволят училищата да разширят своята спортна база\", обясни Фандъкова.Продължава изграждането на ново разширение на 1-ва езикова гимназия. \"Там работата върви в график\", увери Фандъкова.Зам.-кметът Ирина Савина с ресор \"Инвестиции и строителство\" обясни, че в момента има над 30 училища и детски градини, на които предстои да се извършват ремонтно-възстановителни конструктивни дейности.Йорданка Фандъкова благодари и на инж. Тодор Кръстев, кмет на район \"Сердика\", който по думите й е и основният двигател за това училището да има нов физкултурен салон.Средствата, който са били разходвани са в размер на 400 хиляди лева. Те са от Приватизационния фонд на Столична община. Директорът на училището Даниела Костова благодари за новата придобивка и изтъкна, че с нея ще бъдат привлечени още нови ученици, тъй като една от пречките пред записването им, е била липсата на физкултурен салон. Костова се похвали, че и без физкултурен салон първите места от общинските шампионати са на учениците от 48-мо училище.", "date": "2017-06-13", "title": "Откриха физкултурен салон в столично училище, стояло 30 години без спортен кът"}
{"url": "https://news.bg/disasters/masovo-hranitelno-natravyane-dvama-zaginali-v-lager-za-razseleni-kray-mosul.html", "text": "Министърът на здравеопазването на Ирак обяви, че масово хранително натравяне в лагер за разселени хора близо до северния град Мосул е причинило смъртта на най-малко двама души, докато стотици други са тежко болни, съобщава \"Асошиейтед прес\".Уточнява се, че 752 души са се разболели, след като вечеряли предишната вечер в лагера \"Хазир\".Храната, осигурена от неправителствена организация, е била за ифтар, храна, с която мюсюлманите прекъсват постенето си от зори до здрач по време на свещения месец Рамадан.Жена и момиче са загинали, докато най-малко 300 души остават в критично състояние.Здравният министър на Ирак не е пожелала да коментира дали отравянето е умишлено.В лагера са приютени хиляди хора, които са избягали от домовете си в Мосул след започването на подкрепяната от САЩ иракска офанзива за освобождаването на града от терористичната групировка ДАЕШ (\"Ислямска държава\").", "date": "2017-06-13", "title": "Масово хранително натравяне, двама загинали в лагер за разселени край Мосул "}
{"url": "https://news.bg/int-politics/v-makedoniya-se-razbraha-zasedaniyata-na-parlamenta-i-pravitelstvoto-da-mogat-da-sa-na-albanski.html", "text": "Кметът на Тетово и високопоставен партиен функционер на албанската партия Демократичен съюз за интеграция (ДСИ) Теута Арифи обяви в телевизионно интервю, че Социалдемокраческият съюз на Македония (СДСМ) и ДСИ, които са коалиционни партньори в управлението, са договорили нов закон за езиците, според който заседанията на парламента и правителството ще могат да се водят и на албански език, съобщава македонската агенция \"Нетпрес\".Запитана дали са разрешили проблема с официалната употреба на албански език с техния коалиционен партньор, Арифи коментирала: \"Да, това е част от споразумението, което имаме за употреба на албанския език - предвижда се парламентарни заседания да се водят на албански език, както и министрите ще могат да използват албански език на заседания на правителството.\"Засега няма други подробности около този законопроект, освен узаконяването на воденето на заседанията на албански език.Остава отворен въпросът дали ДСИ ще получи двуезичие на цялата територия на Македония или лидерът на партията Али Ахмети ще се задоволи с по-малки отстъпки. Функционерите на ДСИ вече не споменават двуезични емблеми и банкноти.", "date": "2017-06-13", "title": "В Македония се разбраха заседанията на парламента и правителството да могат да са на албански "}
{"url": "https://news.bg/crime/sadiya-potvardi-za-podgotvyan-spisak-s-kandidati-za-vss.html", "text": "Има списък и аз съм го виждал. Това заяви пред БНР съдия Емил Дечев. Той е един от 27-те кандидати, които бяха изслушани миналата събота от съдиите, които в почивните дни ще гласуват за свои представители в следващия Висш съдебен съвет (ВСС).Съдия Дечев потвърди разпространените информации, че административни ръководители на някои съдилища са раздали на свои колеги листчета /списъци, с имената на кандидати, които на всяка цена трябва да влязат в новия ВСС.Според съдия Дечев няма предизвестеност на избора. Надявам се, че няма да има, тъй като е много важен този избор, заяви съдията, кандидат за член на ВСС.Безспорно законът не забранява агитация, добави съдията и уточни, че листчето се разпространява не само в Софийския районен съд, но и в други съдилища в страната, като списъкът на имената е един и същ навсякъде. Това означава, че има един създател, един координатор.Да, законът не забранява да се агитира за определени колеги, но тук възниква въпросът защо не е било направено по-открито. Например, един плакат: \"Съдия Стефан Милев застава зад тези седем човека\" - шестима титуляри и един резервен, пошегува се Дечев.\"Съдиите са хора, които решават дела за милиони, а понякога и за милиарди, както и изпращат хора в затвора за 20-30 години, а понякога и до живот. След като те са узрели и държавата им е гласувала доверие да взимат такива решения, е унизително някой друг да решава или да им препоръчва непознати на него самия или на тях самите колеги\", допълни съдия Дечев.", "date": "2017-06-13", "title": "Съдия потвърди за подготвян списък с кандидати за ВСС"}
{"url": "https://news.bg/politics/dps-iska-zadalzhitelnoto-glasuvane-da-otpadne.html", "text": "ДПС иска задължителното гласуване да бъде отменено. То било противоконституционно и неговото въвеждане нарушавало основни конституционни права на гражданите.За това от ДПС предлагат промени в Изборния кодекс, като с изборните правила се захвана правната комисия в парламента.ДПС иска и да отпадне и опцията \"не подкрепям никого\". Според формацията квадратчето по същество покрива пускането на бяла бюлетина. Въвеждането на тази опция в изборното законодателство е създало нови проблеми и спорове, включително и за неговата конституционносъобразност.Партията настоява да се върнат правилата от 2014 и 2015 г. за образуване на избирателно секции извън страната. ДПС изтъква, че тези правила не са създали проблем на изборите през 2014 за евродепутати и НС, както и на референдума от октомври 2015 г.В интерес на избирателите е режима на т. нар. автоматични секции (разкриват се там, където на предходни избори са гласували не по-малко от 100 избиратели). Този подход, според ДПС, е в интерес на по-евтината организационно техническа подготовка на изборния процес зад граница.Според ДПС образуването на тези секции става около 2 месеца преди изборния ден. Участниците в изборния процес могат своевременно да извършват необходимите действия за оптималната подготовка на изборния ден.Другият проект за изборни правила е на ГЕРБ. Те предлагат промяна на изборната система от пропорционална към мажоритарна. Целта на измененията е да се издигат личност за кандидати, които притежават високи професионални нравствени качества и са приемливи за обществото. Предложението на ГЕРБ е във връзка с провелия се на 6 ноември 2016 г. референдум, по предложение на инициативния комитет на шоумена Слави Трифонов.Освен това, ГЕРБ виждат предимство на мажоритарната система и в това, че кандидатите за народни представители са по-тясно свързани с регионалните и социални нужди на своите избиратели.При тази система на преден план излиза личността на кандидата като законодател.Законопроектът въвежда мажоритарна изборна система с абсолютно мнозинство в 2 тура, чрез създаване на 240 едномандатни изборни района в страната. Във всеки район ще се образуват районни избирателни комисии, който ще се състоят от 13 членове. Всички кандидати за 240-е места на народни представители ще могат да бъдат предлагани за регистриране сам от 1 партия, коалиция или инициативен комитет и само в един едномандатен изборен район.Кандидат за народен представител, издигнат от 1 партия, коалиция или инициативен комитет, не може да бъде включен в кандидатската листа на друга партия, коалиция или комитет.Въвежда се и активна регистрация за гласуване извън страната. Тя ще се осъществява чрез интернет страницата на ЦИК. Според герберите основното предимство на мажоритарната система е, че тя би помогнала за повишаване на доверието към НС, а суверенът ще избира пряко народни представители.Мария Мусорлиева от ЦИК предупреди: \" Толкова хора по света нямат родина,ние трябва да сме щастливи, че имаме родина майка България и не трябва да я изтупваме като брашнян чувал\". От ЦИК не знаели за проекта на ДПС. Това ядоса Хамид Хамид, който обясни, че не спирали от две седмици да му звънят за коментар за закона. Позвънили му и от сп. Лов и риболов.Въпреки критиките проектът на ГЕРБ беше гласуван с 12 гласа \"за\" и 10 \"против\" на първо четене.", "date": "2017-06-13", "title": "ДПС иска задължителното гласуване да отпадне"}
{"url": "https://news.bg/health/nad-130-enterovirusa-ni-debnat-prez-lyatoto.html", "text": "Над 130 ентеровируса ни дебнат през лятото. Бъдете внимателни с личната хигиена, мийте си ръцете. Ентереровирусите са изключително устойчиви в околната среда предупреди вирусологът акад. Ангел Гълъбов. Затова най-важна е личната хигиена и щателното миене на ръцете със сапун.Ентеровирусите са основните причинители на летния грип и стомашно-чревните разстройства. Усложненията от тях са свързани с някои менингити, миокардити и инсулинзависим диабет.Акад. Гълъбов разясни, че ентеровирусите са близки по устойчивост на бактериалните спори и се задържат, както в повърхностите, така и във водите. Дезинфектантите не ги повлияват. Устойчиви са. В САЩ има разработени вирусо-асептични сапуни. Други техни преносители са мухите и кърлежите, предупреди акад. Гълъбов. Затова трябва да сме особено внимателни и към местата за отдих в парковете и градинките. Заболяванията са през целия сезон - юли, август, септември.Голямо внимание е необходимо и към местата за приготвяне на храна - плотовете в къщи и в ресторантите. Особено опасни са плажовете, където се разнасят разни храни и не е изключено по тях да има ентеровируси. Специалистът съветва да се следи за добре дезинфекцирани и затворени тоалетни. Ентеровирусите се размножават в тънките черва на човек, но имат и способността да проникват в кръвния поток и да причиняват заболявания.Втората им особеност е, че над 80 на сто от причиняваните от тях инфекции са без симптоми. \"Това е голям проблем за епидемиолозите, тъй като тези хора, които са заразени с ентеровируси - нямат клинични оплаквания\", изтъкна той. Реално те са преносители на вирусите и са опасни, главно за децата.Разпространението им се свързва с мръсните ръце, недостатъчните грижи за чистотата, където се приготвя храната. От ентеровирусите най-известният е този причинител на детския паралич. Освен това ентеровирусите могат да се комбинират с други сродни вируси и да причиняват инфекции. Ентеровирусите остават в облегалките на трамваите и превозните средства, има ги във водите, устойчиви са и по принцип имат афинитет към нервните клетки, към невроните. Причиняват и асептични менингити.Акад. Гълъбов предупреди, че през лятото, особено в Южното Черноморие трябва да се внимава и с ухапванията от малки комари - папатаци, причиняващи треска - протичаща с температура и зачервени очи.\"Трябва да бъдем особено внимателни, особено в детските колективи\", каза още акад. Гълъбов.", "date": "2017-06-13", "title": "Над 130 ентеровируса ни дебнат през лятото"}
{"url": "https://news.bg/world/strelba-v-zhp-gara-v-myunhen-nyakolko-raneni.html", "text": "Стрелба в жп гара в предградие на германския град Мюнхен, обявиха от германската полиция.Общо четирима души са ранени, включително нападателят, който е бил арестуван.Според полицията ситуацията е овладяна, като районът е отцепен.Нападателят е прострелял 26-годишната полицайка в главата, докато тя проверявала личната му карта, уточняват местни медии.Жената е с опасност за живота.Според очевидци нападателят отнел пистолета на полицайката и след това я прострелял, а също така ранил още двама случайни минувачи. След това полицаите са го простреляли и арестували.Според местни медии той е 37-годишен германски гражданин и жител на Мюнхен. Баварски медии цитират полицията, според която вероятно не ставало въпрос за тероризъм.Според очевидци хората панически са побягнали от мястото, докато 50-60 полицаи са влезли в метростанцията.Баварската полиция уточни в \"Туитър\", че задържаният нападател също е бил ранен. Няма податки, че е имал съучастници.", "date": "2017-06-13", "title": "Стрелба в жп гара в Мюнхен, няколко ранени"}
{"url": "https://news.bg/crime/otkriha-tyaloto-na-izcheznalata-v-ukrayna-balgarska-studentka.html", "text": "Откриха тялото на изчезналата на 31 май българска студентка в Украйна Дишли Еля Зия, родена през 1993 г., съобщи РИА Новости Украйна. За последен път студентката е видяна заедно с приятеля си от Туркменистан под въздействие на алкохол.Изданието Galka.if.ua съобщи, че в гората на Рогатинския район Ивано-Франковска област на 12 юни откриха тялото на изчезналата българска студентка от медицинския университет. Тялото на момичето е открито в куфар в езеро. Разследването продължава.По данни на полицията, младият мъж е привикан при тях. \"В градския отдел на полицията е приятелят на изчезналата българка. По предварителна информация по тялото на момичето е имало следи от насилие. В градския отдел е дошла и новата приятелка на момчето, която е украинка и негов познат Расул. Компанията празнувала рождения ден на момичето, когато дошли полицаите.Имало и представители от България, които искали да вземат тялото на Еля, но полицаите им отказали, обяснявайки, че трупът е в моргата.\"В участъка пристигнали и група журналисти. Когато ги видели, българите си тръгнали\", се казва в съобщението на полицията, цитирано от РИА Новости.", "date": "2017-06-13", "title": "Откриха тялото на изчезналата в Украйна българска студентка"}
{"url": "https://news.bg/education/darzhavata-da-ne-dezertira-ot-obrazovanieto-nastoyava-bsk.html", "text": "Българската стопанска камара (БСК) настоя за основни промени в образователната система в страната за по-добро развитие на икономиката и обществото. Предложенията са насочени към просветния министър Красимир Вълчев и са във връзка с проведената среща на камарата с с ръководствата на национално представителните работодателски организации.На първо място БСК иска да се преустанови \"дезертирането на държавата\" от изпълнение на конституционното задължение за обхващане на всички подрастващи до 16 г. в системата на училищното образование. От камарата подчертават, че над 23% от учениците напускат преждевременно образователната система в страната, както и че над 40% от учениците са функционално неграмотни. Данните са от тестове на PISA.Стопанската камара вижда решението на тези проблеми в прилагането на различни инструменти за социално подпомагане, както и в осигуряването на необходимите средства за обезпечаване овладяването на български език от всички учащи.От БСК искат да се промени подходът при реализация на т. нар. дуално обучение в училищното образование чрез прилагане на трудови договори за обучение вместо учебните стажове и практики.Стопанската камара подчертава и нуждата да се преразгледа системата на акредитация на висшите училища и университети за повишаване на качеството на учебния процес. За целта от камарата искат забрана за втори трудов договор на основния преподавателски състав, както и обвързване на финансирането със сегашните и бъдещи потребностите на икономиката и обществото.Не на последно място БСК настоява за допълнително финансиране за Българската академия на науките (БАН) и въвеждане на образователен и квалификационен профил на българските граждани чрез интеграция на регистрите и информационните системи, поддържани в Министерството на образованието и науката (МОН) и Националната агенция за професионално образование и обучение (НАПОО).", "date": "2017-06-13", "title": "Държавата да не дезертира от образованието настоява БСК"}
{"url": "https://news.bg/crime/zporirat-42-hil-litra-energiyni-produkti.html", "text": "При предприети съвместни действия на МВР, Държавната агенция за метрологичен и технически надзор, НАП и Агенция \"Митници\" са проверени бензиностанции. Действията са координирани от Междуведомственият център за противодействие на контрабандата и контрол на движението на рискови стоки и товари към ГДБОП.Контролните органи са съставили 24 акта за установени административни нарушения, издали са 3 протокола за задължително предписание и 14 писмени разпореждания. Във връзка с данъчни задължения е наложен запор на около 42 000 литра енергийни продукти и са иззети над 11000 лв. оборотни средства от обектите.В резултат на предприетата организация и координирани действия, осъществени от Междуведомственият център за противодействие на контрабандата и контрол на движението на рискови стоки и товари към ГДБОП, в периода 08-09 юни, са извършени специализирани проверки на 21 обекта за търговия с енергийни продукти, разположени на територията на град София и областите София, Пловдив, Стара Загора, Кюстендил, Благоевград, Хасково, Сливен и Видин.Контролните действия са обезпечени от служители на Столичната и областни дирекции на МВР, Главна дирекция \"Пожарна безопасност и защита на населението\", експерти от Държавната агенция за метрологичен и технически надзор, Националната агенция за приходите и Агенция \"Митници\".В хода на проверките на две бензиностанции, разположени на територията на столицата, е установена липса на средства за измерване, при което за продаденото и полученото гориво не постъпва информация към приходните органи.По случая е образувано досъдебно производство за престъпление по, a от данъчните власти е наложено обезпечение на цялото налично гориво.", "date": "2017-06-13", "title": "Запорират 42 хил. литра енергийни продукти"}
{"url": "https://news.bg/regions/motorist-postrada-tezhko-pri-katastrofa-v-ruse.html", "text": "Моторист е пострадал при катастрофа в Русе, съобщи БГНЕС.Сигналът за инцидента е депозиран сутринта на телефон 112. Катастрофата е станала на една от оживените улици в областния град.Пострадалият водач на мотора е тежко пострадал. Той е транспортиран в болница с множество счупвания.Инцидентът предизвика огромни задръствания в Русе.", "date": "2017-06-13", "title": "Моторист пострада тежко при катастрофа в Русе"}
{"url": "https://news.bg/euronews/stanishev-poiska-ot-yunker-sotsialen-plan-za-evropa.html", "text": "\"Гръмките декларации не са достатъчни. Европейският стълб за социалните права трябва да се превърне в реалност възможно най-скоро. Ако искаме да постигнем осезаеми за хората резултати, ни е необходим спешен план с конкретни действия. Бъдещето на ЕС е в запазването на уникалния за света социален модел. Само една социална Европа, може да върне доверието в институциите\".Това заяви лидерът на ПЕС Сергей Станишев по време на среща с председателя на Европейската комисия Жан-Клод Юнкер и комисаря по заетостта и социалните въпроси Мириан Тейсен вчера в Страсбург.Станишев бе начело на делегация на Партията на европейските социалисти, в която участваха още министърът на труда и заетостта на Люксембург Никола Шмит, заместник-председателят на Групата на социалистите и демократите в ЕП Мария Жоао Родригес и лидерът на делегацията на френските социалисти в ЕП Перванш Берес.По време на срещата е обсъдена и възможността за \"Европа на няколко скорости\". Делегацията на ПЕС беше единна, че проектът \"Социална Европа\" трябва да бъде приложен във всички държави-членки, а не само в страните от Еврозоната, за да се избегне допълнително фрагментиране на Съюза и различни \"класи\" евро-членство.\"Разделителните линии в Европа станаха прекалено много - строгите икономии, мигрантската криза, кохезионните фондове и др. Все теми, които предизвикват противоречия, вместо общи действия. Необходимо е да намерим балансиран подход, за да избегнем превръщането на социалната политика в следващия източник на разногласия\", допълни лидерът на европейската левица.\"На срещата използвах възможността отново да повдигна въпроса за приемането на България в Шенген. Предстоящото българско председателство на Съвета на ЕС през 2018 година е още един повод да бъде ускорен този процес. За всички отдавна е ясно, че България е изпълнила всички критерии - проблемът е политически\", подчерта Станишев.", "date": "2017-06-13", "title": "Станишев поиска от Юнкер Социален план за Европа"}
{"url": "https://news.bg/world/vzriv-pred-britanska-voennovazdushna-baza-v-kipar.html", "text": "Взрив е избухнал тази нощ пред входа на една от двете британски военновъздушни бази в Кипър. При експлозията леко е ранен един полицай, съобщава кореспондентът на БНР в Кипър.Взривното устройство е избухнало малко след 3 часа тази нощ пред входа на британската военновъздушна база в Декелия, в източната част на острова.Камерите за видеонаблюдение са записали мотоциклетист да се приближава до полицейския участък на военната база, при което е хвърлил граната.При последвалата експлозия леко е ранен полицейският служител от охранителния пост, нанесени са незначителни материални щети на сградата.Полицията издирва нападателя, но мъжът е бил с каска, което прави разпознаването му трудно, а се предполага, че използваният за атаката мотоциклет най-вероятно е бил откраднат.Инцидентът към момента се разглежда като криминален случай, а не като терористична атака.", "date": "2017-06-13", "title": "Взрив пред британска военновъздушна база в Кипър"}
{"url": "https://news.bg/world/pratka-se-vzrivi-v-ratsete-na-profesor-v-yuzhna-koreya-ne-izklyuchvat-terorizam.html", "text": "В университет южнокорейската столица Сеул преподавател е пострадал от пратка, която се е взривила в ръцете му, съобщиха от местната полиция, цитирани от южнокорейските медии.Версията за терористичен акт не е изключена, но има вероятност да става въпрос за отмъщение на недоволен студент.Взривът е избухнал, след като професор от университета Йонсе намерил торбичка с кутия, окачена на вратата на кабинета му. Той помислил, че това е пратка за него и я отворил.Взривното устройство било поставено в бутилка и съдържало пирони. Преподавателят е откаран с изгаряния за лечение в болница, но няма опасност за живота му.", "date": "2017-06-13", "title": "Пратка се взриви в ръцете на професор в Южна Корея, не изключват тероризъм"}
{"url": "https://news.bg/crime/politsiyata-izdirva-izcheznal-mazh-v-sofiya.html", "text": "Полицията издирва изчезнал мъж в София.По молба на близките му полицията предприема действия по издирването на 48-годишния Георги Гюндерски. Той е в неизвестност от 7 юни 2017 г.Известно е, че Гюндерски е бил настанен за лечение в столична болница в района на булевард \" Г. М. Димитров\" , но е напуснал здравното заведение през нощта срещу 7 юни.Гюндерски е висок 171 см, с кафяви очи.Мъжът е от град Бобов дол, област Кюстендил.Органите на реда призовават всички, които имат информация за него, да се обадят на тел. 112 или да съобщят това в най-близкото Районно управление на МВР.", "date": "2017-06-13", "title": "Полицията издирва изчезнал мъж в София"}
{"url": "https://news.bg/crime/i-meteorologichnite-usloviya-zabavyat-deloto-za-poboya-nad-bebeto-nikol.html", "text": "Адвокатът на подсъдимата акушерка Емилия Ковачева не могъл да се запознае с допълнителната съдебно-медицинска експертиза на малката Никол заради метеорологичните условия.Експертизата е постъпила в съда на 6 юни. Оказа се, обаче, че не било подписано от всички експерти, поради което изслушването им бе отложено за следващото заседание.Пред журналисти прокурор Николай Христов обясни, че адвокатът поискал отлагане, защото \"метеорологичните условия в София не му позволили да дойде да се запознае с експертизата\".Самият адвокат Владислав Янев не пожела да говори пред медиите. На заседанието се приемат писмени доказателства.Съдебно-медицинската експертиза касае здравословното състояние на детето. Тя трябва да отговори какви са травматичните увреждания, какви последици биха могли да настъпят.Пред съда трябва да бъде представена и още една експертиза - комплексна съдебно-медицинска антропологична и техническа. Тя трябва да отговори дали лицето от записите е Емилия Ковачева.По-рано пред Съдебната палата родителите на малката Никол проведоха протест с искане за справедливост. Пред сградата на съда бяха оставени цветя.Бащата на пострадалото дете - Румен Димитров, очаквал повече хора да дойдат. За очакванията си относно изхода на делото Димитров заяви: \"Винаги може да се окаже, че тя е невинна и един потъргайст преби Никол, нанесе 30 удара в главата на Никол\".Другият вариант за изход на делото, според бащата, е Ковачева да получи лека присъда.Бащата изтъкна, че надеждата крепи човека и се надява съдът да постанови справедлива присъда.\"Сега сме с цветя, другия път - с яйца, а следващия - с павета\", каза след заседанието Димитров.Припомняме, през април 2015 година стана ясно, че акушерката Емилия Ковачева е малтретирала 4-дневното момиченце Никол в нощта срещу 18 април. Това става ясно от записите на камерите в стаята в болница \"Софиямед\", където имало още четири пеленачета. Побоят започнал около 1,50 ч и продължил с прекъсвания докъм 3,30 часа.", "date": "2017-06-13", "title": "И \"метеорологичните условия\" забавят делото за побоя над бебето Никол"}
{"url": "https://news.bg/crime/zadarzhaha-nad-24-hil-kasa-kontrabandni-tsigari-na-mp-kapitan-andreevo.html", "text": "24 520 къса - 1226 кутии контрабандни цигари откриха митническите служители при две проверки на 10 юни на МП Капитан Андреево.При единия от случаите контрабандните цигари са открити при проверка на лек автомобил \"Мерцедес\" с хасковска регистрация. Иззети са 11 320 къса - 566 кутии цигари от различни марки. В колата, влизаща в страната от Турция, пътували шофьорът и четирима пътници, български граждани, които заявили, че не пренасят стоки и валутни ценности. По метода \"анализ на риска\" превозното средство е селектирано за щателна митническа проверка, при която се установява, че вместо с бензин, резервоарът е пълен с 566 кутии цигари.Укритите цигари, които е установено, че са собственост на шофьора, са задържани. На нарушителя съставен акт по Закона за митниците и е задържано обезпечение в размер на 5100 лева.Няколко часа преди това, при друга проверка на товарен автомобил, със старозагорска регистрация, влизащ в страната от Турция, митническите служители откриват във фабричните кухини, под тапицерията, в тавана на шофьорската кабина, 13 200 къса - 660 кутии цигари от марките Victory slims и Esse lights. На шофьора - български гражданин е съставен акт за опит да бъдат въведени в страната без знанието и разрешението на митническите органи акцизни стоки, като му е иззета сумата от 6600 лева обезпечение по съставения акт.За първите 10 дни на месец юни митническите служители на МП Капитан Андреево са задържали близо 10 000 кутии цигари без акцизен бандерол.", "date": "2017-06-13", "title": "Задържаха над 24 хил. къса контрабандни цигари на МП Капитан Андреево"}
{"url": "https://news.bg/culture/frontmenat-na-lyube-e-priet-v-bolnitsa.html", "text": "Фронтменът на \"Любэ\" е приет в болница. Николай Расторгуев се е почувствал зле преди началото на концерта в Тула, посветен на Деня на Русия, съобщи ТАСС.Според неофициалната информация музикантът е получил сърдечен пристъп.\"Любэ\" е основана през 1989 г. Неизменен неин лидер е Николай Расторгуев.През 2015 г. той беше приет в болница в Израел. ", "date": "2017-06-13", "title": "Фронтменът на \"Любэ\" е приет в болница"}
{"url": "https://news.bg/world/severna-koreya-chaka-denis-rodman.html", "text": "Звездата от НБА Денис Родман се очаква да пристигне в Северна Корея във вторник, съобщи Си Ен Ен. Телевизията се позовава на двама служители от Пхенян.Си Ен Ен забеляза Родман на международното летище в Пекин, където той отказа да отговори на въпроси. Родман ще пристигне в Пхенян по време на засилено напрежение между Вашингтон и Пхенян заради задържаните четирима американци.Не е ясно каква е целта на посещението на Родман в Северна Корея, но ексцентричният бивш баскетболист и бивш състезател по телевизионното шоу \"Звезден стажант\" на Доналд Тръмп е един от единствените американци, които са имали среща с Ким Чен-ун.", "date": "2017-06-13", "title": "Северна Корея чака Денис Родман"}
{"url": "https://news.bg/world/pogvat-tramp-za-negovite-firmi.html", "text": " Компаниите на Доналд Тръмп могат да му докарат нови съдебни разправии, съобщи Ройтерс.Генералните прокурори на щата Мериленд и на Федералния окръг Колумбия заведоха съдебен иск срещу президента. Причината са съмнения, че фирмите на Тръмп са получавали пари от чужди правителства.Това е забранено от конституцията на САЩ.Тръмп все още е собственик на фирмите си, включително хотела \"Тръмп интернешънъл\" във Вашингтон, и може да ползва приходи от тях когато пожелае.Водещи издания разкриха, че по време на предизборната си кампания Тръмп е получавал наем за собствените си имоти.", "date": "2017-06-13", "title": "Погват Тръмп за неговите фирми"}
{"url": "https://news.bg/world/droga-na-kolela-tragna-po-morskite-kurorti-razlichni-taksi-za-patishtata.html", "text": " Мъж осъди жена си да му плаща заплатаГeopги Taшyтeв oт Злaтoгpaд ocъди cъпpyгaтa cи Hopa зa нeизплaтeни зaплaти зa 3 гoдини нaзaд.Cлeд ĸypиoзния пpoцec мeждy двoйĸaтa Hopa тpябвa дa плaти нa Гeopги oт нoeмвpи 2013 г. дo aвгycт 2016 г. cyмaтa 12 868,26 лeвa, ĸaĸтo и 1320 лeвa зa нeизпoлзвaн плaтeн гoдишeн oтпycĸ.Πoĸpaй дeлoтo cлyчaят нa двoйĸaтa нaшyмя в peгиoнa. Гeopги paбoти във фиpмaтa нa cъпpyгaтa cи oт дългo вpeмe. Имaл пoдпиcaн и тpyдoв дoгoвop, нo пpeз вcичĸитe тeзи гoдини пpeд cъдa твъpди, чe нe e пoлyчaвaл и cтoтинĸa oт зapaбoтeния нaдниĸ.Дрога на колела тръгна по морските курортиДрога, произвеждана на място в автомобил или в храсти, е на мода по морските курорти край Бургас. Подвижните нарколаборатории стават все по-популярни сред бандите, които зареждат с отрова Южното Черноморие и задоволяват нуждите на чужденци и българи, разкриха полицаи пред \"Труд\". Различни такси за пътищатаСлед въвеждането на тол таксите те няма да са еднакви за различните шосета. Най-вероятно за магистралите и пътищата първи клас ще се плаща повече. Обсъжда се обаче и вариант таксата за тях да е по-ниска, за да се насочи към тези артерии транзитният трафик. Това обяви пред \"Стандарт\" министърът на регионалното развитие и благоустройството Николай Нанков.Според прогнозата му най-късно в края на годината ще започне монтирането на тол системата.След това тя ще бъде тествана и оценявана в рамките на една година, преди реално да заработи. Крият данъци на плажа с царевица \"собствено производство\"Плажни търговци масово се пробват да финтират данъчните и да крият налози, като се изкарват земеделски производители. За новата схема алармираха пред \"Монитор\" от разследващите, които всяка година командироват свои инспектори, за да следят за нарушения по летните курорти.Данъчните разказаха, че най-новият начин за измъкване на плажните търговци от проверките на данъчните, бил да се представят за земеделски производители. По закон фермерите не трябва да издават касови бележки за продадената стока, тъй като са освободени от налози, ако продават своя продукция.Изпитите за шофьор ще са само с държавни суперколиИзпитите на кандидатите за шофьорска книжка занапред да се провеждат само в държавни коли, оборудвани със супертехника. Компютър, а не служител на Държавна агенция \"Автомобилна администрация\" да определя маршрута. Инструктор от автошколата няма да присъства на изпита. Това са част от идеите за спиране на корупцията при шофьорските изпити, които са обсъждани в транспортното министерство вчера. Те идват, след като през миналата седмица 12 души от \"Държавна автомобилна инспекция\" бяха задържани за манипулиране на практическите изпити. През уикенда транспортният министър Ивайло Московски обяви, че държавата изцяло ще поеме шофьорските изпити.Разследват злоупотреби с парите за ремонт на НДКРъководството на НДК е разследвано за злоупотреби със средства, предназначени за председателството ни на Съвета на ЕС. За образуваното досъдебно производство потвърдиха говорителят на главния прокурор Румяна Арнаудова и зам. главният прокурор Борислав Сарафов. То е за разходване на целеви средства от длъжностно лице не по предназначение. Наблюдаващият прокурор от Софийската градска прокуратура не е разрешил да се разгласят материали по разследването.Синдиците на КТБ продават винарната \"Телиш\" АДСиндиците на Корпоративна търговска банка (КТБ) Ангел Донов и Кристи Маринова са обявили търг за продажбата на винарната \"Телиш\", заедно с оборудването. Това става ясно от съобщение, публикувано във в. \"24 часа\". За продажба с предлагат две винарски изби - в плевенското село Телиш и хасковското Коларово, както и няколко десетки имота на \"Телиш\" АД. Тези активи са били заложени като обезпечение по издадена от дружеството облигационна емисия.", "date": "2017-06-13", "title": "Дрога на колела тръгна по морските курорти, Различни такси за пътищата"}
{"url": "https://news.bg/world/katar-e-izdarzhal-na-blokadata.html", "text": "Финансовите пазари на Катар се стабилизираха в понеделник след седмица на загуби, тъй като правителството показа, че икономиката може да работи в режим на санкции, съобщава Ройтерс.Саудитска Арабия, Обединените арабски емирства, Бахрейн и Египет понижиха дипломатическите и транспортните връзки с Катар преди седмица, като я обвиниха, че подбуждат регионални вълнения, подкрепят тероризма и се приближават твърде близо до Иран. От Доха отхвърлиха обвиненията.Най-големият дипломатически разрив от години между богатите държави в Персийския залив е нарушил вноса на храни и други материали в Катар и е накарал някои чуждестранни банки да намалят бизнеса си.В понеделник стана ясно, че Катар може да издържи на икономическите щети. Някои от заводите за производство на храни са работили с допълнителни смени, за да обработват вноса от държави извън Персийския залив като Бразилия. Транспортните линии са пренасочили контейнерния трафик през Оман вместо през ОАЕ.", "date": "2017-06-13", "title": "Катар е издържал на блокадата"}
{"url": "https://news.bg/world/30-dni-arest-za-aleksey-navalni.html", "text": "Опозиционерът и ръководител на Фонда за борба с корупцията Алексей Навални е задържан за 30 дни.Съдът реши, че той е виновен за организиране на неразрешен протест, след като той вече е привлечен към административна отговорност за подобно престъпление.Самият адвокат на Навални разкри преди произнасянето на присъдата, че неговият клиент може да бъде осъден на 30 дни арест заради опита си да организира неразрешен протест.Опозиционерът беше арестуван в понеделник при напускане на дома си в центъра на Москва.", "date": "2017-06-13", "title": "30 дни арест за Алексей Навални"}
{"url": "https://news.bg/world/v-singapur-zadarzhaha-zhena-dzhihadistka.html", "text": "Задържането на първата жена от Сингапур за предполагаем ислямски радикализъм идва като загриженост за разпространението на Ислямската държава в региона, съобщи Ройтерс.Зад решетките е Сяйха Иза Захра ал Ансари на 22 години. Тя задържана при опит да отиде в Сирия заедно с детето си.Сингапур и нейните съседи започнаха неотдавна разузнавателно сътрудничество, целящо да ограничи движението на бойци отвъд границите си.През изминалата година Сингапур повтори, че е цел на ислямистки групи и призова обществеността да бъде бдителна.", "date": "2017-06-13", "title": "В Сингапур задържаха жена - джихадистка"}
{"url": "https://news.bg/regions/zavedenie-na-plazha-kamping-smonikya-izgorya-do-osnovi.html", "text": "Пожар изпепели заведение на плажа къмпинг \"Смокиня\".Пожарът в заведението е възникнал тази нощ, около 2 часа през нощта, съобщи БТВ.Заведението е напълно унищожено от огъня.Все още не са ясни причините за пожара. Местните жители предполагат, че заведението може да е запалено умишлено и да става въпрос за разчистване на сметки в началото на летния туристически сезон.", "date": "2017-06-13", "title": "Заведение на плажа къмпинг \"Смоникя\" изгоря до основи"}
{"url": "https://news.bg/world/daesh-zove-za-novi-ataki.html", "text": "Ислямска държава призова към атаки на Запад, в Русия и Близкия изток и Азия по време на свещения за исляма месец Рамазан, предаде АП.Призивът е разпространен чрез специалните джихадистки сайтове. Автентичността на записа не може да бъде потвърдена.Експерти сочат, че гласът е на говорителя на групировката Аби ал Хасан ал Мухаджер.Специалисти смятат, че през последните седмици могат да се засилят атаките срещу Запада на фона на неуспехите на Ислямска държава да задържи територии.", "date": "2017-06-13", "title": "ДАЕШ зове за нови атаки"}
{"url": "https://news.bg/world/nova-zabrana-za-migratsionnata-politika-na-tramp.html", "text": "Миграционната политика на американския президент Доналд Тръмп се натъкна на нова забрана, съобщи АП.Апелативният съд в Сан Франциско остави в сила наложената от федерален съд в Хавай отмяна на указа на президента Доналд Тръмп за пътуванията до САЩ на граждани от шест мюсюлмански държави.Рестриктивните мерки се отнасят за Иран, Либия, Сирия, Сомалия, Судан и Йемен.Апелативният съд все пак призна, че правителството е в правото си да преразгледа и да втвърди процедурите си по проучване на имигрантските молби.От своя страна Доналд Тръмп поиска от върховния съд да постанови дали неговата миграционна политика е в нарушение на закона.", "date": "2017-06-13", "title": "Нова забрана за миграционната политика на Тръмп"}
{"url": "https://news.bg/world/es-poiska-svoboda-v-rusiya.html", "text": "ЕС призова да бъдат освободени задържаните по време на протести срещу корупцията в Русия, предаде АП.Брюксел осъди задържането на стотици мирни демонстранти, включително на опозиционера Алексей Навални, и призова те незабавно да бъдат освободени. Говорител на дипломатическата служба на ЕС в свое изявление изрази съжаление \"от задържането на стотици мирно протестиращи хора\".Няколко стотин души бяха задържани в Русия по време на антикорупционни митинги, организирани от опозиционния лидер Алексей Навални в деня на националния празник на страната. Само в Москва задържаните са около 400 души. Самият Навални беше задържан на излизане от дома си в руската столица.Той беше осъден на 30 дни арест..", "date": "2017-06-13", "title": "ЕС поиска свобода в Русия"}
{"url": "https://news.bg/world/oon-udalzhi-mandata-na-sofiya-kray-libiya.html", "text": "Съветът за сигурност на ООН единодушно одобри удължаване с една година на мандата на военните кораби на ЕС да конфискуват незаконни оръжия край бреговете на Либия, предаде АП. Внесената от Великобритания резолюция разрешава на корабите на ЕС от операция \"София\" да спират плавателни съдове в открити води.Така операция \"София\" на ЕС ще бъде натоварена с прилагането на ембаргото за Либия, наложено от ООН през 2011 г. по време на въстанието срещу диктатора Муаммар Кадафи.Постоянните членки на Съвета за сигурност на ООН се надяват да помогнат на либийската брегова охрана да се пребори с трафикантите на хора, които действат в северноафриканската страна.", "date": "2017-06-13", "title": "ООН удължи мандата на София край Либия"}
{"url": "https://news.bg/world/atentatat-v-manchestar-e-planiran-ot-godina.html", "text": "Терористична атака на стадиона \"Манчестър Арена\" от нощта на 23 май е планиран поне от декември 2016 г. Това съобщи Би Би Си.Медията се позовава на информация от либийските спецслужби. Тя сочела, че атентаторът Салман Абеди се е присъединил към Ислямска държава още през 2015 г.При атаката на концерта на Ариана Гранде бяха убити 22 души, а други 80 бяха ранени.Мохамед Саед, главен имам на джамията, заяви, че Абеди го гледал \"с омраза\", след като произнесъл проповед, критикуваща Ислямска държава и либийската салафистка ислямска милиция Ансар аш Шария. Саед добави, че няколко души подписали петиция срещу него, след като през 2015 г. произнесъл проповед против терориста и в подкрепа на святостта на човешкия живот. Други 2000 членове на джамията обаче го подкрепили.", "date": "2017-06-13", "title": "Атентатът в Манчестър е планиран от година"}
{"url": "https://news.bg/finance/tsonev-talkuva-che-parvata-stenograma-ne-e-za-ktb.html", "text": "\"Тази стенограма не беше за КТБ. Тя беше за предотвратяване на банковата криза, която възникна след фалита на КТБ\". Това заяви пред БНТ Йордан Цонев, депутат от ДПС и председател на Комисията по бюджет и финанси в 42-о Народно събрание. Според него причината за кризата обаче не е бил фалитът на КТБ. \"Поводът беше, че преди тази среща се разви една криминална атака срещу една от големите български банки. Тази атака причини паника и в други няколко банки.\"Цонев обясни подробно своята гледна точка относно събитията около първото заседание в президентството на 29 юни 2014 г.Той разказа, че в петък, 27 юни, банковата система е затворила с изтеглени 870 млн. лв. само за петък, при това 800 млн. били изтеглени само от една банка.\"Ръководството на БНБ, експертите и политиците всъщност седнахме да разговаряме за опасността от това в понеделник, 30 юни, банковата система като отвори, паниката да продължи и да засегне още няколко банки\", посочи Цонев.По този начин се стигнало до серия от срещи между експерти и политици в събота и неделя. На срещите присъствали политици от кабинета на г-н Орешарски и външни експерти. \"Имаше и две работни срещи в БНБ. От работните срещи обаче стенограми няма, така че трябва да разкажем какво се случи на тях\", продължи Цонев.По думите му банковата система на страната ни е била изправена пред няколко варианта. На срещата се обсъждали всички възможности за това какво да се направи в понеделник сутринта, когато банките отварят. \"Да се поставят ли под особен надзор още няколко банки и с това в системен риск цялата система или избираме някои от следните решения: Първото решение беше най-добро - рефинансиране на търговските банки, за да могат да плащат като отворят. Рефинансирането обаче не може да се извърши от БНБ. Трябва да бъде извършено от правителството. Правителството обаче не може да го извърши без да промени закона за бюджета, а в събота и неделя това не можеше да стане\", обясни Цонев. Според него вторият вариант предвиждал в понеделник банковата система да отвори с ограничения в плащанията - \"т. нар. частична банкова ваканция\". На срещите били обсъждани дори варианти правителството да обяви понеделник, 30 юни 2014 г., за общонароден почивен ден - \"банките да не работят, за да може в понеделник да осигурим ресурс за рефинансирането на системата\", обясни Цонев.Според Цонев всички тези варианти били обсъждани още на първата среща с търговските банки в събота, 28 юни. Но тогава някои от ръководствата на банките не присъствали на срещата, което довело до втората среща в неделя - 29 юни, когато присъствали всички. \"Тогава започна едно бурно обсъждане на същите въпроси - разгледаха се всички възможности, включително и банкова ваканция. Някъде около 11 часа министърът на финансите каза, че е готов с издаването на краткосрочна емисия държавни ценни книжа - ако банките искат да я запишат. Тогава Искров попита \"готови ли сте?\", а банките подходиха изключително отговорно и веднага записаха емисията. За някъде около 10 минути се събраха 2.2 млрд. лв., а финансовият министър беше подготвил всичко. Подуправителят Калин Христов беше говорил с главна дирекция по конкурентноспособност на Европейската комисия, беше взел устно съгласие. Така в неделя на обяд в БНБ въпросът беше решен по най-добрия начин.\"Според Цонев обаче при взимането на това решение представителите на БСП отсъствали. Представителите на левицата били на пленум и напуснали работната среща 40 минути след започването ѝ. \"БСП искаха БНБ да рефинансира търговските банки от резервите си... Те спореха, че можело. Това беше основния спор. БНБ, дори и да може да извади пари от резерви, тези резерви за вложени.\"\"Отидохме при президента с решението как да се спаси банковата система. От стенограмата се вижда, че там не се говореше по тази тема, защото тя вече беше решена. Разсъждаваше се по други две посоки. Първата посока - Борисов като ръководител на най-голямата опозиционна партия искаше оставки, за да може да си подсигури победата в предизборната кампания, да може да обвърже банковата криза с действията на правителството, което е абсолютно невярно и неточно... Втората посока на разговорите - как да се успокои обществото, че ще има пари и че решението е намерено. Трябваше да има решение и на политическата криза. Беше ясно, че се отива към предсрочни избори\", обясни Цонев.\"Второто съвещание при президента вече беше съвещание за КТБ, на 14 юли\", продължи политикът от ДПС относно втората стенограма и допълни, че именно тя била за КТБ - за това как да се реши въпросът с КТБ. Той припомни, че на 21 юни КТБ е била поставена под особен надзор по искане на ръководството на самата банка. По случая е бил назначен бърз, спешен одит, който да проследи активите и каква е финансовата дупка в КТБ.По врема на второто заседание при президента Плевнелиев, провело се на 14 юли, решението от одита било готово. \"Тогава БНБ предложи европейския вариант - одържавяване на банките, като лошите активи се отделят в лоша банка, а добрите активи - в добра банка. Този вариант се прилага в много европейски държави - по същото време беше предложен в Португалия\", обясни Цонев.Но, според него, на заседанието от 14 юли БСП отказали да приемат този вариант с доводите, че нямало време да се разглежда и приема нов закон. Цонев обясни, че за приемането на този вариант било нужно да се въведат промени в законодателството, които червените спънали. \"БНБ написаха законопроекта, а аз го внесох като председател на бюджетната комисия\", добави Цонев и категорично заяви, че ако се разсекрети и втората стенограма за КТБ, щяло да се види, че правителството, в лицето на финансовия министър, БНБ и Цонев, настоявали да се следва европейския горепосочения модел.Цонев обаче се дистанцира и посочи, че става въпрос за определени хора от БСП. \"Определени хора от БСП прокараха тази идея. Не бих могъл да виня партията, нито нейното ръководство, най-малко сегашното ръководство. Това беше тогавашното становище на БСП и то беше повлияно от факта, че ние поискахме оставката на Орешарски.\"Цонев коментира и смисъла и рисковете от публикуването на стенограмите. Според него това крие рискове. Той подкрепи мнението на премиера Борисов по въпроса. По думите му никъде по света \"няма 100% прозрачност\". Той обясни, че на подобни срещи се обсъжда информация, която може да навреди на някого. \"Не всичко в политиката може да бъде публично. Някои неща трябва да останат в работилницата на политиката. Не задколисие - работилница.\"В заключение Цонев се обяви за разсекретяването на втората стенограма, защото тя вече била именно за КТБ.", "date": "2017-06-13", "title": "Цонев тълкува, че първата стенограма не е за КТБ"}
{"url": "https://news.bg/disasters/nad-25-vtorichni-trusa-ot-vcherashnoto-zemetresenie.html", "text": "Земетресението от вчера е имало десетки вторични труса. В района гръцкия остров Лесбос са регистрирани над 25 вторични труса.Припомняме, вчера, 12 юни, около 15.30 часа, земетресение с магнитуд 6.3 по Рихтер разлюля южните ни съседки. Земетресението беше с епицентър 85 километра северозападно от Измир, Западна Турция, на 34 километра югозападно от Митилини и 14 километра на юг от Пломари, Гърция.Минути по-късно в същия район на Егейско море последваха няколко силни вторични труса с магнитуд между 4,9 и 3,3 по Рихтер - 564 километра югоизточно от София и на 530 километра западно от Анкара.Силният трус се усети и в България, най-силно в югоизточните част от страната. В Ямбол земетресението се е усетило средно с магнитуд около 3 - 4 по скалата на Рихтер. Трусът се усети и на по-високите етажи в сградите в столицата.Земетресението предизвика масова паника в Турция. Много сгради и в Турция и в Гърция бяха разрушени. Една жена загина, затрупана под развалините на къщата си, съобщи БНТ.", "date": "2017-06-13", "title": "Над 25 вторични труса от вчерашното земетресение"}
{"url": "https://news.bg/health/bls-postavi-ultimatum-na-nzok.html", "text": "Лекарите са готови на протест, ако Националната здравноосигурителна каса (НЗОК) не приеме предложените от България лекарски съюз (БЛС) мерки за справяне с проблемите в здравеопазването. Това предупреди председателят на БЛС д-р Венцислав Грозев.Той коментира пред БНР, че катастрофално са били намалени бюджетите на лечебните заведения за болнична помощ, което е довело до невъзможност за осигуряване на нормални средства за медико-диагностична дейност, независимо от по-добрите финансови показатели, които са били постигнати в Националния рамков договор.\"Крайно време е да върнем и старата практика, която беше фантастична, но беше променена, да се обособи отделна сметка на НЗОК, по която да постъпват средства от здравноосигурителни вноски, така че реалните постъпления да бъдат явни, включително и държавни трансфери, въвеждане на коефициенти за остойностяване и заплащане на лечението при придружаващи основната диагноза заболявания.", "date": "2017-06-13", "title": "БЛС постави ултиматум на НЗОК"}
{"url": "https://news.bg/politics/savetnikat-na-radev-nyama-da-podava-ostavka-za-snimkite-mu-kato-hitler.html", "text": "Моето решение е, че не трябва да подавам оставка и няма да го направя. Това отсече съветникът на президента Румен Радев - Пламен Узунов, след като в последните дни се разрази скандал във връзка с негови снимки като Хитлер.Според него този дирижиран скандал имал една-единствена цел - да дискредитира него и президентската институция.\"Незабавно, след като тези снимки бяха умишлено разпространени, запознах президента със ситуацията. Той е трезво мислещ човек и няма да се поддаде на тези провокации\", изтъкна пред Нова телевизия Узунов, който беше вътрешен министър в служебното правителство.Според него снимките били изкарани от контекста. \"Аз и семейството ми бяхме на тържество, на което се веселяхме. Това беше през 2003 година на Нова година\", обясни той.\"Използвам случая да се извиня на всички онези, които се поддадоха на тези манипулации и повярваха, че с поведението си съм станал причина този образ да бъде в медиите днес\", посочи съветникът на президента.\"Знам кой седи зад това, ще ги обявя по-късно, когато разполагам с неоспорими доказателства. Ще сезирам и съответните органи\", категоричен беше Узунов.Той е убеден, че няма нищо, от което да се срамува.", "date": "2017-06-13", "title": "Съветникът на Радев няма да подава оставка за снимките му като Хитлер"}
{"url": "https://news.bg/politics/razglezhdat-mazhoritarniya-vot-v-komisiyata-po-pravni-vaprosi.html", "text": "Предложението за въвеждане на мажоритарна избирателна система в два тура влиза за обсъждане в парламентарната комисия по правни въпроси.В проектът за промени в Изборния кодекс е заложено териториалното обособяване на страната ни на 240 едномандатни избирателни района. Всеки район ще излъчи по един народен представител. Проектът е внесен от ГЕРБ. Заседанието на комисията по правни въпроси започва в 14 часа.За заседанието на комисията по правни въпроси ще се разгледа и предложението на ДПС за промени в изборния кодекс. Според проекта на ДПС трябва да се избегне феноменът \"15/15\", който вкарва в парламента преференциално избрани кандидати, чийто номер съвпада с номера на партията в бюлетината при избори.Предложението на ДПС е жребият за номер на партията в бюлетината да се прави преди да бъда регистрирани листите с кандидати. По този начин всяка партия ще може да остави празен съответния номер в листите с кандидати.", "date": "2017-06-13", "title": "Разглеждат мажоритарния вот в комисията по правни въпроси"}
{"url": "https://news.bg/politics/ekoministarat-podkrepya-zastroyavaneto-po-moreto-i-planinite.html", "text": "Министърът на околната среда и водите Нено Димов обяви, че подкрепя да има строежи и по морето и по планините, но с регламент и правила. Според него ако нямало такива планове, природата щяла да пострада най-много. Това коментира той в сутрешния блок на БиТиВи. По повод изграждането на изкуствен частен плаж в Созопол и разрушаването на скалите, Димов изтъкна, че това е установено като незаконно и инспекцията в Бургас е насрочила глоба.\"Плажът е държавна собственост и ще бъде предаден на държавата за управление и отдаване на концесия\", посочи той.Нено Димов увери, че тази година водата на морето щяла да е изключително чиста. Проверени били пречиствателните станции, всички работели и предстояло да се разширят тези в Китен и Приморско. След края на сезона ще се строи в Айтос нова пречиствателна станция.По темата с проблемите на Хасково с водата, той съобщи, че шест от спрените кладенци в града са били пуснати, тъй като нормите на уран са паднали под допустимото. Водата обаче все още може да се използва само за битови нужди и не е годна за пиене.Очаквало се становище на БАН за влиянието на алфа частиците и здравното министерство да даде индикативни нива, над които не може да се употребява водата.Димов посочи, че краткосрочно решение за питейната вода на Хасково е да се направят допълнителни сондажи, а едно от дългосрочните е да се проучват два язовира.По повод референдума в Трън, който каза \"не\" на златодобива, Димов посочи, че сега има обжалване пред съда и той трябва да вземе решение по референдума като процедура.\"Ако бъде признат, процедурата ще спре, ако не бъде ще продължи. Един от елементите е да се направи оценка за въздействие по околната среда. Ако находището бъде обявено за национално богатство, вероятно референдумът няма да има национален ефект, ще трябва да се прави национален, ако въобще трябва да се прави такова нещо\", обясни министърът.Той е категоричен, че няма как да се каже дали златодобива ще бъде опасен за хората без да се направи оценка на въздействието.", "date": "2017-06-13", "title": "Екоминистърът подкрепя застрояването по морето и планините"}
{"url": "https://news.bg/disasters/sgrada-se-sruti-v-keniyskata-stolitsa-nayrobi-15-dushi-lipsvat.html", "text": "Около 15 души са обявени за изчезнали, след като 7-етажна сграда е рухнала снощи в източно предградие на кенийската столица Найроби, съобщава БиБиСи.От Кенийския Червен кръст написаха в \"Туитър\", че на мястото са изпратени спешни и спасителни екипи.Местни медии уточняват, че десетки хора са били евакуирани мигове преди рухването на сградата.Очевидец е посочил, че сградата е била обявена за събаряне, след като са се появили пукнатини по стените ѝ.Общо 49 души загинаха, след като сграда рухна по време на пороен дъжд в Найроби през април.", "date": "2017-06-13", "title": "Сграда се срути в кенийската столица Найроби, 15 души липсват"}
{"url": "https://news.bg/politics/napadat-ostro-parvata-dama-za-nein-feysbuk-status-sreshtu-gey-parada.html", "text": "Статусът на първата ни дама Десислава Радева за съботния гей парад в София оставя усещането за много ниска топка. Това коментира журналистът Мира Баджева пред Нова телевизия по повод написаното от Радева във \"Фейсбук\".Вчера съпругата на президента публикува в профила си в социалната мрежа коментар за гей парада. Мнението ѝ предизвика бурни реакции в социалните мрежи, много от които негативни.Според Баджева думите на първата дама \"не ѝ правят добра услуга\".Изказването ѝ се характеризирало с бъбривост и излишност - \"бъбрива излишност или излишна бъбривост\", допълни тя.\"Когато съпругата на държавния глава получи някаква публична оценка, това директно рефлектира върху него\", коментира от своя страна политологът Румяна Коларова.Тя подчерта, че Радева трябва да консултира с екипа на президента всичко, свързано с публичните ѝ изяви.\"Тя не трябва да вреди на институцията и на мъжа до себе си, който е избран на поста от повечето българи\", заяви Баджева, допълвайки, че по-острото изказване за гей парада и хомосексуалистите създава впечатление за поставяне на \"разделителна линия\", а президентът трябва да олицетворява единството на нацията.От своя страна адвокатът по правата на човека Николай Хаджигенов изтъкна пред БиТиВи, че една купчина хора били дискриминирани зловещо, а Десислава Радева трябвало да е наясно с това. \"Очевидно не е - за нея е купон\", нападна я Хаджигенов.\"В една нормална държава след подобно изказване щеше да е замеряна с камъни още на същата сутрин\", категоричен е Хаджигенов.\"Радева е водена от желанието да уплътни визията на първа дама е била посъветвана зле\", смята от своя страна Арман Бабикян.Той добави, че ако съпругата на президента е толкова загрижена на тема превенция от СПИН, може да посети българския център и \"ефективно да даде своя дан в борбата с този бич върху човечеството\".Бабикян поиска обяснение от съпругата на президента какво означава \"да сме повече българи, отколкото космополити\", което тя е написала в края на публикацията си.\"Първата дама има приблизително две роли - или ще играе принцеса Даяна, принцеса на народа, или ще е тиха, скромна и неинициативна сянка на мъжа си. Тя си е избрала едно от двете, по-добре да го прави професионално\", категоричен е Бабикян.", "date": "2017-06-13", "title": "Нападат остро първата дама за неин фейсбук статус срещу гей парада"}
{"url": "https://news.bg/crime/iztragnaha-bankomat-ot-sgradata-na-obshtinata-v-boboshevo.html", "text": "Разбиха банкомат в Бобошево. Устройството е изтръгнато от сградата на общината тази нощ, съобщават от МВР.Сигналът в полицията е подаден към 2.30 часа през нощта.Все още не е ясно дали в машината е имало пари и колко.Местните жители на града разказват, че устройството е било поставено скоро. Според тях банкоматът е бил изтръгнат с въжета и влачен с автомобил, а извършителите били маскирани. По думите им, банкоматът не се използвал често.Това е единственият банкомат в град Бобошево, област Кюстендил.Полицията е на място и разследва случая.", "date": "2017-06-13", "title": "Изтръгнаха банкомат от сградата на общината в Бобошево"}
{"url": "https://news.bg/regions/vkaraha-uchenichka-v-bolnitsa-zaradi-narkotitsi.html", "text": " 15-годишна ученичка е намерена в безпомощно състояние след употреба на наркотици в училище в столичния квартал \"Надежда\".Ученичката вече е настанена в болница, съобщи БНР. Тя учи в същото училище, където е намерена.След като откриват момичето на място е бил повикан полицейски екип. Органите на реда установяват, че с момичето се е дрогирала и друга ученичка на 16-годишна възраст. Момичето обаче избягало от полицаите и към момента се издирва.По случая е образувано разследване за установяването на начина, по който момичетата са се сдобили с дрогата.Предполага се, че момичетата са употребили марихуана.", "date": "2017-06-13", "title": "Вкараха ученичка в болница заради наркотици"}
{"url": "https://news.bg/tourism/vavezhdat-minimalni-zadalzhitelni-iziskvaniya-za-spa-turizma-u-nas.html", "text": "Здравният министър Николай Петров и министърът на туризма Николина Ангелкова обсъдиха възможностите за практикуване на здравен туризъм в България, съобщиха от министерството на туризма.Министър Ангелкова посочи, че наличието на доказано полезни за здравето минерални извори е основа за развитието на този сектор. По думите й практикуването на здравен туризъм е сред най-добрите начини да се съчетае ваканцията и това, което полезно за здравословното състояние на човека.Тя заяви, че реда на СПА сектора се регламентира с приемането на Наредбата за условията и реда за сертифициране на \"балнеолечебен (медикъл СПА) център\", \"СПА център\", \"уелнес център\" и \"таласотерапевтичен център\" към Закона за туризма.С Наредбата се въвеждат минимални задължителни законови изисквания, на които да отговарят специализираните центрове.\"България е една от най-атрактивните дестинации за подобен туризъм в Европа, за което спомагат отличните природни условия и дадености като известните ни минерални извори и планинските региони с чист въздух\", подчерта министър Петров.По време на срещата стана ясно, че стотици курорти и специализирани рехабилитационни центрове у нас са насочени към нуждите на пациента в сферата на здравния туризъм.Профилираните услуги в областта на белодробните, костните и кожните заболявания, както и балнео и СПА центровете целят да спомогнат подобряването на общото физическо състояние на желаещите да се възползват от техните услуги, обясни туристическият министър.Примери за това са различните видове спа и масажи, минерални извори, билколечение, кални бани, грижи за състоянието на дихателните пътища, кожата, както и много други. Много балнеоложки курорти из цялата страна предлагат разнообразно специализирано професионално обслужване.България е сред страните, в които се комбинират висок професионален опит на медицинския персонал с атрактивни цени на медицинските услуги и това може да превърне страната ни в предпочитана дестинация за така наречените \"здравни туристи\".Министърът на туризма припомни, че основен приоритет в работата на ведомството остава въвеждането на правила и ред за функциониране на СПА сектора и насърчаване на неговото развитие, като реална възможност за удължаване на сезона и привличане на по-висок клас туристи.", "date": "2017-06-13", "title": "Въвеждат минимални задължителни изисквания за СПА туризма у нас"}
{"url": "https://news.bg/int-politics/v-senata-na-sasht-se-razbraha-za-novi-sanktsii-sreshtu-rusiya.html", "text": "Сенатори от иначе съперничещите си Републиканска и Демократическа партия в Сената на САЩ са постигнали споразумение за нов пакет санкции срещу Русия на фона на бурята заради руската намеса в президентските избори и разследванията за възможно тайно споразумение между Москва и сътрудници на американския президент Доналд Тръмп от предизборния му щаб, съобщава \"Асошиейтед прес\".Висопоставени сенатори от две комисии - за банките и външните отношения - обявиха споразумението, което ще изисква разглеждане от страна на Конгреса на САЩ, ако президентът се опита да облекчи или да прекрати санкциите.Планът също така призовава за засилване на настоящите санкции и налагането на нови срещу корумпирани руснаци, срещу замесени в нарушения на правата на човека и онези, снабдяващи с оръжия правителството на сирийския президент Башар ал Асад.Санкциите също така ще бъдат наложени срещу отговорните за хакерските атаки, извършени в полза на руското правителство.Новите санкции срещу Русия ще бъдат добавени към законопроект за налагане на санкции на Иран, който в момента се разисква в Сената.Санкциите срещу Русия са заради нарушаването на териториалната цялост на Украйна, нейните \"нагли кибератаки\" и намесата в изборите, както и продължаващата агресия в Сирия.Гласуването на руските санкции се очаква в сряда, като се очаква мярката да получи силна подкрепа и от двете партии.Законодателството също така позволя нови санкции върху ключови елементи руската икономика, включително минното дело, металите, корабоплаването и жп транспорта.", "date": "2017-06-13", "title": "В Сената на САЩ се разбраха за нови санкции срещу Русия"}
{"url": "https://news.bg/entertainment/tyurkoazenite-nyuansi-na-cherno-more-prez-pogleda-na-nasa.html", "text": "Oчарователни нюанси се появяват в Черно море. Тюркоазните вихри не са нарисувани, а показват наличието на фитопланктон, който следва потока на водните течения и вихри.Тази година сателитът Aqua на НАСА засне данни за текущия цъфтеж на фитопланктона в Черно море. Изображението е на база множеството преминавания на сателита над региона.Фитопланктонът са плаващи, микроскопични организми, които си създават собствена храна от слънчева светлина и разтворени във водата хранителни вещества. Огромният воден поток от реки като Дунав и Днепър носи хранителни вещества до Черно море. Като цяло, фитопланктонът е храна за рибите, ракообразните и други морски организми. Големи, чести цъфтежи обаче, може да доведат до еутрофикация - загуба на кислород във водата - и в крайна сметка да задушат морския живот.Един вид фитопланктон, който обикновено се среща в Черно море, са коколитофорите - микроскопичен планктон, които са покрити с бял калциев карбонат. Когато се в големи количества, тези отразяващи малики плочки са лесно видими от космоса като светла, млечна вода.\"В Черно море, тези отблясъци са с най-голяма яркост през юни и изглежда резултатите са подобни на предишни години\", съобщава Норман Кюринг, океанолог в космическия център \"Годард\" на НАСА. Въпреки че Кюринг не проучва този район, той коментира, че тази година е една от най-ярките, които наблюдава от 2012 г. насам.Други видове фитопланктон могат да изглеждат много по-различно в сателитните изображения. \"Важно е да запомните, че не всички цъфтеж на фитопланктон правят водата по-ярка\", коментира Кюринг.\"Диатомите, които също цъфтят в Черно море, най-често затъмняват водата повече, отколкото да я избистрят\". Черно море през 2016 г.: ", "date": "2017-06-13", "title": "Тюркоазените нюанси на Черно море през погледа на НАСА"}
{"url": "https://news.bg/int-politics/rusiya-prenebregva-prizivite-na-sasht-da-osvobodi-arestuvanite-protestirashti.html", "text": "Кремъл обяви, че руските власти няма да обърнат внимание на американските призиви за освобождаването на антиправителствените демонстранти, които бяха задържани в понеделник по време на протести, организирани от опозиционния лидер Алексей Навални, съобщава \"Ройтерс\".\"Ние не сме съгласни, когато въпросът е поставен по този начин. Това не е видът призиви, в които трябва да се вслушваме\", подчерта говорителят на Кремъл Дмитрий Песков по време на конферентен разговор с журналисти.САЩ осъдиха крутите мерки на Русия срещу протестиращите против корупцията, призовавайки Москва да освободи \"мирните\" демонстранти, задържани от полицията.По думите на Песков, властите не са действали срещу протестиращите, които са се разбрали предварително за техните действия.\"Що се отнася до онези, които се отдадоха на провокационни действия, нарушавайки закона, в този случай властите предприеха действия срещу тях в пълно съответствие със закона\", допълни Песков.Той също така изтъкна, че Русия гледа негативно на споразумението, постигнато в Сената на САЩ за разширяване на санкциите срещу Русия.Американски сенатори постигнаха споразумение за законодателство, налагащо нови санкции срещу Русия, включително разпоредба, която би попречила на Белия дом да облекчи, да спре действието или да отмени санкциите без одобрението на Конгреса.", "date": "2017-06-13", "title": "Русия пренебрегва призивите на САЩ да освободи арестуваните протестиращи"}
{"url": "https://news.bg/world/pochina-balgarinat-katastrofiral-v-italiya.html", "text": "Българинът, който катастрофира в Италия, е починал в болницата в Чезена.Припомняме, в понеделник, 12 юни, два тежкотоварни автомобила катастрофираха на автомагистрала А14 в Италия, между изходите за град Имола и Равена. Водачът на единия ТИР почина на място, а другият вода, български гражданин, беше настанен с тежки изгаряния в болница в град Чезена.На мястото е пристигнал представител и на фирмата-превозвач, в която работеше българският гражданин.Все още се изясняват причините за тежкото произшествие.", "date": "2017-06-13", "title": "Почина българинът, катастрофирал в Италия"}
{"url": "https://news.bg/int-politics/ungariya-prie-zakona-za-npo-tata-finansirani-ot-chuzhbina-vapreki-bryuksel.html", "text": "Унгарският парламент одобри закон, който регламентира гражданските организации, които получават чуждестранно финансиране, съобщава \"Асошиейтед прес\".Това се случи въпреки призивите от Европейския парламент и Европейската комисия, както и от правозащитни огранизации законопроектът да бъде оттеглен. Законопроектът, приет от управляващите партии, начело с премиера Виктор Орбан, принуждава неправителствените организации (НПО), получаващи повече от около 26 хил. долара годишно от чужбина, да регистрират това обстоятелство в съда и да обявяват в повечето от своите онлайн и печатни публикации, че са финансирани от чужбина.НПО-тата също така ще трябва да изброяват всички чуждестранни спонсори, които им дават повече от около 1 800 долара годишно.Измененията в проектозакона се взели предвид някои от препоръките, направени от Венецианската комисия, група от европейски правни експерти, но по-голямата част от спорните разпоредби остават в сила.Критиците разглеждат законопроекта като част от опитите на Орбан да задуши инакомислието и да засили контрола върху публичното говорене.Въпреки че правителството твърди, че се опитва да гарантира по-голяма прозрачност и да защити Унгария от чуждестранно влияние, НПО-та и правозащитни организации подчертават, че законът заклеймява НПО-тата. ", "date": "2017-06-13", "title": "Унгария прие закона за НПО-тата, финансирани от чужбина въпреки Брюксел"}
{"url": "https://news.bg/euronews/andrey-kovachev-haresa-imeto-byurm.html", "text": "Евродепутатът Андрей Ковачев определи като удачен вариант влизането на Македония в НАТО под името Бивша Югославска Република Македония.Идеята беше обявена от македонски политици като вариант за присъединяване на страната към алианса. Процесът сега е блокиран от Гърция, която не е съгласна с приемането на държава с име, което носи и гръцка провинция:\"Тази сага с името трябва да бъде завършена и Македония да успее да влезе в НАТО\", заявява Андрей Ковечав.По думите му това е важно не само за Македония, но и за целия регион, за Гърция също.\"Така че едно междинно решение за влизането на Македония под името Бивша Югославска Република Македония е вариант, който аз подкрепям и мисля, че трябва да се върви натам\", посочва още българският евродепутат.", "date": "2017-06-13", "title": "Андрей Ковачев хареса името БЮРМ"}
{"url": "https://news.bg/int-politics/posreshtnaha-borisov-na-sin-kilim-v-ankara.html", "text": "Турският премиер Бинали Йълдъръм посрещна българския министър-председател Бойко Борисов на син килим в двореца Чанкая. Това стана видно от видео, публикувано в социалната мрежа на страницата на премира Борисов.Както и при предишното си посещение в Анкара през 2012 година българският премиер поздрави представителната турска рота с думите: \"Мархаба аскер\", което означава \"Здравейте войници!\".Визитата беше договорена в телефонен разговор между Борисов и Йълдъръм в края на месец май. Очаква се да бъдат обсъдени въпроси от двустранните отношения между България и Турция, както и ситуацията на Балканите и в Европа, припомнят от Министерския съвет.В двореца \"Бештепе\" в Анкара премиерът Борисов ще бъде приет от президента Реджеп Тайип Ердоган. След това министър-председателят ще проведе разговори с премиера Йълдъръм, гласи предварителната програма.На срещите ще бъдат обсъдени теми от двустранните отношения между България и Турция, както и ситуацията на Балканите и в Европа. В тях ще участва и председателят на Комисията по култура и медии в Народното събрание Вежди Рашидов.В делегацията, водена от министър-председателя Бойко Борисов, е включена и вицепремиерът по правосъдната реформа и министър на външните работи Екатерина Захариева. В Анкара тя ще проведе среща с министъра на външните работи Мевлют Чавушоглу, поясниха от МС.Припомняме, на 7 юни премиерът Бойко Борисов разговаря с германския канцлер Ангела Меркел в Берлин. На срещата той изрази готовност да работи за подобряването на отношенията между Брюксел и Анкара.По информация на \"Родопи 24\" следобед е предвидена среща на четири очи между Борисов и Ердоган в двореца \"Бештепе\". На нея ще присъства само Вежди Рашидов, който ще превежда.По предварителната програма срещата трябва да продължи повече от час. Вечерта турският премиер дава официална вечеря ифтар на брега на Босфора в Истанбул. Тя ще започне след залез слънце, тъй като в момента мюсюлманите почитат свещения месец Рамазан и през деня не ядат нищо.Припомняме, Борисов беше първият премиер на страна от ЕС, който посети Турция след миналогодишния опит за преврат.", "date": "2017-06-13", "title": "Посрещнаха Борисов на син килим в Анкара"}
{"url": "https://news.bg/euronews/nekov-iska-da-vklyuchi-balgarski-produkt-v-sporazumenieto-s-kitay.html", "text": "В списъка за взаимно признаване и защита на ЕС и Китай, към момента няма нито една българска храна или напитка с географско означение. ЕК пое ангажимент да включи поне един български продукт в окончателния списък.\"Недопустимо е да няма нито един български продукт в списъка на ЕС, в който 21 други държави членки са включени, една от които дори е Великобритания\". Това коментира българският евродепутат Момчил Неков, по време на заседание на комисията по Земеделие и развитие на селските райони, на което се обсъди новото споразумение между ЕС и Китай, за взаимното признаване на някои географски означения.\"В България имаме защитени 54 географски означения на вина и 2 продукта - единият от които е българско розово масло. То е с отлично качество и се познава и цени в цял свят, а вината са победители на редица международни конкурси. За мен е недопустима липсата на продукти от България в този списък\", заяви още българският евродепутат.В отговор на българския евродепутат, директорът на отдел \"Международни отношения\" към Главна дирекция Земеделие Джон Кларк, пое ангажимент да предложи добавяне на поне един български продукт в списъка. \"Китай е огромен пазар и трябва да направим всичко възможно да получим достъп до този пазар, наравно с другите европейски производители\", коментира Момчил Неков.Той отправи писмено запитване с приоритет до Европейската комисия, дали би заменила продуктите от Великобритания, които сега са включени в списъка-общо 4 на брой, с продукти от страни като България, които не са представени в този списък. Европейската комисия трябва да предостави отговор в срок от 3 седмици. Евродепутатът отправи и запитване до министъра на Земеделието, храните и горите Румен Порожанов и до министъра на Икономиката Емил Караниколов, с няколко питания относно изготвянето на настоящия списък и предложения за добавяне на български продукти в него.На 2 юни тази година, Европейската комисия обяви списък със 100 продукта, с географски означения от Европейския съюз и 100 от Китайската народна република, като целта е тези продукти да бъдат взаимно признати и защитени. В списъка на ЕС, 54 са вината, 14 са спиртни алкохолни напитки, 14 сирена, 3 вида бири, има още зехтин, ошав от сливи и други. В списъка има продукти от 21 държави членки, като Словения например е включила вино със ЗНП \"Випавска долина\", а Унгария - \"Токай\".По европейските схеми за защита на вината България има защитени 52 ЗНП и 2 ЗГУ - Дунавска равнина и Горнотракийска низина. Въпреки големия брой защитени вина, нито едно от тях до сега не е било включено в споразумението.", "date": "2017-06-13", "title": "Неков иска да включи български продукт в споразумението с Китай"}
{"url": "https://news.bg/int-politics/iran-obvini-sauditska-arabiya-che-podkrepya-ekstremisti-na-negova-teritoriya.html", "text": "Иранският външен министър Мохамед Джавад Зариф обяви, че Саудитска Арабия подкрепяла екстремисти на територията на Иран, дни след като терористичната сунитска групировка ДАЕШ (\"Ислямска държава\") пое отговорност за атаките в Техеран през миналата седмица, съобщава \"Ройтерс\".Отношенията между двете съседни държави не са били толкова напрегнати от години. През миналата седмица Рияд, заедно с други арабски правителства, прекъсна отношенията си с Катар, като причина за това обяви неговата подкрепа за Иран като една от основните причини за този ход.Два дни по-късно при самоубийствени атентати и стрелби в Техеран загинаха 17 души. Иран повтори обвиненията, че Саудитска Арабия финансира ислямски екстремисти, включително ДАЕШ. Рияд отрече участие в нападенията в Техеран.\"Ние разполагаме с разузнавателна информация, че Саудитска Арабия е активно ангажирана в подкрепата на терористични организации в източната част на Иран, в Балуджистан\", посочи Зариф по време на пресконференция в кулоарите на конференция в норвежката столица Осло за мирното посредничество.В провинция Балуджистан живее сунитско население, което е малцинство в предимно шиитски Иран.Иран и Саудитска Арабия се обвиняват взаимно в подкопаване на сигурността в региона и в подкрепа на противоположни страни в конфликти, включително тези в Сирия, Йемен и Ирак.Иран също таса обвинява САЩ за ислямския екстремизъм в региона.", "date": "2017-06-13", "title": "Иран обвини Саудитска Арабия, че подкрепя екстремисти на негова територия"}
{"url": "https://news.bg/crime/obviniha-bivsh-vremenen-upravitel-na-bolnitsa-zaradi-falshiva-diploma.html", "text": "Обвиниха бившия временен управител на МБАЛ \"Св. Иван Рилски\" в Дупница, съобщиха от прокуратурата.С постановление от 23 януари 2017 г. в Районна прокуратура - Дупница е образувано досъдебно производство срещу Росен Тимчев - бивш управител на МБАЛ \"Св. Иван Рилски\" гр. Дупница, за упражняване на професия без съответна правоспособност. Той е обвинен и за съставяне на фалшив документ.Производството е във връзка със сигнал от Агенция \"Медицински одит\" и председателя на Общински съвет - Дупница. В сигнала е посочено, че временно назначеният за  представил в Агенцията по вписванията копие от диплома за завършено висше образование със специалност \"Здравен мениджмънт\". Проверка на МОН показала, че дипломата е фалшива.При проверката е установено, че текстът \"вярно с оригинала\", подписът към него и този под снимката на дипломата са изписани от Росен Тимчев. От справка на МОН е видно, че той не притежава съответна правоспособност, с която да заема длъжността управител на лечебно заведение.В хода на разследването по делото са събрани достатъчно доказателства за виновността на Росен Тимчев в извършването на престъпленията, поради което на 12 юни 2017 г. той е привлечен като обвиняем с постановление на прокурор от РП-Дупница.Срокът за разследване по делото е продължен с два месеца, считано от 23 май 2017 г.", "date": "2017-06-13", "title": "Обвиниха бивш временен управител на болница заради фалшива диплома"}
{"url": "https://news.bg/crime/signal-za-bomba-zatvori-varnenskiya-sad.html", "text": "Сигнал за поставено взривно устройство затвори Съдебната палата на площад \"Независимост\" във Варна, съобщиха от варненския съд.Сигналът е получен минути след 14:30 часа в Първо РУ на МВР - Варна. Преустановени са съдебните заседания. Съдиите и прокурорите, съдебната администрация и гражданите се извеждат от съдебната сграда.Припомняме, че в тази сграда работят Окръжен съд - Варна, Апелативен съд - Варна, Окръжна прокуратура - Варна и Апелативна прокуратура - Варна.Полицаи и служители на Съдебна охрана започнаха проверка за наличието на опасни предмети и вещества.След приключване на проверката, работата на институциите в Съдебната палата ще бъде възстановена.", "date": "2017-06-13", "title": "Сигнал за бомба затвори варненския съд"}
{"url": "https://news.bg/politics/mazhete-v-armiyata-veche-mogat-da-vzimat-bashtinstvo.html", "text": "Военнослужещите мъже с равни права с жените в армията по отношение на отпуска за отглеждане на деца. Това става възможно с предложените от Министерски съвет (МС) промени в Закона за въоръжените сили.Мъжете в армията ще имат право на отпуск за отглеждане на дете в размерите и при условията на Кодекса на труда и за гледане на болно дете от Кодекса на труда при смърт или тежко заболяване на майката или когато сами се грижат за отглеждане на детето. Мъжете в армията ще имат право и на неплатен отпуск за отглеждане на дете до 8-годишна възраст при условията, по реда и в размерите, определени от Кодекса на труда.Изменението на разпоредбата от Закона за отбраната и въоръжените сили на България (ЗОВСРБ) се налага с оглед на привеждането ѝ в съответствие с Директива 2010/18/ЕС на Съвета от 8 март 2010 г. за прилагане на Рамково споразумение за родителския отпуск.На 5 февруари 2016 г. Европейската комисия (ЕК) стартира пилотна процедура срещу България. Съгласно сроковете по процедурата България следва да уведоми ЕК за обещаното изменение на ЗОВСРБ не по-късно от 31 юли 2017 г. При положение че предлаганата промяна не бъде приета от законодателния орган, е налице вероятност от преминаване на стартираната пилотна процедура в официална процедура за нарушение срещу страната ни.Съгласно действащата разпоредба от ЗОВСРБ военнослужещите жени ползват в пълен обем правата, произтичащи от общото трудово законодателство, свързани с ползването на различни видове отпуски за отглеждане на малко дете. Военнослужещите мъже могат да ползват само някои от тези видове отпуск и то при смърт, тежко заболяване на майката или когато сами се грижат за отглеждане на детето.Сега се предоставя възможност на военнослужещите мъже да ползват този отпуск при условията и по реда, предвидени в общото трудово законодателство в страната. Предлаганото изменение ще осигури равни възможности на мъжете и жените военнослужещи да ползват родителския отпуск, въведен с Директива 2010/18/ЕС, при условията и по реда, въведени в общото трудово законодателство на страната, По този начин ще се постигне и синхронизиране на националното право с Директива 2010/18/ЕС. Така ще се осигури и изпълнение на препоръката на Европейската комисия.", "date": "2017-06-13", "title": "Мъжете в армията вече могат да взимат бащинство"}
{"url": "https://news.bg/regions/almanah-pokazva-ekologichno-uyazvimite-zoni-po-chernomorieto.html", "text": "Нов алманах показва екологично уязвимите зони по българското крайбрежие. Това съобщи пред БНТ специалистът по геоморфология и компютърна картография в Института по океанология във Варна д-р Илиян Коцев.Такава разработка не е била правена около 40 години, заяви Коцев.В алманаха са картографирани 14 зони, които могат да се категоризират като чувствителни и уязвими от екологична гледна точка. В него са поместени много снимки на Черноморието, част от които подводни.Алманахът е изготвен от 10 души, между които специалисти от три научни института. Картографирането на крайбрежието е изготвено миналата година и е отнело 8 седмици на екипа.Оказва се, че към най-уязвимите зони спадат езерата край Бургас.По думите на Коцев около Варна също има такива уязвими зони - това са двете защитени зони южно от нос Галата и скален риф в района на Златни пясъци. Заради разнообразието на археологически ценности зоните около Стария град в Несебър и Созопол също са чувствителни.Създаването на алманаха е било финансирано от френска компания, проучваща залежи в находището \"Хан Аспарух\" в Черно море.Според управителя на фирмата Кзавие Фожрас алманахът се разпространява безплатно. Тиражът от 1 000 броя ще се раздаде на библиотеки, учебни заведения и неправителствени организации.", "date": "2017-06-13", "title": "Алманах показва екологично уязвимите зони по Черноморието"}
{"url": "https://news.bg/int-politics/panama-prekrati-diplomaticheskite-si-otnosheniya-s-tayvan-v-polza-na-kitay.html", "text": "Панама прекрати дългогодишните си дипломатически отношения с Тайван и установи отношения с Китай, което е дипломатическа победа за Пекин, отбелязва БиБиСи.Панамското правителство изтъкна, че признава, че има \"само един Китай\" и разглежда Тайван като част от него.Тайван изрази \"гняв и съжаление\" и обвини Панама в \"изнудване\".Китай разглежда Тайван като отцепила се провинция. Няколко страни поддържат дипломатически отношения с Тайпе вместо с Пекин, а Панама е последната, която променя политиката си в полза на Китай.През декември миналата година африканската островна страна Сао Томе и Принсипи направи подобен ход. Понастоящем само 20 страни имат дипломатически отношения с Тайван.През последните години Китай увеличи инвестициите си в централноамериканската страна, в която се намира много важният от икономическа гледна точка Панамски канал.От външното министерство на Тайван заявиха, че изразяват \"гняв и съжаление\" заради \"много неприятелския\" дипломатически завой на Панама, която се \"предала на икономическите интереси на властите в Пекин\".Външното ведомство обвинява Панама в \"изнудване\" на Тайван, докато \"пренебрегва много години на приятелство\" между двете страни, като се добавя, че \"няма да се съревновава с властите в Пекин за дипломацията на парите\".През миналия юни президентът на Тайван Цай Ингвен посети Панама, на първото си посещение в чужбина като държавен глава.След обявлението от страна на Панама, китайските държавни медии публикуваха фотографии на въшните министри на страните в Пекин, подписващи документ, установяващ дипломатически отношения и вдигайки тост с шампанско.Президентът на Панама Хуан Карлос Варела посочи в обръщение по телевизията, че бил \"убеден, че това е правилният път за нашата страна\".", "date": "2017-06-13", "title": "Панама прекрати дипломатическите си отношения с Тайван в полза на Китай"}
{"url": "https://news.bg/politics/parlament-planeta-payner-vizhda-revizoro-pri-mazhoritaren-vot.html", "text": "Парламентът ще заприлича на Планета Пайнер, предупреди патриотът Емил Димитров - Ревизоро по време на обсъжданията в правната парламентарна комисия.Изказването му е във връзка с предложения от ГЕРБ законопроект за преминаване от пропорционална към мажоритарна избирателна система.Ако мине мажоритарният вот, според Емил Димитров, законодателният орган щял да е \"ревюта, прически и красиви жени\". Според Димитров не било ясно кога и къде ще заседава парламента между турнетата и концертите?Според ГЕРБ предимството на мажоритарната система е в това, че кандидатите за народни представители са по-тясно свързани с регионалните и социални нужди на своите избиратели.Целта на измененията е да се издигат личност за кандидати, които притежават високи професионални нравствени качества и са приемливи за обществото.Припомняме, веднага след провеждането на президентските избори ГЕРБ обяви, че ще внесе промените за които народът е гласувал на провелия се на 6 ноември 2016 г. референдум на инициативния комитет на шоумена Слави Трифонов. Преди самия референдум от ГЕРБ имаха отрицателно отношение към мажоритарната избирателна система.Изборната система не е манджа от стола, предупреди и лидерът на \"Атака\" Волен Сидеров. Въпреки че не е член на правната комисия, той се включи в обсъждането на промените в Изборния кодекс.Аз като представител на консервативното и хетеросексуалното общество се изказвам, предупреди националистът Волен Сидеров и увери, че е достатъчно разпознаваем, дори и нощно време и няма проблем да бъде избран. Няма проблем всеки, който иска да захвърли цигулката, китарата или органа, с който свири, и да направи партия, смята Сидеров.Той се притесни при мажоритарна система в НС да не влязат анархисти или хора, привърженици на режима в Северна Корея. Можело да влезе мнозинство, което да опровергае евроатлантическата ни ориентация. Атакистът също се притеснява, че голяма част от обществото няма да е представено. Връщаме се към система, която наричаме тоталитарна, комунистическа, притеснен е Волен Сидеров. Това не е манджа от стола, не можем да експериментираме със съдбата на държавата, предупреди той.И от БСП се обявиха против промените. Според социалиста Крум Зарков нейният недостатък бил слабата представителност. \"Тази система води до значителна загуба на гласове. Две или три партии ще оцелеят в тази система\", изтъкна червеният депутат.Мажоритарната система била партийна система. Тя щяла да доведе до корпоративен и купен вот. Вместо избирателите да контролират депутатите, местният депутат щял да контролира избирателите. \"Това е риск, който според нас, е неприемлив\", категоричен беше Крум Зарков.Социалистите готвят свой изборен проект -120 мажоритарни кандидати и 120 пропорционални. Християн Митев от ОП също се обяви против мажоритарна система. Хамид Хамид от ДПС обяви, че лично той ще подкрепи мажоритарния вот. Групата още нямала решение, но повечето гласове били \"За\".За пръв път ДПС щяла да застане зад партийния си интерес. Досега партията действала спрямо националния интерес. Една мажоритарна система щяла да даде повече гласове на партията. Това, което се харесвало на Хамид в проекта, било, че няма да има уседналост и няма да има грешки с преференциите, които доведоха на феномена 15/15. \"Трябва малко повече хигиена в политическата ни система\", настоя депутатът от ДПС и припомни, че сега има над 400 партии.Депутатите от ДПС искат да се разреши агитацията на турски език с осигурен превод. Депутатът от ДПС Хамид Хамид обясни, че колегата му Йордан Цонев е глобен за агитация на турски език, без да владее този език. Глобата е, защото по време на кампания поздравил избирателите \"Мара ба, братя и сестри\". С 2 гласа \"за\" и 11\" против\" проектът на ДПС беше отхвърлен.", "date": "2017-06-13", "title": "Парламент \"Планета Пайнер\" вижда Ревизоро при мажоритарен вот"}
{"url": "https://news.bg/crime/lipsvashti-ekspertizi-otlozhiha-deloto-za-bitoto-bebe-nikol.html", "text": "В Софийския градски съд отложиха за след седмица делото срещу акушерката Емилия Ковачева, подсъдима за опит за убийство на новородено. Причината са липсващи експертизи, съобщи БНР.Родителите на Никол, която вече е на две години, протестираха с цветя пред Съдебната палата. Събитието беше организирано в социалните мрежи, но малцина застанаха редом с Румен и Станислава Димитрови.Тя знае, че отиваме някъде и иска с нас. Тя не знае, че има дело срещу нея, естествено.Акушерката от болница \"Софиямед\" е подсъдима за опит за убийство на новородено. Случаят, който шокира България, е от 18 април 2015 година. Тогава детето на Румен и Станислава Димитрови - Никол, е едва на 4 дни. По запис от камерите става видно, че по време на дежурството на Ковачева 4-дневното бебе е бито. Покрай разследването бяха изнесени данни и за други малтретирани от акушерката новородени.Делото върви бавно и мъчително заради непрекъснатите отводи, които адвокатът на Емилия Ковачева иска - ту на съда, ту на прокурора.Бащата на Никол коментира малкото хора, които са ги подкрепили с реално присъствие пред съда с това, че за пореден път е станало ясно, че хората са активни само от телефона или на компютъра си. И призна, че има страхове, че наказанието на Ковачева няма да е справедливо.", "date": "2017-06-13", "title": "Липсващи експертизи отложиха делото за битото бебе Никол"}
{"url": "https://news.bg/regions/podgotvyat-obsht-ustroystven-plan-na-obshtina-pomorie.html", "text": "На днешното си редовно заседание Общински съвет - Поморие единодушно даде съгласие да се възложи изработването на задание за проект за изменение на Общ устройствен план (ОУП) на община Поморие.Поради редица причини, датиращи от 2005 година, приемането на Общия устройствен план е многократно възпрепятствано и към момента Поморие все още не разполага с такъв. Предложението за стартиране на ключовата процедура беше направено от кмета Иван Алексиев, като през годините той неведнъж е фокусирал общественото внимание върху проблема.През 2005 г. Министерството на регионалното развитие и благоустройството възлага изработването на проект за изменение на ОУП. След необходимите съгласувателни действия 2 години по-късно планът е приет, но не е одобрен от тогавашния Общински съвет. Промени в Закона за Черноморското крайбрежие и въвеждането на екологичната мрежа \"Натура 2000\" завишават изискванията и налагат актуализация на вече изработения план. Следва четирикратна отрицателна оценка от Министерството на околната среда и водите и през 2015 г. е постановено решение за прекратяване на процедурата за \"Изменение на ОУП на община Поморие\".В средата на миналата година е сключено ново споразумение с Министерството на регионалното развитие и благоустройството, по силата на което община Поморие ще бъде финансово подпомогната за изработване на задание за опорен план за проект на Общ устройствен план.Представяйки гореизложените факти, кметът Иван Алексиев инициира подновяването на процеса. \"Осъзнавам колко е амбициозно това намерение, но тази стъпка е изключителна важна и се надявам, че при една добра организация в рамките на две години ОУП ще бъде факт\", коментира още той.", "date": "2017-06-13", "title": "Подготвят Общ устройствен план на община Поморие"}
