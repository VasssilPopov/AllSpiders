{"url": "https://news.bg/int-politics/makron-se-obyavi-sreshtu-ekstremizma.html", "text": "Френският президент Еманюел Макрон призова за ред и законност в новогодишното си обръщение, отбелязва в. \"Фигаро\".Би Би Си отбелязва, че речта на Макрон е произнесена в разгара на продължаващи протести на жълтите жилетки.Френският президент използва традиционната си новогодишна реч, за да предупреди екстремните елементи сред протестиращите.Макрон обеща да запази реда и осъди самозваните \"говорители за тълпата\".\"Всъщност те са говорители на тълпата, изпълнена с омраза, която е насочена срещу избраните политици, силите за сигурност, журналистите, евреите, чужденците и хомосексуалистите\", каза президентът Макрон. \"Това е просто отрицание на Франция\", отбеляза президентът.Той дори предупреди френските граждани да се притесняват от фалшиви новини, той ги помоли \"да не забравят, че не може нищо да се построи само с лъжа\".За целта френското правителство ще продължи с набелязаните реформи.Най-малко шест души са загинали, а около 1400 са ранени, след като миналия месец избухнаха протести срещу повишаването на данъците върху горивата.", "date": "2018.12.31", "title": "Макрон се обяви срещу екстремизма"}
{"url": "https://news.bg/society/patriarh-neofit-blagoslovi-naroda-za-nastapvashtata-2019-g.html", "text": "Българският патриарх Неофит благослови народа с настъпването на Новата 2019 г. В Патриаршеско обръщение, публикувано на страницата на Светия Синод, Негово Светейшество пише:\"Да бъде благословено и прославено името Господне, да бъде благословена и нашата скъпа Родина България за слава Божия и за доброто и благопреуспяването на обичния ни православен народ! Божията милост и Неговата всещедра и всепобеждаваща любов да бъдат винаги с нас, Божията крепка Десница да ни ръководи във всяко наше лично и общностно дело, с което и през Новата 2019 година ще продължим да изграждаме нашите съдбини\".Патриархът пожелава Бог на мира и любовта да бъде с всички нас. На хората той желае да увеличават вярата и добродетелите си и изтъква спасителната роля на Църквата.\"В края на изминалата и началото на новата година ние благодарим на Бога за всичките Негови щедрости, за великата Му милост и дълготърпение към нас\" , пише патриархът. Той припомня думите от Псалтира: \"Колко са многобройни делата Ти, Господи! Всичко си направил премъдро\" (Пс. 103:24) и изразява благодарността на всеки човек за благодатта, която има.\"И така, благодарили на Господа, навлизаме в новата година с нова надежда за възход и укрепване на нашата Православна църква и скъпото ни Отечество, за мир и благодат във всеки български християнски дом и всяка християнска душа. Надежда, която, по думите на апостола, \"не посрамя, защото любовта Божия се изля в нашите сърца чрез дадения нам Дух Светий\" (Рим. 5:5)\", пише патриархът и изтъква че спасението ни е в надеждата \"за вечен живот, който неизменният в словото Си Бог обеща преди вечни времена\" (Тит. 1:2).Патриархът призовава и през новата година да се стремим да отдадем всичките си сили и таланти, които Господ Бог ни е дарил, за мирни и благодатни дни и години. Той припомня, че е добре всеки ден, вършейки работата си да се молим с молитвата: \"Да бъде, Господи, Твоята воля\" (Мат. 6:10).\"Господня е земята и онова, що я изпълня\" (1 Кор. 10:28), припомня патриарх Неофит. Той призовава в отреденото ни от Бога време да сме усърдни в принасянето всеки ден на своя дял в общото богочовешко дело, към което Бог ни призовава да Му бъдем съработници.За много и благословени години, пожелава Негово Светейшество българският патриарх Неофит на българския народ.", "date": "2018.12.31", "title": "Патриарх Неофит благослови народа за настъпващата 2019 г."}
{"url": "https://news.bg/int-politics/iran-napadna-es-za-lipsata-na-sila-da-parira-natiska-na-sasht.html", "text": "Говорителят на Министерството на външните работи на Иран Бахрам Касеми разкритикува остро европейските страни, които са част от ядреното споразумение, сключено през 2015 г., за това, че им липсвала сила да парират натиска на САЩ и да противодействат на последиците от наложените от САЩ санкции срещу Техеран, съобщават иранските медии.Говорейки пред журналисти, Касеми коментира, че освен липсата на политическа воля, европейските страни, подписали споразумението, което доведе до премахването на международните санкции срещу Иран през 2016 г., са показали, че \"на практика те нямат достатъчно сила пред лицето на натиска на САЩ\".Той посочил специалния механизъм, предназначен да улесни търговията между страните от Европейския съюз и Иран, изтъквайки, че \"сложността на създаването на такъв механизъм\" и намесата на администрацията във Вашингтон \"направиха така, че преговорите по този въпрос да се проточат\".През август президентът на САЩ Доналд Тръмп подписа указ за повторно налагане на санкции срещу Техеран, което предизвика неочаквано остра реакция от страна на Европейския съюз, който обеща да създаде специалния механизъм, с който да бъдат заобиколени санкциите.", "date": "2018.12.31", "title": "Иран нападна ЕС за липсата на сила да парира натиска на САЩ "}
{"url": "https://news.bg/politics/angel-naydenov-problemite-na-balgarskata-armiya-sa-pari-tehnika-hora.html", "text": "Проблемите на Българската армия са \"пари, техника, хора\". Това обобщение направи бившият военен министър в кабинета \"Орешарски\" Ангел Найденов за изминалата 2018 г. за армията ни в интервю за БГНЕС.През 2018 г. няма промяна в състоянието на армията, което означава, че не са намерени решенията на основните проблеми, които бяха типични за армията, като цяло и за въоръжените сили, каза Найденов, който има и неправителствена организация - Център за изследване на отбраната и сигурността.Изтичащата година, според него, може да бъде определена с това, че беше поредната година със затъването в същите проблеми, които са характерни и за предишната година и тази преди нея.Според него в армията остава недостига на финансиране, независимо уверенията, че са отпуснати 250 млн. лв. по различни направления. \"Това на практика не дава възможност да бъдат разрешени и другите два проблема, свързани с закупуването на нова техника, т.е. модернизацията.Поддържането на техниката, с която разполага българската армия и съответно и не може да бъде намерено решение на сериозния недостиг на военнослужещи за въоръжените ни сили.Впрочем когато говорим за тази щедрост на правителството нека да имаме предвид, че в рамките на тази и на предишните две години бяха заделени целеви средства в размер на повече от 1 млрд. лв. - 1,1 млрд. лв., каза Найденов.От тях само 250 млн. сега ще бъдат изразходвани.Според Найденов остава големият въпрос как в рамките на тези около 10 дни, които има до края на година от момента на вземане на решението, ще бъдат изразходвани предвидените за това 250 млн. лв.Според него армията увеличи, чрез неусвояване на средствата, бюджетния излишък на страната и тези средства ще отидат към други сфери. Общият размер на парите отделени за старт на проекти за модернизация тази година в бюджета са 371 млн. лева, но за 250 млн. лева се знае за какво ще бъдат изразходвани.", "date": "2018.12.31", "title": "Ангел Найденов: Проблемите на Българската армия са пари, техника, хора"}
{"url": "https://news.bg/disasters/vladimir-putin-otide-v-chelyabinsk.html", "text": "Руският президент Владимир Путин нареди създаването на правителствена комисия за ликвидиране на последиците от взрива на газ в жилищен блок в Магнитогорск, съобщи ТАСС.В навечерието на Новата 2019 г. той отиде на мястото на трагедията, при която загинаха 4 души, а около 40 други са в неизвестност, вероятно под развалините на сградата.\"Да се създаде правителствена комисия специално с министъра на извънредните ситуации\", поиска Путин по време на оперативно съвещание на мястото на трагедията.По думите на президента за работата на комисията ще бъдат включени представители на всички необходими ведомства. В сегашното съвещание участваха министърът на извънредните ситуации Евгений Зиничев, здравният министър Вероника Скворцова и ръководителят на Челябинска област и Уралския федерален окръг.", "date": "2018.12.31", "title": "Владимир Путин отиде в Челябинск "}
{"url": "https://news.bg/crime/podpaliha-obmenno-byuro-v-bansko.html", "text": "Запалиха обменно бюро в Банско. Инцидентът е станал късно вечерта на 30 декември, неделя, съобщи Нова телевизия.Предполага се, че става дума за умишлен палеж. Неизвестни изсипали бензин и запалили обекта.Малко след полунощ обменното бюро, което е на централно място в Банско, избухва в пламъци. Огънят обхваща две от страните му.По време на пожара в близост до горящата сграда не е имало хора. За минути огнеборците от Банско потушили пламъците. Предполага се, че става дума за умишлен палеж с бензин. Обектът се охранява с видеокамери.Предстои оценка на щетите.", "date": "2018.12.31", "title": "Подпалиха обменно бюро в Банско"}
{"url": "https://news.bg/crime/izdirvat-25-godishen-v-presevnika-kray-selo-rozovo.html", "text": "Издирват 25-годишен мъж във водите на пресевника на розоварна край село Розово, съобщи bTV. Полицаи и водолази търсят младия мъж от казанлъшкото село Кънчево.Съпругата е сигнализирала полицията за изчезването му. По нейните думи снощи двамата били на дискотека, прибрали се с такси и между тях възникнал спор.Минути след като мъжът излязъл от семейното им жилище, съпругата чула шума на двигателя на леката им кола. Предположението е, че младият мъж е опитал да свали напрежението с шофиране. Дошъл е в района на Розово, защото са имали общи спомени с жената. Възможно е колата да е изскочила от пътя и така да е попаднала във водите на пресевника.Първият опит на водолазите за локализирането на автомобила се оказа неуспешен. Наложи се да бъде разширен периметърът на търсенето. Вероятно утре, 1 януари 2019 г., издирването ще продължи.", "date": "2018.12.31", "title": "Издирват 25-годишен в пресевника край село Розово"}
{"url": "https://news.bg/regions/api-magla-ima-na-prohoda-petrohan-snyag-v-smolyan.html", "text": "Ограничена видимост поради мъгла до 100 м има в района на прохода \"Петрохан\", съобщиха от АПИ. Температурите са в интервала от - 6° до + 11°. Времето над страната е предимно облачно, се казва в информацията за пътната обстановка.Слаб до умерен вятър духа областите: Търговище, Силистра, Варна, Добрич, и Кюстендил.Дъжд вали в района на Поморие и Айтоски проход, област Бургас. Сняг вали в района на Смолян.Пътните настилки са предимно сухи, на места мокри, по усойните и планински райони частично заледени, обработени и проходими при зимни условия.", "date": "2018.12.31", "title": "АПИ: Мъгла има на прохода Петрохан, сняг в Смолян"}
{"url": "https://news.bg/finance/mf-nevazstanoveniyat-dds-kam-30-noemvri-2018-g-e-61-3-mln-leva.html", "text": "Постъпленията от ДДС са в размер на 9 302,2 млн. лв. или 95,1 % от планираните. Размерът на невъзстановения ДДС към 30 ноември 2018 г. е 61,3 млн. лева, съобщиха от Министерството на финансите (МФ).По данни от месечните отчети на първостепенните разпоредители с бюджет салдото по Консолидираната фискална програма КФП на касова основа към месец ноември 2018 г. е положително в размер на 2 896,5 млн. лв. Това е 2,7 % от прогнозния БВП. Салдото се формира от излишък по националния бюджет в размер на 3 286,2 млн. лв. и дефицит по европейските средства в размер на 389,7 млн. лв., пишат от МФ.Постъпилите приходи и помощи по КФП към ноември 2018 г. са в размер на 35 809,6 млн. лв. или 93,7 % от годишните разчети. Съпоставени със същия период на предходната година, данъчните и неданъчните приходи нарастват с 3 448,3 млн. лв. (11,2 %), а постъпленията от помощи нарастват с 457,9 млн. лв. (36,8 %).Общата сума на данъчните постъпления, вкл. приходите от осигурителни вноски, възлиза на 29 273,2 млн. лв., което представлява 94,0 % от планираните за годината данъчни приходи. Съпоставено с данните към месец ноември 2017 г. данъчните постъпления нарастват номинално с 9,3 % (2 495,1 млн. лева).Приходите от преки данъци са в размер на 5 246,4 млн. лв. или 91,1 % от предвидените в разчетите за годината, като спрямо същия период на предходната година нарастват с 428,2 млн. лева (8,9 %).Приходите от косвени данъци са в размер на 14 397,0 млн. лв., което е 95,0 % от разчетите за годината. Съпоставено с данните към ноември 2017 г., постъпленията в групата нарастват с 989,5 млн. лв. (7,4 %).Приходите от акцизи възлизат на 4 844,9 млн. лв. (94,1 % от разчетените за годината). Постъпленията от мита са 212,5 млн. лв. или 111,8 % спрямо разчета за годината.Постъпленията от други данъци (включително имуществени данъци и др. данъци по Закона за корпоративно подоходно облагане (ЗКПО) са в размер на 1 043,9 млн. лв. или 95,1 % изпълнение на годишните разчети.Приходите от социални и здравноосигурителни вноски са 8 585,8 млн. лв., което представлява 94,0 % от разчетените за годината. Съпоставено със същия период на предходната година, приходите от осигурителни вноски нарастват номинално с 13,2 % (1 002,8 млн. лева).Неданъчните приходи са в размер на 4 833,5 млн. лв., което представлява 102,8 % спрямо годишните разчети.Приходите от помощи са в размер на 1 702,9 млн. лева.Разходите по КФП (включително вноската на Република България в бюджета на ЕС) към ноември 2018 г. възлизат на 32 913,1 млн. лв., което е 83,7 % от годишните разчети.За сравнение разходите за същия период на предходната година са в размер на 29 517,5 млн. лева. Номиналното нарастване се дължи както на по-високия размер на разходите по националния бюджет, така и на нарастването на разходите по сметките за средствата от Европейския съюз.Ръстът на разходите по националния бюджет се дължи основно на по-високия размер на здравноосигурителните и социалните плащания (базов ефект при разходите за пенсии от увеличението от юли 2017 г. и увеличението на две стъпки през 2017 г. на размера на минималната пенсия от юли и октомври, както и новото увеличение на пенсиите от юли 2018 г.), по-високите разходи за персонал основно поради увеличението на възнагражденията на педагогическия персонал в системата на средното образование и др., докато по сметките за средства от ЕС нарастват основно капиталовите разходи.Нелихвените разходи са в размер на 31 266,2 млн. лв., което представлява 83,9 % от годишните разчети. Текущите нелихвени разходи към ноември 2018 г. са в размер на 28 335,4 млн. лв., капиталовите разходи (вкл. нетния прираст на държавния резерв) възлизат на 2 880,6 млн. лева. Предоставените текущи и капиталови трансфери за чужбина са в размер на 50,2 млн. лева. Лихвените плащания са в размер на 652,7 млн. лв. или 90,4 % от планираните за 2018 година.Частта от вноската на Република България в бюджета на ЕС, изплатена към 30.11.2018 г. от централния бюджет, възлиза на 994,2 млн. лв., което е в изпълнение на действащото към момента законодателство в областта на собствените ресурси на ЕС - Решение на Съвета 2014/335/ЕС, Евратом относно системата на собствените ресурси на Европейския съюз, Регламент (ЕС, Евратом) № 608/2014 на Съвета от 26 май 2014 г. за определяне на мерки за прилагане на системата на собствените ресурси на ЕС и Регламент (EС, Евратом) № 609/2014 на Съвета от 26 май 2014 г. относно методите и процедурата за предоставяне на традиционните собствени ресурси, собствените ресурси на база ДДС и на база БНД и относно мерките за удовлетворяване на потребностите от парични средства, изменен с Регламент (EС, Евратом) 2016/804 на Съвета от 17 май 2016 година.Размерът на фискалния резерв към 30 ноември 2018 г. е 11,3 млрд. лв., в т.ч. 11,0 млрд. лв. депозити на фискалния резерв в БНБ и банки и 0,3 млрд. лв. вземания от фондовете на Европейския съюз за сертифицирани разходи, аванси и други.Данните за изпълнението на консолидираната фискална програма към 30 ноември 2018 г. са публикувани на интернет страницата на Министерството на финансите, в категория \"Статистика\" Освен статистическите данни е публикуван и Информационен бюлетин за изпълнението на държавния бюджет и основните показатели на консолидираната фискална програма.", "date": "2018.12.31", "title": "МФ: Невъзстановеният ДДС към 30 ноември 2018 г. е 61,3 млн. лева"}
{"url": "https://news.bg/disasters/frantsiya-se-gotvi-za-nova-godina-i-protesti-na-zhaltite-zhiletki.html", "text": "Френският министър на вътрешните работи Кристоф Кастанер заяви, че членовете на движението \"жълти жилетки\" искат да създадат безредици и сблъсъци със служители на полицията в навечерието на Нова година.Вътрешният министър припомни, че в навечерието на Нова година на парижкия булевард \"Шанз-Елизе\" се очакват около 300 хиляди души. Те ще дойдат на шоуто на Триумфалната арка, за да отпразнуват настъпването на новата 2019 година.Полицейското управление в Париж съобщи, че 12 хиляди полицаи и жандармеристи ще поддържат реда във френската столица в навечерието на Нова година.На обществения празник категорично се забранява носенето на пиратки и всякакви предмети, които могат да се използват като оръжие.В цяла Франция са мобилизирани 148 000 служители на реда. Особено внимание се отделя на градовете, където предишните седмици имаше бурни манифестации на \"жълтите жилетки\" - сред които и Марсилия, Тулуза, Бордо.Близо 148 000 служители на реда ще охраняват празненствата за 2019 година във Франция.", "date": "2018.12.31", "title": "Франция се готви за Нова година и протести на жълтите жилетки"}
{"url": "https://news.bg/disasters/sedem-sa-veche-zhertvite-pri-vzriva-v-chelyabinsk.html", "text": "Откриха телата на още трима загинали при взрива от газ в Магнитогорск, съобщи ТАСС.Министърът на извънредните ситуации на Русия Евгений Зиничев заяви, че са видели телата на още трима загинали, но към момента не могат да ги достигнат заради риск от разрушения.Възможно е спасителните дейности да отнемат две денонощия. Има риск и за спасителите, допълни Зиничев.Припомняме, при взрив в жилищен блок в област Челябинск, град Магнитогорск, първоначално бяха открити четирима загинали и около 40 души бяха в неизвестност.Руският президент Владимир Путин отиде на мястото на трагедията.", "date": "2018.12.31", "title": "Седем са вече жертвите при взрива в Челябинск"}
{"url": "https://news.bg/disasters/razrastva-se-tragediyata-v-magnitogorsk.html", "text": "Разраства се трагедията в Магнитогорск. Спасителните операции продължават въпреки сибирския студ и снега, съобщи ТАСС.Спасители са открити под руините на срутилия се жилищен блок телата на още трима загинали, потвърди министърът на извънредните ситуации Евгений Зиничев.Експерти преценяват как те могат да бъдат извадени, защото има риск от срутване.1 януари и 2 януари са обявени за дни на траур в града. Руските медии отбелязват, че Владимир Путин няма да променя обръщението си за Нова година заради трагедията в Магнитогорск.По нареждане на президента премиерът Дмитрий Медведев създаде нарочна комисия за разследване на трагедията.Експертите трябва да излязат с доклад. Властите предупреждават, че броят на жертвите може да се увеличи.Възможно е спасителните дейности да отнемат две денонощия. Има риск и за спасителите, допълни Зиничев.Припомняме, че при взрив в жилищен блок в област Челябинск, град Магнитогорск, първоначално бяха открити четирима загинали и около 40 души бяха в неизвестност.Очевидци съобщават, че взривът е бил усетен като земетресение. Изключен са били токът и газът.Руският президент Владимир Путин отиде на мястото на трагедията. ", "date": "2018.12.31", "title": "Разраства се трагедията в Магнитогорск"}
{"url": "https://news.bg/economics/mf-39-644-3-mln-lv-sa-ochakvanite-prihodi-po-kfp-za-2018-g.html", "text": "Очаква се приходите и помощите по Консолидираната фискална програма (КФП) за 2018 г. да бъдат в размер на 39 644,3 млн. лв. Това е 103,7 % спрямо годишния разчет, като спрямо 2017 г. се отбелязва ръст от 4 327,6 млн. лева, съобщиха от Министерството на финансите.На база на предварителни данни и оценки се очаква салдото по консолидираната фискална програма (КФП) на касова основа за 2018 г. да бъде положително в размер на 163,5 млн. лв. или 0,2 % от прогнозния БВП.Според информацията на КФН за трета поредна година се отчита излишък по консолидираната фискална програма, което осигурява гъвкавост при управлението на държавния дълг и поддържане на фискални буфери. България затвърждава позицията си сред държавите-членки на ЕС с най-ниско съотношение на дълга на сектор \"Държавно управление\" към БВП, като в средносрочен план се предвижда този показател да продължи да намалява през целия програмен хоризонт до 2021 г.Спрямо заложената цел с разчетите към ЗДБРБ за 2018 г. бюджетното салдо по КФП отчита номинално подобрение с близо 1,3 млрд. лева. Силното фискално представяне на България намери отражение и в годишните доклади на международните рейтингови агенции, като анализаторите посочват, че постигнатата финансова стабилност, ниският държавен дълг и присъединяването към валутния механизъм II (ERM II) ще засилят допълнително доверието към страната ни и са фактор за бъдещо повишение на рейтинга.Приходите и помощите по КФП за 2018 г. се очаква да бъдат в размер на 39 644,3 млн. лв. (103,7 % спрямо годишния разчет), като спрямо 2017 г. се отбелязва ръст от 4 327,6 млн. лева. Ръстът спрямо предходната година се дължи основно на по-високите данъчни и неданъчни приходи, които нарастват с 3 748,8 млн. лв. (11,1 %). Увеличение в размер на 578,8 млн. лв. се отчита и при постъпленията от помощи.Разходите по консолидираната фискална програма (вкл. вноската на Република България в бюджета на ЕС) за 2018 г. са в размер на 39 480,8 млн. лв., което е 100,4 % спрямо годишния разчет. Номиналното нарастване на разходите спрямо предходната година се дължи както на по-високия размер на разходите по националния бюджет, така и на нарастването на разходите по сметките за средства от Европейския съюз.Ръстът на разходите по националния бюджет се дължи основно на по-високия размер на здравноосигурителните и социалните плащания (базов ефект при разходите за пенсии от увеличението от юли 2017 г. и увеличението на две стъпки през 2017 г. на размера на минималната пенсия от юли и октомври, както и новото увеличение на пенсиите от юли 2018 г.).Ръстът идва и от по-високите разходи за персонал основно поради увеличението на възнагражденията на педагогическия персонал в системата на средното образование и др., докато по сметките за средства от ЕС нарастват основно капиталовите разходи.Частта от вноската на Република България в бюджета на ЕС, изплатена към 31.12.2018 г. от централния бюджет, възлиза на 1 083,4 млн. лв. Това е в изпълнение на действащото към момента законодателство в областта на собствените ресурси на ЕС.", "date": "2018.12.31", "title": "МФ: 39 644,3 млн. лв. са очакваните приходи по КФП за 2018 г."}
{"url": "https://news.bg/int-politics/brekzit-vse-poveche-britantsi-iskat-da-sa-irlandtsi.html", "text": "Близо 6 млн. британци могат да си извадят втори паспорт от Ирландия. Така те ще могат да пътуват свободно в ЕС, разкрива в. \"Гардиън\".Интересът към ирландските паспорти се е засилил след проведения референдум на Острова за излизане от Европейския съюз.Експерти посочват, че близо 6 млн. британци имат ирландски корени. Това им дава право да си извадят втори - европейски паспорт.През 2018 г. близо 100 000 британци са поискали ирландски паспорт, през 2017 г. те са били 81 000. През 2015 г., когато се проведе допитването за Брекзит, броят на британците с искане за европейски паспорт е бил едва 45 000.", "date": "2018.12.31", "title": "Брекзит: Все повече британци искат да са ирландци"}
{"url": "https://news.bg/world/aziya-posreshtna-2019-godina.html", "text": "Австралия посрещна 2019 година. Сидни беше окъпан във фойерверки, съобщи АП.Център на празненствата беше пристанището на града.Австралия е една от малкото страни в Азия, които посрещат с пищни празненства новата година. В Нова Зеландия също имаше празненства за нова година. Център на събитието беше Оукланд.Банконг и Тайланд също посрещнаха 2019 година. Останалите страни от региона или почитат настъпването на лунната нова година, или празнуват скромно заради религиозни съображения. Ислямът забранява празнуването на нова година.", "date": "2018.12.31", "title": "Азия посрещна 2019 година"}
{"url": "https://news.bg/regions/pozhar-gorya-v-hizha-orlovets.html", "text": "Пожар е възникнал в хижа \"Орловец\" край карнобатското село Соколово. Това съобщиха от пресцентъра на полицията в Бургас. Пожарът е възникнал около 20.10 часа тази вечер. Огънят е тръгнал от покрива на хижата. Към мястото на инцидента се отправили полицейски патрулки и екипи на пожарната.В триетажната хижа открили само двама души - по първоначални данни, хижарят и брат му, които се опитвали безуспешно с подръчни средства да потушат огъня.Към момента гасенето на пожара продължава. Няма пострадали хора. Хижарят заявил, че запалил парното и впоследствие установил пламъци на покрива - вероятно от непочистен комин.", "date": "2018.12.31", "title": "Пожар горя в хижа \"Орловец\""}
{"url": "https://news.bg/int-politics/irak-likvidira-30-glavatari-na-daesh-v-siriya.html", "text": "Иракските военновъздушни сили са ликвидирали 30 висши командири на терористичната групировка ДАЕШ (\"Ислямска държава\") в източната сирийска провинция Дейр ез Зор, съобщават руски медии.Въздушният удар идва, след като вчера беше съобщено, че сирийският президент Башар ал Асад е предоставил на иракските самолети разрешение за извършване на удари срещу ДАЕШ в страната.\"Днес иракски самолети F-16 извършиха болезнен и мощен въздушен удар  по Ал Сусах на сирийска територия. Целта е напълно унищожена - двуетажна къща, използвана като убежище за терористи и място за срещи\", уточниха в изявление от иракските военновъздушни сили, подчертавайки, че \"30 висши командири на ДАЕШ\" са провеждали среща в сградата по това време.По-рано този месец иракски самолети удариха среща на терористи от ДАЕШ в района, твърдейки, че са ликвидирали 44 ислямистки екстремисти.Село Ал Сусах се намира близо до източния сирийски град Хаджин, който доскоро беше една от последните крепости на джихадистите в Сирия. Подкрепяните от САЩ Сирийски демократични сили (СДС) също се сражават с ДАЕШ в района.Ударът срещу терористите идва в контекста на изтеглянето на САЩ от Сирия, след като американският президент Доналд Тръмп обяви на 19 декември, че американските войски са постигнали целта си да победят ДАЕШ в близкоизточната страна.", "date": "2018.12.31", "title": "Ирак ликвидира 30 главатари на ДАЕШ в Сирия"}
{"url": "https://news.bg/health/mz-aktualizirame-registara-na-razhdaniyata-dannite-ne-sa-verni.html", "text": "Здравното министерство обновява Информационната система за ражданията (Регистъра на ражданията в България), информираха от МЗ.Според информацията от ведомството на Кирил Ананиев в Регистъра на ражданията във Видин от началото на годината до сега пишело, че са родени 75 деца, а по официални данни от двете болници новородените към 31 декември 2018 г. били 330, уверяват от МЗ.Подчинените на Ананиев са категорични, че Регистърът за ражданията не бил актуален, защото били установени и отстранени няколко срива в системата. С отмяната на Медицинския стандарт \"Акушерство и гинекология\" отпадна задължението на лечебните заведения в тридневен срок да подават централизирано информация за осъществените раждания и параметрите, свързани с тях, оправдават се от МЗ.Министерството на здравеопазването осъществява Проект \"Доизграждане на Национална здравно-информационна система (НЗИС) - етап 1 и етап 2\". Част от тази система е предвидено разработването и внедряването/ надграждането и интеграцията на минимум 30 електронни регистъра от Сектор \"Здравеопазване\".Един от тях е и регистърът на ражданията. В момента текат обществените поръчки за изграждането на НЗИС, информират от МЗ.С изграждането на НЗИС ще се положи основата на електронното здравеопазване - ще бъде осъществена свързаност между множеството разработени и функциониращи в момента системи в областта на здравеопазването.Това ще позволи обмена и контрола на информацията в реално време. Единната система ще включва електронен запис, електронна рецепта, електронно направление, както и регистрите. Чрез интеграцията ще се постигне подобряване на организацията, контрола, планирането и прогнозирането на дейностите в системата на здравеопазването.", "date": "2018.12.31", "title": "МЗ: Актуализираме Регистъра на ражданията, данните не са верни"}
{"url": "https://news.bg/politics/analizator-gerb-e-sistemata-ludo-nenavizhdana-ot-90-ot-balgarite.html", "text": "През 2018 г. се стигна до яснота, а именно, че управляващата партия ГЕРБ вече се е превърнала в символ на системата в България. Това коментира анализаторът Валентин Вацев пред БНР\"ГЕРБ е системата и тази система е лудо ненавиждана от повече от 90% от българите. Тоест, това е системата на малцинството, която няма нито общ език, нито общи морални устои с българското общество и предизвиква тотална ненавист\", изтъкна той.Според Вацев изборните успехи на ГЕРБ се дължат на технологията на изборите. \"Бойко Борисов е квинтесенцията на тъмната сянка на българина, а тя преобладава в момента.. Той е исторически естествен и органичен. Не може обкръжението на Тодор Живков да му организира преврат... Ако няколко души около предишния български авторитарен вожд Живков му направят преврат и след това започнат да си играят на политика по най-инфантилен начин, градейки системи по метода на Менделеев, който рисуваше квадратчета и вътре слагаше разни реалности, накрая не може да не дойде на власт охраната. Тук има дълбока историческа правда! В разпадащата се Римска империя накрая охраната е дошла на власт и е търгувала с поста на императора. Борисов идва със закономерност. Друг е въпросът накъде ни води тази закономерност\", изтъкна той.Когато една партия е в криза, би трябвало опозицията ѝ да расте, но у нас опозицията е в същата криза.\"Ако приемем, че партията на Корнелия Нинова е опозиция, тя е в точно същата криза, точно същата деморализация, дезорганизация и дезидеализация. Ето една точка, по която Борисов може да бъде спокоен - историята ще го измете, но ще го измете заедно с Корнелия Нинова\", настоя Вацев.Според него България предстои да изобрети нова система, в която да живее пълноценно и достойно, тъй като досегашната система е колабирала.\"Сега вече можем да кажем истината за 1989 година, все пак са минали 30 години. Можем да кажем, че това беше революция на високата държавно-партийна номенклатура, която имаше една-единствена цел - да прехвърли ресурсите, привилегиите, имотите, правата, позициите, статусите върху своите деца\", коментира той. ", "date": "2018.12.31", "title": "Анализатор: ГЕРБ е системата, лудо ненавиждана от 90% от българите"}
{"url": "https://news.bg/int-politics/demokrat-se-pritseli-v-beliya-dom.html", "text": "Сенаторът Елизабет Уорън от Демократическата партия на САЩ обяви, че ще се кандидатира за президент на изборите през 2020 година, предаде АП.Тя заяви, че вече е сформирала щаб, който да я подготви за участие в предизборната кампания.Уорън публикува видео, в което излага визията си за начина, по който не само богатите, но и всички американци могат да използват възможностите, предлагани от страната.\"Това е Америка, за която се боря\", каза Елизабет Уорън.Надпреварата за номинация от демократите за 2020 г. все още няма фаворит, защото партията няма лидер.69-годишната Елизабет Уорън е сред най-известните демократи. Тя е остър критик на големите банки и нерегулирания капитализъм.Двама потенциални кандидати, които са се кандидатирали преди - бившият вицепрезидент Джоузеф Байдън и сенаторът Бърни Сандърс, гледат към изборите през 2020 и се очаква да разкрият плановете си тази зима.", "date": "2018.12.31", "title": "Демократ се прицели в Белия дом"}
{"url": "https://news.bg/disasters/bombena-zaplaha-za-letishte-shiphol.html", "text": "Бомбена заплаха затвори за кратко зала за заминаване на холандското летище \"Схипхол\". Инцидентът на станал в зала 3 в сектора за заминаващи пътници.Мъж е започнал да крещи, че има бомба. Това е принудило полицията да отцепи района и да изведе пътниците.Малко по-късно пристигнали части на холандската морска полиция. Те са обезвредили нападателят, който е размахвал нож.Залата е била проверена и бомба не била открита. След това зала 3 била отворена за посетители.Не се разкриват мотиви за инцидента. ", "date": "2018.12.31", "title": "Бомбена заплаха за летище \"Схипхол\""}
{"url": "https://news.bg/regions/zakupeni-sa-13-000-elektronni-vinetki-za-1-3-mln-lv-ot-17-dekemvri.html", "text": "13 000 електронни винетки за 1,3 млн. лева са купени от началото на продажбата на е-винетки на 17 декември 2018 г., съобщиха от АПИ. Цените на всички видове винетки остават непроменени и през 2019 г.Електронните винетки се въвеждат от 1 януари 2019 г. в България. Те са за ползване на платената пътна мрежа. За камионите над 3,5 тона е-винетките ще са валидни до 15 август 2019 г. включително. От 16 август 2019 г. за тях се въвежда тол като съвременен начин за събиране на такси.С влизане в сила на е-винетката отпада необходимостта да се залепва хартиен стикер на предното стъкло на пътното превозно средство. При проверка от контролните органи на пътя, шофьорите не са задължени да представят документ, удостоверяващ купена e-винетка.Всички хартиени винетни стикери, купени през 2018 г. и които изтичат след 1 януари 2019 г., запазват своята валидност. Шофьорите трябва да ги запазят, залепени на предното стъкло на автомобила до датата, на която изтичат.Възможност за конвертиране на хартиени към електронни винетки дава сайтът www.bgtoll.bg. Операцията не е задължителна, препоръчителна, информират от Пътната агенция. До момента са конвертирани 47 000 хартиени винетки.Електронна винетка може да се купи чрез сайта www.bgtoll.bg, мобилно приложение и терминалите за самотаксуване в ГКПП и търговските обекти. Запазва се и традиционният начин за продажба - в брой в търговски обекти и в областните пътни управления на Агенция \"Пътна инфраструктура\".При покупка чрез www.bgtoll.bg и на терминалите може да се плаща с кредитна и дебитна карта възможен е и банков трансфер. Ако шофьорите изберат последната възможност, трябва да предвидят 1-2 дни, които са необходими, за да се отрази плащането в системата, както е при всички банкови плащания.При покупка на винетка трябва първо да се избере какъв продукт ще се ползва - уикенд, седмична, месечна, тримесечна или годишна винетка за леките автомобили и дневна, седмична и месечна за тежкотоварните.За улеснение в сайта и в мобилното приложение автоматично е посочена българска националност на регистрационния номер. Чужденците, които трябва да купят електронна винетка, ще могат да го направят на още седем езика - английски , немски, руски, турски, гръцки, сръбски и румънски.След избор на държавата, в която е регистриран автомобилът, за който се купува е-винетка, се въвежда регистрационният му номер. Графичният вид на символите от регистрационния номер трябва да отговаря на графичното изписване на буквите в номера, независимо дали се използва клавиатура на кирилица или на латиница. При изписването на номера се въвеждат само букви и цифри. В случай, че регистрационният номер съдържа тире, точка или интервал, те не се въвеждат. Буквените символи от регистрационния номер се изписват с главни букви.След това се избира период на валидност на винетката. Системата автоматично изчислява коя е крайната дата за валидността й. Всички шофьори трябва да изберат категорията на автомобила си и да внимават за правилното вписване на регистрационния номер. Системата позволява е-винетката да бъде активирана с дата най-късно 30 дни след момента на купуването ѝ.Ако шофьорът желае, може да посочи електронна поща, на която да получи обратна разписка за закупената винетка. Не е нужно да тя да се разпечатва, нито да се носи в автомобила си, нито да се представя на контролните органи. След получаване на идентификационен номер на транзакцията за купена е-винетка, може да се изтегли файла с разписка или да се въведе електронен адрес, на който да я получи, и след това да се приключи процедурата по покупката.От агенцията уверяват, че до 5 минути след купуване на винетката, тази информация ще бъде въведена в системата и всеки сам ще може да провери дали тя е валидна чрез специалния бутон \"Проверка на е-винетка\".При сгрешена транзакция на е-винетката в съответните областни пътни управления трябва да бъде подадена писмена молба в свободен текст. Ако шофьорът има разпечатана разписка за покупката, това би помогнало много за бързото разясняване на случая.Системата за купуване на електронни винетки позволява с помощта на един банков превод юридическите лица да купуват до 100 електронни винетки, при това такива, които са с различен срок на действие и за различни категории превозни средства. Целта е максимално улеснение на фирмите с голям автопарк.Хората с увреждания от 2 януари могат да подадат заявление-декларация за получаване на безплатна електронна винетка лично в дирекция \"Социално подпомагане\" по настоящ адрес, с писмо чрез лицензиран пощенски оператор или по електронен път съгласно Закона за електронния документ и електронните удостоверителни услуги.Дирекциите \"Социално подпомагане\" обработват и одобряват документите в 7-дневен срок от подаването им. От администрацията уверяват, че до края на работния ден, следващ деня на получаване на дневната заявка, Агенция \"Пътна инфраструктура\" ще издава безплатна годишна електронна винетка със срок на валидност една година. Няма да е необходимо хората с увреждания да ходят втори път до дирекциите \"Социално подпомагане\".Специализираните мобилни екипи на Националното тол управление първо ще проверяват дали шофьорът има валиден хартиен винетен стикер на предното стъкло на автомобила. Ако такъв липсва, ще се прави проверка в системата за валидна електронна винетка.Ако няма валидна електронна винетка, тогава на нарушителя ще му бъде предложено да заплати компенсаторна - така ще може да довърши спокойно пътуването си в рамките на деня и ще му бъде спестено налагане на акт за установяване на административно нарушение.\"Компенсаторната такса може да бъде платена на място само с дебитна или кредитна карта и е съответно: 70 лева за лек автомобил до 3,5 тона; 125 лева за тежкотоварен камион от 3,5 до 12 тона; и 175 лева за тировете над 12 тона. При заплащане на компенсаторна такса на водача се издава документ, с който да удостовери плащането при последваща проверка на пътя\", пишат от АПИ.Компенсаторната такса може да бъде платена и по банков път, както и в пунктовете за продажба - в брой или чрез картово разплащане. На граничните пунктове ще има и гишета за плащане в брой, отчитайки че автомобилът не може да напусне страната в противен случай. При проверка от служителите на МВР няма да може да бъде плащана компенсаторна такса на място.След заплащане на компенсаторна такса пътуването ще може да продължи без купена винетка, но до края на астрономическия ден. На следващия ден липсата й отново ще се смята за нарушение.Ако водачът откаже да плати на място компенсаторна такса и оспори нарушението, му се съставя акт за установяване на административно нарушение. За да продължи пътя си той трябва да плати стойността на най-евтината винетка за съответната категория автомобили - уикенд винетка за 10 лева за леките коли и седмична винетка за тежкотоварните автомобили. Плащането отново е само с дебитна или кредитна картаАко шофьорът не плати компенсаторната такса в 14-дневен срок, влиза в сила наказателно постановление. За леките коли цената на наказанието е 300 лева, а за камионите над 3,5 тона глобата е 1800 лв.", "date": "2018.12.31", "title": "Закупени са 13 000 електронни винетки за 1,3 млн. лв. от 17 декември"}
{"url": "https://news.bg/world/chetirima-zaginali-i-35-izcheznali-pri-srutvane-na-zhilishten-blok-v-rusiya.html", "text": "Най-малко четирима души са загинали при срутване на един от входовете на 10-етажен жилищен блок в Русия, предаде \"Ройтерс\", уточнявайки, че други петима са ранени, сред които и дете. 35 души са обявени за изчезнали. Досега са били успешно евакуирани 16 души.  Инцидентът е станал в град Магнитогорск, Челябинска област, където температурите са по-ниски от минус 15 градуса. Градът се намира на около 1700 км източно от Москва.Около 120 души са регистрирани, че живеят в целия жилищен блок, от който е рухнал един от входовете. Общо 48 апартамента са напълно разрушени или има щети в тях и са негодни за живеене.От Министерството на извънредните ситуации са съобщили в изявление, че причината за срутването е взрив на газ. Това беше потвърдено и от Федералната служба за сигурност (ФСБ).Инцидентът е станал около 6 часа сутринта местно време (3 часа българско).   Около 200 спасители работят на мястото. ", "date": "2018.12.31", "title": "Четирима загинали и 35 изчезнали при срутване на жилищен блок в Русия "}
{"url": "https://news.bg/world/karlos-gon-ostava-v-aresta-do-11-yanuari.html", "text": "Бившият председател на Nissan Карлос Гон остава в ареста до 11 януари. Японски съд взе решение за удължаване на мярката с 10 дни, предаде \"Ройтерс\".Гон трябваше да излезе от ареста след 1 януари.Агенцията уточнява, че източник от съда не е бил открит за коментар. Припомняме, че за финансови злоупотреби и недостатъчно отчитане на заплатата му за период от пет години.Прокурорите са обвинили и компанията във връзка с делото. Гон бе арестуван първоначално през ноември. Адвокатите му твърдят, че обвиненията са невалидни, защото не се отнасят до неговата заплата, а до бъдещи плащания, които се очаква да получи след пенсиониране. От Nissan коментират, че ситуацията е \"изключително сериозна\".Nissan и Mitsubishi освободиха Гон от председателското място след ареста, но Renault не го направи, заявявайки, че той ще остане председател и изпълнителен директор, но назначава временно зам.-изпълнителен директор, който да поеме управлението на фирмата.Източници, близки до Гон твърдят, че обвиненията са \"клинично планирана работа с брадви\" и са насочени към възстановяване на баланса на властта в автомобилния съюз.Самият Гон отрича обвиненията. ", "date": "2018.12.31", "title": "Карлос Гон остава в ареста до 11 януари "}
{"url": "https://news.bg/bulgaria/6-vazmozhni-komunikatsionni-krizi-prez-2019-g.html", "text": "В края на 2018 година от Центъра за анализ и кризисни комуникации ни предупреждават за 6 ситуации с възможност за възникване на комуникационни кризи през годината, която ни очаква.Евроизбори 2019 г. Яростното противопоставяне на Конвенцията за защита от домашно насилие, на Пакта на ООН за миграцията, както и на много европейски политики, поставя на изпитание много от партиите. А и ще видим как коалиция от анти-европейски партии, с пропаганда за излизане от ЕС, ще се кандидатира за работа и заплата в Брюксел. Дали у нас този феномен ще намери проявление и поле за изява (отново)?Местни избори 2019 г. Много от общините са изправени пред сериозни проблеми. Вътрешната миграция създава неравномерно разпределение на човешкия фактор, което ще доведе до различни проблеми. Но и до първите битки в големите градове за спечелването на умовете и сърцата на хората. И от друга страна - до първите разочарования във феодални общини, в които изборът сякаш е предрешен. Комуникацията ще бъде изключително важна.Брекзит Все още няма официална позиция на българското правителство какво ще се случи с хората, които работят или учат там. Както и с бизнес отношенията с инвеститорите. Краят на март 2019 г. наближава бързо. А по отношение на \"Даунинг Стрийт\" 10, планирането на процеса, нуждата от Брекзит и комуникацията на договореното и периода след \"Брекзит\", ще ни донесе дълги месеци на неясни послания.Софийският университет (СУ) През 2018 г. се чуха за много проблеми по различни факултети, учебен процес, настанителни процедури. Имиджът на най-стария университет започва да се руши с все по-нарастващи темпове. Ако не се вземат мерки, както управленски, така и комуникационни, кризата е много близо. И влизането с тройки или само с матура ще е само върхът на айсберга на проблемите в СУ и във висшето образование у нас.Комисия за защита на конкуренцията (КЗК) Комисията трябва да каже какво става с Енергийната борса, дали е спазена свободната конкуренция и защо цените на свободно търгувания ток скачат в пъти. Иначе каскадното повишаване на цените може да доведе до нови протести. И то преди изборите. Нормална комуникация липсва от страна на този важен регулаторен орган. А само преди дни ЕК наложи огромна глоба на България за господстващо положение и недопускане на конкуренция в използването на газопреносната мрежа.Инвестициите в страната Инвестициите са гореща тема, по която управляващи, опозиция и бизнес организации не говорят на един и същ език. В този контекст развитието по сделката с ЧЕЗ, въпросът за бъдещето на енергийния комплекс \"Марица-изток\", както и привличането на нови и задържането на настоящи инвеститори ще бъде както комуникационно, така и стратегическо препятствие пред управляващите.Бонус, седма възможна ситуацияЗа съжаление трябва да споменем и глобалната криза с процеса на миграция. От години виждаме, че няма последователна обща европейска позиция по темата. Нерешителността на европейските бюрократи, ловката пропаганда на Путин и липсата на адекватна комуникация само изнервят масовата публика. Затова от Великобритания (дано да не е само Британия от април нататък) до Турция изборите се печелят от популисти, които обещават лесни решения. И хората, търсещи спокойствие, се поддават.Според Центъра на тях трябва да бъде обърнато специално внимание особено от страна на институциите, заради чийто действия и бездействия изминалата 2018 година беше изпъстрена и изпълнена със скандали, гафове, а това означава и кризи.Анализът показва, че част от политиците и управляващите не са си взели бележка от ситуациите до момента. Затова и вероятно ни очакват много предизвикателства, заявяват от Център за анализ и кризисни ситуации.В комуникационен план те не пропускат и предупреждението за фалшивите новини, пропагандата в социалните мрежи и липсата на доверие от страна на гражданите към институциите.Центърът за анализ и кризисни комуникации прави и кратък обзор на 6-те най-сериозни комуникационни кризи на изминалата година:Българска агенция по безопасност на храните (БАБХ) и неумелите им комуникации по време на ограничаване на чумата по животните в Странджа. Видяхме как липсата на общуване от страна на институция ражда наистина големи безумия и всява паника. Нагледно и болезнено доказателство за старата максима, че липсата на комуникация също е комуникация. И как липсата на комуникация може да съсипе и най-доброто управленско решение.Комуникацията около Истанбулската конвенция. Бягството на управляващите от комуникация доведе до изкривяване на разговора по темата. А над 30 жени загубиха живота си заради партньорите си само тази година. Председателят на Народното събрание г-жа Караянчева започна плах разговор по темата с десет месеца закъснение. Дано процесът продължи.Отношението на бившия вицепремиер Валери Симеонов към майките, децата, болните, хората с увреждания и т.н. Центърът излезе със становище по този въпрос. Подобни изяви нямат място в цивилизования свят.Комисията за финансов надзор (КФН). Два гафа за годината. Недостатъчна комуникация на проблема със ЗК Олимпик. И изцяло сгрешената комуникация на Бонус-малус системата.Ремонтите на ул. \"Граф Игнатиев\". И по тази тема Центърът излезе със специално становище. Високомерното отношение и отказ от човешка комуникация по въпроси, свързани с изразходване на публични средства, е недопустимо.Търговският регистър. Един месец бизнесът беше блокиран, а липсваше адекватна комуникация. \"Шефката е в почивка и никой не казва какво става\" би трябвало да остане при Априлския пленум като комуникационен похват.2018 година беше изпълнена с кризи и липса на адекватни комуникации, пишат доц. д-р Александър Христов, Любомир Аламанов и Даниел Киряков.На прага на новата година, ако не си извадим изводи от предишните кризи, няма да знаем как да реагираме при следващите.", "date": "2018.12.31", "title": "6 възможни комуникационни кризи през 2019 г."}
{"url": "https://news.bg/society/horata-v-planinite-da-izteglyat-predvaritelno-prilozhenieto-za-lokalizatsiya.html", "text": "Времето в планините през следващите няколко дни няма да е много спокойно, очаква се да е предимно облачно с умерен до силен вятър по билата и слаби снеговалежи. Това предупреди Тервел Тотев от Планинската спасителна служба (ПСС) пред БНР.Той прогнозира, че планините, както е обичайно за новогодишните празници, ще са пълни с хора в следващите няколко дни. Тотев припомни на тези празнуващи да се осведомяват за прогнозата за времето, за сложността на планирания преход, да са екипирани добре с дрехи и придвижване в снежни условия в планина.\"Задължително е човек да носи зареден телефон със себе си. Най-добре е смартфон, с който можете да се локализирате и да извадите координатите си, дори когато няма интернет покритие на мобилните оператори\", каза той.Тервел Тотев предупреди туристите в планините да изтеглят предварително безплатното приложение за локализация на ПСС, а не както често се случва постфактум, когато им трябва.\"Изключително важно за нас е човек да може да ни прати координатите. Това ни улеснява работата и съкращава времето, за което човек може да бъде намерен или упътен\", каза той.\"Това може да спаси човешки живот. Хората държат спасението си в собствените си ръце\", каза Тервел Тотев.При нужда хората в планината може да звънят на единния европейски номер 112, на 1470 за всички мобилни оператори, 029632000 - централен денонощен пост на Планинската спасителна служба, за справки или съвети - 1471 на всички мобилни оператори.За спешна помощ се препоръчва 112, каза Тотев, и посочи, че номерът, който препоръчва за консултации и съвети е 029632000.", "date": "2018.12.31", "title": "Хората в планините да изтеглят предварително приложението за локализация"}
{"url": "https://news.bg/bulgaria/2018-g-za-balgariya-prez-20-sabitiya.html", "text": " Мораториумът върху новите лекарстваОще в самото си начало 2018 г. започна ударно след скандал прехвърлен от предишната. В началото на годината партиите си стиснаха ръцете и мораториумът върху новите лекарства падна. След наложено вето от страна на президента, разменени обвинения между Бойко Борисов, Цветан Цветанов и Румен Радев, в крайна сметка парламентът отмени мораториума върху иновативните лекарства.ЕвропредседателствоНяма как първото председателство на Съвета на ЕС от страна на България да не е едно от главните събития, които бележат 2018 година. За шест месеца и поредица от срещи и събития може би ключовото остава срещата в София, посветена на Западните Балкани. Правителството успя на събере в столицата ни европейските и балканските лидери и да си говорят за свързаност и перспективите на Западните Балкани. Амбицията на Българското председателство бе да постигне ясен план за действие с конкретни стъпки за всяка от държавите. До каква степен тази усилия са успешни, ще видим в следващите години, но последвалото Австрийско председателство пое темата и като свой приоритет.Освен Западните Балкани бе обсъдена и общата визия за газова свързаност и енергийната диверсификация, а на срещата във Варна ЕС и Турция разговаряха за ограничаване на потока от мигранти.И в средата на годината, и в края й управляващи и опозиция отчетоха успех в Европредседателството, всеки за себе си. А в последните дни преди новата 2019 закрихме и министерския пост на Лиляна Павлова.Протестите за заплатиГодината 2018 освен с европредседателство започна и с полицейски протести за заплати. МВР получи по-високи заплати, протестираха и надзирателите, а заплатите им бяха уеднаквени. През годината имаше и много други такива протести - и протестираха и музикантите от Националното радио, които няколко пъти изнасяха безплатни концерти, директно на улицата.Едва когато обаче стигнаха до жълтите павета под прозорците на Министерски съвет, премиерът Борисов откри за себе си, че такива оркестри изобщо има.\"Не може всеки, който иска пари, да идва под прозорците на правителството\", обясни тогава премиерът.Рестарт на АЕЦ \"Белене\"След като по време на първия кабинет \"Борисов\" през 2012 година бе наложен мораториум върху строителството на АЕЦ \"Белене\" третият кабинет \"Борисов\" го размрази и отново го сложи на масата - на 7 юни 2018 г. Темата за проекта АЕЦ \"Белене\" стана отново актуална, след като от Българска академия на науките изготвиха по поръчка на БЕХ доклад за изготвяне на Национална стратегия в областта на енергетиката. Десетките предложени възможности от БАН обаче не намалиха споровете за целесъобразността на изграждането на нова ядрена централа. На 31 октомври пък изтече срокът за процедура за избор на инвеститор за АЕЦ \"Белене\". Към момента търсим китайски инвеститори, търсим и френски инвеститори, предложихме и на балканските съседи да участват, Русия предложи да участва, но още чакаме.Покупката на ЧЕЗБългарски гражданин опита да купи ЧЕЗ - Гинка Върбакова, което пък предизвика огромен вътрешнополитически скандал включително и с една подадена, но неприета оставка - тази на енергийния министър Теменужка Петкова. Опозицията в лицето на БСП поиска пълна проверка на сделката, спирането й и държавата да се намеси и да изкупи отново енергоразпределителното дружество. Макар и първоначално дадена заявка за интерес от страна на правителството не бяха предприети стъпки, а по-късно и окончателно се отказа. Скандалът обаче прехвърли границата и премина и в Чехия.На 30 ноември изтече крайният срок за закупуване на електроразпределителната компания ЧЕЗ, но от Инерком все още не са превели парите. Преди това от Комисията за защита на конкуренцията (КЗК) отказаха на \"Инерком\" да разрешат концентрация чрез придобиване на контрол върху предприятия от групата на \"ЧЕЗ\".Чума по животнитеВ средата на годината пламна чума по овце и кози в Ямболско и Бургаско. След установяването на няколко огнища започна и унищожаване на животни. Снимка на баба Дора и нейните козички, предизвика съчувствие и вълна на недоволство, в което се включи и левицата. Лидерът й Корнелия Нинова се снима и с бабата, и с козичките. Шефът на БАБХ обясни, че най-сериозната грешка в цялата криза е на ниво комуникация, но и призна, че внезапните и изненадващи нахлувания на ветеринари във фермите се налагат заради очаквано скриване на животни от самите стопани и недоверието им към истинността на проведените тестове за болестта. В края на годината пък от БСП дариха средства на засегнат от карантината стопанин, за да направи нови изследвания в независима лаборатория.Истанбулската конвенцияМакар и да беше почти на финалната права и с подкрепа в най-голямата парламентарна група т.нар. Истанбулска конвенция бе спъната от мощен скандал. Обединените патриоти и БСП категорично се обявиха против ратификацията на документа, а в обществото се подпалиха страхове за трети пол, джендъри, хомосексуално образование и други подобни плашила. Истанбулската конвенция стигна и до Конституционния съд и бе обявена за противоречаща с националното законодателство. Според проучването на \"Барометър\" 43.9% от българите са доволни от отхвърлянето на конвенцията.Депутатите пък решиха, че ще борят домашното насилие и десетките смъртни случаи годишно с промени в Наказателния кодекс и затягане на процедурите по налагане на ограничителни заповеди.Жирардели е собственик на \"Юлен\"Само няколко седмици преди края на годината един въпрос, задаван в продължение на десет години, сякаш намери своя отговор - кой е реалният концесионер на ски зоната в Банско. Ски легендата Марк Жирардели се яви в Министерство на околната среда и водите и обяви, че собственикът на \"Юлен\" е той, лично. Това се случи малко след като лично премиерът Борисов заяви в интервю, че всички, което означава и той, знаят кой държи фирмата концесионер. Излизането на сцената от страна на Жирардели обаче е на фона на започналите разговори между \"Юлен\" и МОСВ за промяна на концесионния договор, след като главният прокурор Сотир Цацаров се закани да има и обвинения на най-високо ниво, ако концесията не бъде вкарана в законовите й рамки. По същото това време Върховния административен съд (ВАС) върна за повторно разглеждане на долна инстанция делото, в което се оспорва решението на МОСВ, че няма нужда от екологична оценка на новия план за управление на Национален парк \"Пирин\".\"Системата ни убива\"2018 година премина под знака на протеста на родителите на деца с увреждания. От пролетта през лятото, есента, та чак до зимата майките опънаха палатките си и с комбинация от протести, разговори в работни групи, шествия, демонстрации се опитаха да прокарат така нужните в сектора на хората с увреждания реформи.С постоянството и упорството си тези майки и бащи показаха на цялото ни общество, че гражданската активност може да обърне ходовете на политиците и да окаже принуда. Макар и на последната права протестиращите родители отново не позволиха да бъдат излъгани и се наложиха за промяна докрай в Закона за личната помощ. Така в края на годината вече имаме Закон за хората с увреждания, Закон за личната помощ и Закон за социалните услуги.Оставката на Валери СимеоновНай-скандализиращият (дали най-скандалният обаче) вицепремиер Валери Симеонов подаде оставка, след като кой ли не му я искаше - още от началото на кабинета ДПС, след това БСП, след тях и коалиционният му партньор Волен Сидеров, после и \"Воля\", а най-накрая и обидените му майки на деца с увреждания. Именно те не се отказаха и протестираха в продължение на 26 вечери ежедневно. Оставката си Валери Симеонов подаде трудно, след като нееднократно заяви, че не вижда основание да го прави. Иначе почти всяко едно действие на вицепремиера предизвикваше по-голям или по-малък скандал - от проверките му в нощните заведения по Черноморието и закона за шума до поисканото ограничение на рекламата на хазарт и лотария или либерализация на ограниченията за тютюнопушене в заведенията.Дори и оставката му остави противоречиво наследство - неговото място зае началника на кабинета му Марияна Николова.Катастрофата край СвогеВ края на август екскурзия на група пенсионери от Световрачене завърши с тежка катастрофа, жертвите са 20. Жестоката катастрофа се случи на остър завой и при силен дъжд. За катастрофата е обвинен шофьорът на автобуса Григор Григоров.Трагедията насочи общественото недоволство не срещу Григоров, който получи безпрецедентна подкрепа, а към отговорните за пътя институции, тъй като граждани неведнъж са сигнализирали, че той е рисков. Последваха и протести, но нова мантинела беше монтирана едва три месеца след катастрофата - тъй като институциите не можеха да се разберат кой е отговорен за това.Трима министри Ивайло Московски, Николай Нанков и Валентин Радев подадоха оставки след катастрофата като знак за поемане на политическа отговорност. Четири месеца след катастрофата разследването продължава.Ремонтът в столицатаАко 2017 година мина под знака на ремонта на Дондуков\", то 2018 г. е изцяло посветена на улица \"Граф Игнатиев\". И образно, и буквално, тъй като в края на годината ремонтът не е приключил. Безпрецедентна бе и реакцията на столичани, които не само се изнервиха на блокирания център, но и се противопоставиха на редица решения. Ремонтите доведоха до разследване на фирма \"Джи Пи Груп\", оставка на зам.-кмета Евгени Крусев и станаха известни на обществото като \"ремонт на ремонта\", \"проверка на проверката\" и \"хубаво е, но не е готово\". В момента столичани се наслаждават не на акулови перки за ограничители и тръпнат в очакване да видят площада пред църквата \"Свети Седмочисленици\" в неговия окончателно красив вид.Арестът на кметицата на \"Младост\"Т.нар. \"зелен\" кмет на \"Младост\" Десислава Иванчева бе арестувана показно в центъра на София и обвинена за искане на подкуп от бизнесмена Ваклин в размер на 75 000 евро. От април месец до средата на декември Иванчева, заместничката й Биляна Петкова и посредникът - бивш кмет на района Петко Дюлгеров, се намираха в ареста с постоянна мярка за задържане. Освен сериозния брой въпросителни по обвиненията, изтекли в медиите СРС-та, които не са минали през съдебна зала, случаят предизвика напрежение и между специализираните съд и прокуратура, от една страна и от друга, ВКС, който направи проверка на начина на отсъждане на мерките и обжалването на решенията. Десислава Иванчева и Биляна Петкова предизвикаха институционално и обществено внимание и с изнасянето на въпроси за условията в следствения арест и как се конвоират арестанти до болница.Приемането ни в Шенген или по-точно не-приемането ниПриемането на България в Шенген е въпрос, по който и опозиция, и управляващи са единодушни, че трябва да се случи. Неприемането ни в Шенген се определя вече от години от всички политици като двоен стандарт. В края на годината Европейският парламента настоя министрите на страните от ЕС да допуснат България и Румъния до Шенгенското пространство възможно най-бързо. За положително развитие намекна преди това и премиерът Бойко Борисов.Напред към еврозонатаРешението за присъединяване към еврозоната бе взето без обществени дискусии, но при учудващо съгласие между основните политически сили.През лятото правителството одобри План за действие, включващ конкретни мерки за присъединяване към Валутния механизъм II (ERM II) и към Банковия съюз до юни 2019 година. С изпълнението на тези мерки ще се осигури плавния преход към \"чакалнята\" на Еврозоната и към Банковия съюз до юли 2019 година. Крайният резултат - да се въведе еврото след изпълнение на всички критерии за конвергенция, в съответствие с член 140 от Договора за функционирането на Европейския съюз.Новите ни изтребителитеВ последния работен ден преди Коледните празници работната група по избор на нови изтребители за българската армия приключи своята работа не с окончателно решение, но с препоръка към Ф-16. В доклада се препоръчва промяна на методиката за избор на изтребители. Докладът влиза в Министерски съвет и след приемане, следва да бъде внесен в Народното събрание за обсъждане. В последната седмица преди да излезе доклада и Gripen, и Локхийд Мартин подобриха офертите си, а страната ни беше посетена и от заместник-държавния секретар на САЩ Съливан.Около 1.8 млpд. лeвa щe бъдaт oтдeлeни зa пъpвитe 8 изтpeбитeля, ĸaĸтo и зa нaзeмнo oбcлyжвaнe, oбyчeниe нa eĸипи и 3-гoдишнa пъpвoнaчaлнa интeгpиpaнa лoгиcтичнa пoдĸpeпa. Cпopeд пpoeĸтa caмoлeтитe тpябвa дa бъдaт пoлyчeни в paмĸитe нa 3 гoдини oт пoдпиcвaнeтo нa дoгoвopa. Te щe бъдaт изплaщaни нa внocĸи oт 100 дo 300 млн. лeвa в пpoдължeниe нa 10 гoдини.Старт на здравната реформаВ края на годината Националният рамков договор за 2019 г. все пак бе подписан в Министерство на здравеопазването и ще влезе в сила от 1 януари. През септември месец обаче Здравното министерство предложи два алтернативни модела за бъдещето развитие на здравеопазването - единият с пълна демонополизация на НЗОК, а другият с включване на допълнително здравно застраховане. Премахването на монопола на НЗОК е сред първите 5 неща, които българските лекари посочват като важно да се случат в предстоящия голям дебат за новия финансов модел на здравеопазването. Допитванията показват обаче, че 74% от българите не вярват, че въвеждането на втора задължителна здрава вноска, би спряло практиката на доплащане в болниците у нас.Бягство от Централния затворВ първите дни на април месец двама осъдени избягаха от през централния вход на Централния затвор в София, след като стреляха по охраната. Двамата затворници бяха с тежки присъди и рецидивисти - Владимир Пелов, осъден на 30 години за грабеж, отвличане и опит за убийство на двама полицаи, и Радослав Колев, осъден на 26 години за убийство. Месец и половина по-късно в писмо до омбудсмана, президента и медии Пелов обясни мотивите си, а два месеца след бягството той бе застрелян от друг криминално проявен в центъра на Ботевград. Част от обяснението на полицията защо не е успяла да залови беглеца беше и това, че Владимир Пелов бил с брада.Вторият беглец Радослав Колев ще посрещне 2019 на свобода, все още издирван от полицията.Антикорупционният законЗакона за противодействие на корупцията и отнемане на незаконно придобито имущество (ЗПКОНПИ), приет от 44-то Народно събрание само за броени дни в края на 2017 година и след наложено и преодоляно президентско вето, беше в действие през 2018 година. Още в самото начало обаче шефът на мегаагенцията Пламен Георгиев поиска разширени правомощия - комисията да може да арестува граждани - а предложи и антикорупционно обучение чрез песнички и игри от детската градина. В средата на годината шефът на спецпрокуратурата Гешев пък предупреди, че скоро структурата ще блокира, тъй като не е финансово и кадрово обезпечена. В края на годината пък народните представители от ГЕРБ решиха, че законодателството не е достатъчно строго и предложи възможност за проверки за отнемане на имущество и без наказателно постановление, както и задържане за до 48 часа без уведомление. Всички тези въпроси започнаха и все още не са завършени през 2018 година, а опасностите от текстовете и противоконституционността им беше потвърдена и от поредното президентско вето.И отново протести - този път за цените на гориватаПрез ноември в редица български градове се самоорганизираха протести срещу високите цени на горивата. Бяха блокирани основни пътища в страната, както и няколко пъти центъра на София. Недоволството беше провокирано допълнително и от увеличените данъци върху старите автомобили и предлаганото поскъпване на задължителната застраховка \"Гражданска отговорност\". Недоволстващи настояха и за промяна на политическата система и повишаване на жизнения стандарт в страната. Хора, които участват в протестите се оплакаха, че са издадени множество актове на протестиращи без правно основание. Нинова обвини управляващите, че властта в страната се крепи с репресии. Бяха направени аналогии с протестите от 2013 година, но 2018 не донесе нито ясни искания, нито оставка на правителството и предсрочен вот.", "date": "2018.12.31", "title": "2018 г. за България през 20 събития"}
{"url": "https://news.bg/crime/bum-na-zhalbite-za-lichni-danni-sled-vlizaneto-v-sila-na-gdpr.html", "text": "Поне три пъти са се увеличили жалбите след 25 май 2018 г., когато влезе в сила Европейският регламент за защита на личните данни GDPR. Това обяви Венцислав Караджов, председател на Комисията за защита на личните данни (КЗЛД).\"До 25 май жалбите бяха в порядъка до 200, а в момента имаме 800 жалби, подадени в КЗЛД\", уточни той пред БНР.Според него това е нормално с оглед на сериозната разяснителна кампания, в която на физическите лица и администратори на лични данни са били обяснени правата и задълженията им. В резултат на което гражданите са проявили по-голяма активност.\"Бих казал, че около 80% от жалбите са основателни\", каза Караджов, но посочи, че има и жалби, които показват неразбиране - например, към кого да се обърнат при документни измами.От тези 80% има известна част жалби, неоснователни по своето съдържание. В тях органът правилно е адресиран, но има неразбиране на правото на защита на личните данни от физически лица, обясни той.\"Те например не желаят да заплатят разходите, направени за определена услуга - комунална или свързана с телефонията. И това, че са успели да се крият години наред да не плащат, считат, че където е изтекла погасителната давност, администраторът - т. е. фирмата, няма право повече да им обработва личните данни. Но ние не се произнасяме за давност, а дали администраторът има право да им обработва данните, а той има, защото има интерес да възстанови тези средства, които е изразходил, за да им предостави услугата\", каза Караджов и допълни, че за изтекла давност трябва да се произнесе съд, а не административен орган като КЗЛД.Караджов посъветва администраторите по-внимателно да прочетат общия регламент на GDPR, защото той защитава и бизнеса.Според Караджов у администраторите има един неоснователен страх от GDPR, тъй като регламентът не се чете в детайли, а се разчита на консултанти. \"За съжаление в България липсват достатъчно добре подготвени консултанти. Да, има такива, но не всички разполагат с необходимата компетентност, за да дадат съвет\", посочи той.", "date": "2018.12.31", "title": "Бум на жалбите за лични данни след влизането в сила на GDPR"}
{"url": "https://news.bg/crime/soleni-globi-pri-izpolzvane-na-pirotehnika-na-novogodishniya-kontsert-v-sofiya.html", "text": "От 29 декември са започнали подготвителни мероприятия на пл. \"Княз Александър I Батенберг\" в София, увериха от Главна дирекция \"Национална полиция\", във връзка с мерките за сигурност в новогодишната нощ.Охраната на площада за новогодишния концерт е поета от служители на СДВР. От 14 часа се затваря двустранно движението от ул. \"Раковски\" до бул. \"Дондуков\" по бул. \"Цар Освободител\" и ще бъде изградена сцената заедно с 8 КПП.Препоръките към гражданите на площада са да не носят стъклени бутилки. Забранено е използването на пиротехнически изделия. Няма да бъдат допускани лица във видимо неадекватно състояние и с огнестрелно оръжие. Проверките ще са на произволен принцип, но всички лица с обемисти багажи ще бъдат щателно проверявани.На основание Закона за общоопасните средства, ако се използва пиротехника, нарушителите ще бъдат санкционирани с глоба, започваща от 500 лева.350 полицаи ще следят за спазването на реда. За терористични нападения ще бдят 12 полицейски екипа. Ще бъде ангажиран съставът, който е подготвен по линия на антитерор във връзка с активен стрелец и други общественоопасни престъпления.В концерта ще вземат участие Стефан Вълдобрев, Рут Колева, балет \"Арабеск\" и др. Той ще продължи до 1 часа през нощта.4243 проверки са извършени на места, където се продават пиротехнически изделия. Иззети са над 6000 опаковки, съдържащи взривни вещества. Към момента няма регистрирани пострадали, съобщиха от дирекцията.Полицейска специализирана техника ще следи по пешеходните улици към площада. От 8 декември е засилено полицейското присъствие на големи обществени места, търговски центрове, паркове, храмове и се извършват проверки.\"Мерките по коледните празници дадоха добър резултат и нямаме тежки извършени криминални престъпления\", увериха от дирекция \"Национална полиция\".Комисар Димитър Кошов от \"Криминална полиция\" обясни, че вниманието в момента е насочено срещу грабежите в столицата. За последната година те са намалели с 19%.Гражданите да не носят големи парични суми, а в случай че станат обект на такова престъпление, да оставят вещта да бъде взета, ако не могат да окажат съпротива. Важно е да запомнят описанието на извършителя и да сигнализират в МВР.По отношение грабежите в денонощни магазини и аптеки е важно собствениците и продавачите да подават информация към органите на реда при съмнение, както и да имат наличен паник бутон.Най-често престъпниците използват специализирана техника за предаване на сигнала от автомобил с безключово запалване. С този способ кражбите на коли се извършват през деня. Кошов съветва собствениците на автомобили да бъдат внимателни на паркинги и да се оглеждат за съмнителни лица. Често при подобен род престъпления се установява, че гражданите заявяват кражба при застрахователите, за да получат обезщетение, затова Кошов призова да се заявява винаги истината.В първия ден от новата година ни очаква засилен трафик. Полицейски екипи ще регулират и подпомагат движението на АМ \"Хемус\", където текат ремонтни дейности.Препоръката към гражданите е да се съобразяват със зимните условия и ако е възможно, да сменят маршрута си. Водачите да се въоръжат с търпение и да не предприемат допълнителни изпреварвания, призоваха от Дирекция \"Пътна полиция\".От 14 до 20 часа на първи януари ще бъде спряно тежкотоварното движение в най-невралгичните участъци. За камиони, превозващи опасни материали, забраната няма да важи.Комисар Любомир Константинов уточни, че ще има линейни екипи за проверка на автомобилите за употреба на алкохол и наркотични вещества в столицата, както и по магистралите. Най-много екипи ще бъдат разположени в столичния ж.к. Студентски град. От днес е въведено реверсно движение в посока София.", "date": "2018.12.31", "title": "Солени глоби при използване на пиротехника на новогодишния концерт в София"}
{"url": "https://news.bg/regions/poveche-brakove-i-po-malko-pochinali-v-stara-zagora.html", "text": "Общо 734 двойки са сключили брак в Стара Загора в рамките на календарната 2018 година, което е с 28 повече спрямо предходната, съобщават от местната община.Сключилите граждански брак двойки в чужбина през 2017 година са били 65, до края на декември 2018 г., те са 101.Няма значителна промяна в броя новородените през 2018 г. в сравнение с тези през 2017 г. Тогава те са били 2715, а от началото на тази година издадените актове за раждане са 2690. Пресъставените актове от чужбина са 324 - с 19 повече в сравнение с тези през 2017 г.Общо 2340 са актовете за смърт, съставени в Стара Загора през 2018 година. Те са със 70 по-малко в сравнение с 2017 година. Четиридесет и шест души са починали в чужбина.", "date": "2018.12.31", "title": "Повече бракове и по-малко починали в Стара Загора"}
{"url": "https://news.bg/crime/spirat-kamionite-nad-12-t-po-nay-natovarenite-patishta-na-1-yanuari.html", "text": "На 1 януари 2019 г., от 14 до 20 часа, се спира движението на камионите над 12 тона по автомагистралите и най-натоваренитe пътища, съобщават от Агенция \"Пътна инфраструктура\" (АПИ).Целта е повишаване на безопасността и увеличаване на пропускателната способност на инфраструктурата в първия ден от Новата година.Шофьорите трябва да тръгват на път с автомобили подготвени за зимни условия, да карат внимателно и със съобразена скорост, да не предприемат рискови изпреварвания и да спазват въведените ограничения, пътната сигнализация и указанията на \"Пътна полиция\".АПИ апелира шофьорите да карат разумно, да спазват правилата за движение и да не използват аварийните ленти по автомагистралните участъци за по-бързо придвижване. Рисковото и емоционално шофиране не гарантира по-бързо и кратко пътуване, но застрашава живота и здравето на всички останали, които спазват правилата.Ограничено ще е преминаването на камионите над 12 тона по следните участъци от републиканската мрежа:- автомагистралите;- пътя с. Ребърково - Ботевград, като движението се пренасочва по пътя Ребърково - Своге - Софийски околоврестън път в посока София;- пътя от Благоевград до ГКПП \"Кулата\";- пътя п. в. \"Коритна\" - Велико Търново - Шумен;- пътя Русе - Велико Търново;- пътя ГКПП \"Калотина\" - София;- пътя Варна - Бургас;- Околовръстен път на град София;- пътя Бургас - Царево.Забраната не важи за МПС, превозващи бързоразвалящи се хранителни продукти и товари на температурен режим, живи животни и опасни товари (ADR).За улеснение на трафика през Владая и повишаване на пътната безопасност през светлата част от денонощието ще има две ленти за влизащите в София по пътя Е-79. Временната организация е от км 278+910 до 282+038 и от пътен възел \"Даскалово\" до кръстовище \"Драгичево\". По този начин пристигащите в столицата шофьори ще могат да пътуват по-удобно и безопасно.Алтернативен маршрут на първокласния път през Владая е АМ \"Люлин\". Всички граждани и транспортни фирми могат да получават информация за актуалната пътна обстановка от  на АПИ, и по всяко време от денонощието на тел. 0700 130 20 в АПИ. В агенцията целогодишно при 24-часов режим работи Ситуационен център, който събира и обобщава данните за състоянието на републиканските пътища.Ето и  по участъците от републиканската пътна мрежа в празничните дни. ", "date": "2018.12.31", "title": "Спират камионите над 12 т по най-натоварените пътища на 1 януари"}
{"url": "https://news.bg/int-politics/ruskata-fsb-zakopcha-amerikanets-za-shpionazh-v-moskva.html", "text": "Служители не Федералната служба за сигурност (ФСБ) на Русия са арестували американския гражданин Пол Уелан в Москва по време шпионска дейност, съобщават руските медии.Срещу американеца е образувано наказателно дело за \"шпионаж\", уточниха от ФСБ.\"На 28 декември, американският гражданин Пол Уелан беше задържан от служители на Руската Федерална служба за сигурност по време на шпионска дейност в Москва\", посочиха от пресслужбата на ФСБ.Разследването продължавало. От ФСБ не предоставят никакви други подробности по въпроса.Член 276 от руския Наказателен кодекс, според който е образувано наказателното производство, предвижда наказание лишаване от свобода за срок от 10 до 20 години.По-рано през декември норвежки гражданин беше арестуван по подобни обвинения в шпионаж. Съдебното заседание по делото на Фроде Берг е насрочено за февруари 2019 г.", "date": "2018.12.31", "title": "Руската ФСБ закопча американец за шпионаж в Москва"}
{"url": "https://news.bg/politics/politolog-opredeli-2018-g-za-tragichna-za-balgarite.html", "text": "Политологът Калоян Методиев определи като \"трагична за нас, българите\", отиващата си 2018 година.\"Така започна и така свършва. Мисля, че данните, които излязоха вчера, са достатъчно показателни в подкрепа на моето твърдение, тоест оценката за управлението беше дадена от демографията - 40 хиляди новородени има тази година, което е исторически рекорд и можем да направим извода, че това е едно управление на смъртта. Не е имало падане под такъв минимум\", изтъкна той пред БНР.\"Това, което се случва с децата, семейството, е огледало на всичко, което се случва като качество на живот, като перспективи, като икономическо положение, като качество на въздуха\", посочи той.\"Докато в Европа се говори за общество без пластмаси, в България хората дишат рак от изгаряне на твърди отпадъци - проблем, който е решен на европейско ниво през 1960-те години\", добави Калоян Методиев.Според политолога това е резултатът от неработещ модел в управлението, концентрирано около ГЕРБ в последните години. Той смята, че в момента в опозиция е БСП в лицето на Корнелия Нинова, но не и цялата партия, защото в нея има групи, които се борят за участие във властта като коалиционен партньор.\"Ако БСП беше истинска, пълнокръвна 100% алтернатива, това правителство щеше да си е отишло\", убеден е Методиев.По думите му, президентът Румен Радев от началото на годината до самия край \"пронизва с опозиционност, с алтернатива\", като това ставало по теми, които предизвикват адмирации, по теми, които в България са \"избутани на заден план, като свобода, демокрация\".\"Много ми е обидно, защото в съседна Сърбия 70 хиляди души протестират за демокрация и свобода, докато в България нашият анализ - на социолози и политолози, почива на това как ще се вдигнат цените и как ще рефлектира това върху протестността на българина. Т. е. при нас, за съжаление, в момента са се свели нещата до чисто икономически и битови мотиви за участие в политиката\", анализира политологът.Според Калоян Методиев даже опозиционността на президента е малко.\"Още трябва... Ние сме държава на дъното, какво има да се губи... Ти си последният ученик в класа. И да ти казват, че си №1 и че всичко е наред... или родителите ти нещо не са добре или нещо друго не е наред. След като си последен - на 27-28 място в ЕС, след като имаш такива демографски показатели, социални и икономически и други, като свобода на словото - няма индикатор, по който да не си изпаднал, значи имаш нужда от радикална промяна. И всичко, което разтърсва системата, е добре дошло и полезно\", подчерта политологът.", "date": "2018.12.31", "title": "Политолог определи 2018 г. за трагична за българите"}
{"url": "https://news.bg/energy/ne-bili-seriozni-tvardeniyata-che-turski-potok-diversifitsira-dostavkite-na-gaz.html", "text": "Икономистът Калоян Стайков от Института за пазарна икономика (ИПИ) не вижда някакво сериозно развитие по отношение на политиките за природния газ от страна на държавното управление.\"До последно не е ясно какво става с \"Турски поток\". Първоначално излезе информация в руските медии, после беше опровергана от българската страна. Едно съобщение на \"Газпром\" след това в крайна сметка показа, че тръбата ще минава през България. Изглежда и в Русия не е все още ясно какво точно се случва.От чисто икономическа и политическа гледна точка подобни проекти са безкрайно съмнителни - вече имаме доста богат опит с \"Южен поток\". Твърденията, че тази тръба диверсифицира доставките, са просто несериозни, тъй като това е още един път за доставки от същия източник\", коментира Стайков пред БГНЕС.\"През следващата година проектите ще продължат да се представят като единствените възможни решения и най-добрите за страната, в последния момент, без анализ на рисковете, с непрозрачно взимане на решение. А това е най-големият проблем, което удря по конкурентоспособността на икономиката и бизнеса. Това пък от своя страна ограничава икономическия растеж\", прогнозира Калоян Стайков.", "date": "2018.12.31", "title": "Не били сериозни твърденията, че \"Турски поток\" диверсифицира доставките на газ"}
{"url": "https://news.bg/crime/bivsh-zdraven-ministar-na-borisov-osadi-darzhavata-za-100-000-leva.html", "text": "Бившият министър на здравеопазването Божидар Нанев в първия кабинет \"Борисов\" е осъдил прокуратурата да му плати обезщетение от 100 000 лева. Присъдата е за неимуществените вреди, нанесени от делото за сделките за антивирусния препарат \"Тамифлу\", съобщи news.lex.bg.Припомняме, Божидар Нанев бе напълно оправдан преди 5 години. Обвиненията срещу него бяха, че в края на 2009 г. е сключил договор за доставка на лекарството срещу свински грип \"Тамифлу\" с фирма \"Рош България\", вместо да се възползва от офертата на Здравната служба на Великобритания. Заради това решение са били настъпили вреди за около 2,4 млн. лева от разликата между двете офертни цени. Тогава Нанев обясни, че при обявена световна пандемия България е трябвало да осигури препарати за поне 1 млн. души от населението, а в страната имало около 100 000 опаковки, без да са предвидени пари за повече за текущата година.Договорът с \"Рош\" бил за доставка на 200 000 дози и за отложено плащане през 2010 г., когато вече ще са планирани и пари в бюджета. В същото време, офертата от Великобритания включвала незабавно плащане, плюс транспортни разходи, а освен това имало опасност лекарствата да са с изтекъл срок на годност на следващата година и след това да се плаща за унищожаването им. Затова и в министерството били на мнение, че офертата е неизгодна. Освен това, към края на 2009 г. вече нямало ръст на заболяваемостта. Страната обаче е трябвало да бъде подготвена и за втора вълна, каквото имаше и закупените лекарства тогава влязоха в употреба.На две инстанции съдилищата приеха, че сделката не само не е била неизгодна, а е била икономически оправдана и необходима.Искът от 100 000 лева от Нанев срещу прокуратурата е напълно уважен от съдия Райна Мартинова от Софийския градски съд (СГС). Освен глобата, държавното обвинение трябва да заплати и 6646 лева за разноски за адвокатски хонорари.Мотивите в полза на исканата от Нанев сума са, че делото срещу него е съсипало не само политическата, но и професионалната му кариера в България. Това била причината той да емигрира във Франция.Свидетелски показания на съученичка и на негова колежка потвърждават, че Нанев преди обвинението е бил уважаван лекар, председател на Лекарския съюз в София и след това министър на здравеопазването. От показанията им става ясно, че по време на делото срещу Нанев, състоянието на болната му майка се влошило и тя починала, а той се чувствал виновен.Заедно с Нанев беше подсъдима и бившата шефка на Дирекция \"Бюджет и финанси\" в МЗ Димитринка Николова, която почина по време на делото от скоротечен рак. Нанев понесъл много тежко и тази загуба, а след като бил освободен от поста, се прибрал във Варна и се изолирал напълно. След това опитвал да продължи да работи като детски хирург, но се страхувал да не допусне грешка и така останал без работа.След като отишъл във Франция и получил оправдателна присъда, тя не била така широко медийно отразена, както обвинението към него.В съдебното решение се отбелязва, че един от мотивите за размера на обезщетението е, че незаконното обвинение срещу Нанев е повдигнато за негови действия като министър и то в ситуация на криза.В решението за обезщетение от 100 000 лева за Божидар Нанев пише, че обвинението (към бившия здравен министър - б.р.) е свързано с действия, които министърът е предприел в ситуация на криза за предотвратяване на последиците на епидемия на територията на Република България. От мотивите на оправдателната присъда са били съобразени с: \"извънредна ситуация за предотвратяване на тежки последици за населението. Тези действия вместо да бъдат оценени като положителни за гражданите на Република България са станали повод за повдигане на незаконно обвинение\". Незаконното обвинение е станало повод след това Нанев да прекрати професионалната си дейност като детски хирург и го е принудило да напусне България, пише в решението на СГС.Решението не е окончателно и вече е обжалвано от прокуратурата пред Софийския апелативен съд.", "date": "2018.12.31", "title": "Бивш здравен министър на Борисов осъди държавата за 100 000 лева"}
{"url": "https://news.bg/regions/todor-chobanov-za-20-ti-pat-posreshtame-nova-godina-na-ploshtada-v-sofiya.html", "text": "Това е двадесетото юбилейно издание на новогодишния празничен концерт. Както всяка година събитието ще предложи великолепна българска съвременна музика. Това заяви часове преди Новогодишния концерт на пл. \"Александър Батенберг\" столичният зам.-кмет по култураТодор Чобанов.Изпълнение на Столичния духов оркестър е сред акцентите в програмата. Концертът ще започне в 22:00 и ще продължи до 1 часа след полунощ.\"Каним всички софиянци и всички, които са на гости в София, да се възползват от тази уникална възможност тук, на площада пред двореца, в историческия център на София, да се забавляваме, да посрещнем с много настроение новата 2019 година\", допълни Чобанов.За новата 2019 г. той пожела: \"Да е мирна и щастлива, берекет да има, радост и щастие, здраве за всички\".", "date": "2018.12.31", "title": "Тодор Чобанов: За 20-ти път посрещаме Нова година на площада в София"}
{"url": "https://news.bg/int-politics/kitay-i-rusiya-otchitat-bezpretsedentno-dobri-vzaimootnosheniya.html", "text": "Президентът на Китай Си Цзинпин обяви, че е била открита \"нова епоха\" през отиващата си 2018 година в двустранното сътрудничество с Русия.В съобщение до руския президент Владимир Путин той подчертава, че 2018 г. има \"специално значение\", тъй като двете страни \"задълбочиха взаимното политическо доверие\".Отправяйки поздрави за Новата година, държавният ръководител на най-многолюдната страна в света отбелязал засилването на \"обмена на високо равнище и редица постижения\" и посочва, че неговото правителство и Кремъл \"безпроблемно приключиха своите важни вътрешни политически програми\".Си Цзинпин изтъкнал сътрудничеството между Китай и Русия в полетата на международната и регионалната политика и \"конструктивните роли в гарантирането на международната справедливост и безпристрастност, както и световния мир и стабилност\".От своя страна Путин го поздравил и заявил, че икономическото и политическото партньорство е достигнало \"безпрецедентно равнище\".", "date": "2018.12.31", "title": "Китай и Русия отчитат безпрецедентно добри взаимоотношения "}
{"url": "https://news.bg/education/335-konkursa-za-nauchni-izsledvaniya-obyaviha-ot-ek-po-horizont-2020.html", "text": "Еврокомисията обяви 335 конкурса за научни изследвания по \"Хоризонт 2020\", съобщиха от МОН.Обявените 335 конкурсни сесии за научни изследвания са по Рамкова програма \"Хоризонт 2020\". Очаква се чрез тях да бъдат разпределени около 20 милиона евро.Българските научноизследователски организации, университети, малки, средни и големи предприятия могат да подават проектни предложения и да кандидатстват за финансиране на изследванията си.Българските предприятия могат да се възползват от търсене на партньори и от консултации за проектите си чрез националната контактна мрежа към Министерството на образованието и науката. Информация за нея може да се намери на адрес: http://horizon2020.mon.bg/?go=page&pageId=23, се казва в съобщението на МОН.Най-много конкурсни сесии ще бъдат отворени по третия приоритетен стълб \"Социални предизвикателства\" на \"Хоризонт 2020\" - 224. В рамките на втория стълб - \"Водещи технологии в индустрията\", се очаква да бъдат обявени над 60 конкурса.Част от тях ще бъдат по \"Инструмент за малки и средни предприятия\" и в рамките на направления \"Нанотехнологии, авангардни материали и авангардно производство\", \"Космос\" и \"Информационни и комуникационни технологии\".По стълб \"Високи постижения в научната област\" ЕК ще предостави възможност за финансиране както по \"Бъдещи и навлизащи технологии\", така и по дейностите \"Мария Склодовска-Кюри\".В същото научно звено ще бъдат обявени и 17 конкурса по програма \"ЕВРАТОМ\", по направление \"Разпространение на върховите постижения и разширяване на участието\" и по програма \"Наука с и за обществото\".", "date": "2018.12.31", "title": "335 конкурса за научни изследвания обявиха от ЕК по \"Хоризонт 2020\""}
{"url": "https://news.bg/press/nad-350-politsai-pazyat-kontserta-na-batenberg-turskiyat-zhurnalist-iztezavan-kray-svilengrad-prisadata-mi-e-bila-izdadena.html", "text": "Нападение. \"24 часа\":Турският журналист, изтезаван край Свиленград: Присъдата ми е била издадена! Турският журналист, който беше отвлечен и изтезаван край Свиленград, написа за преживяното на страницата си във фейсбук.\"Присъдата ми е била издадена! В нощта на изтезанията, стрелецът, който извърши нечовешките насилия върху мен, се изпусна и каза \"президентът издаде смъртната ти присъда\". Но трябваше да знаят, че само аз мога да си издам подобна присъда. Смятаха, че заради изтезанията и заплахата за смърт няма да отида в полицията. Нямат идея кого имат за противник. Имената на извършителите и онези които подстрекават убийството ми са в ръцете на полицията. Оставям на вас скъпи приятели и близки изводите от случилото се. Останете с добро\", пише Бенли, цитиран от Би Ти Ви.Журналистът е отвлечен от Свиленград на 22 декември, пише местното издание \"Сакар нюз\". Откаран е в къща в село Чернодъб, където срещу него е проявено насилие. Пострадалият е бил изоставен край Пловдив след полунощ на 23 декември. Статистика. \"Сега\":Рекордно малко раждания през 2018 г. По данни на Министерството на здравеопазването през тази година са се родили над 11 500 по-малко бебета в сравнение с миналата, съобщава БНТ. Според лекари основните причини са лошото икономическото положение и тенденцията все повече жени да раждат първото си дете в по-напреднала възраст.Традиционно и тази година най-много са новородените в София - малко над 11 хиляди. За съжаление с близо 4 500 по-малко в сравнение с миналата. От градовете с най-много новородени у нас, нарастване тази година има само във Варна.И тази година най-малко бебета има в областите Перник, Разград, Ямбол и Видин, добавя Националната телевизия. Глоба. \"Монитор\"100 лева глоба за татко, прередил пациенти в лекарски кабинетСъс 100 лева глоба се отърва разгневен баща от Пловдив, който прередил други пациенти пред кожно-венерологически лекарски кабинет. Мъжът бил много притеснен, тъй като дупето на детето му било силно зачервено. Тъй като поведението на притеснения татко било с ниска обществена опасност, не съставлявало престъпление по член 325 от НК, таткото бил само глобен, реши районният съд в Пловдив.Поради това магистратите решили, че случилото се е дребно хулиганство и е непристойна проява. Историята, завършила със съдебно решение, станала около 15,30 часа на 15 ноември т.г. Мъжът с инициали А.Л. връхлетял в лекарския кабинет, въпреки че в този момент лекарката преглеждала пациентка. Таткото поискал незабавно да бъде прегледан сина му, тъй като задните части на детето му били зачервени и били по-зле отколкото при предишен преглед. Мъжът се държал агресивно и не искал да излиза от кабинета, като настоявал за незабавен преглед. Кавгата станала достояние на останалите пациенти, които чинно чакали реда си. Поради поведението на мъжа докторката натиснала паник бутона и повикала частна охранителна фирма. Мерки за сигурност. \"Монитор\":Над 350 полицаи пазят концерта на \"Батенберг\" Засилени мерки за сигурност ще има в София в новогодишната нощ. Над 350 полицаи ще охраняват площад \"Александър Батенберг\" по време на концерта, с който столичани ще изпратят 2018 г.Пространството ще бъде опасано със заграждения, пред които ще има и полицейска техника, за да се предотврати евентуален опит за атентат, свързан с коли, които биха могли да пресекат площада, съобщи бТВ.Забрани за престой и паркиране има в цялото каре около площада.\"Ще бъдат изградени 8 контролно-пропускателни пункта, през които гражданите ще преминават. При проверките активно ще се работи за лица, които са в явно агресивно състояние, психично болни, лица, които носят оръжие, пиротехнически изделия и алкохол в стъклени бутилки.", "date": "2018.12.31", "title": "Над 350 полицаи пазят концерта на \"Батенберг\"; Турският журналист, изтезаван край Свиленград: Присъдата ми е била издадена!"}
{"url": "https://news.bg/world/malta-spasi-69-migranti-drugi-49-bedstvat.html", "text": "69 мигранти са били спасени в неделя от Малта, съобщиха от военноморския флот. Още 49 души все още са в морето и очакват дадена страна да им позволи да се влязат, предаде АФП.Мигрантите са изпратили сигнал за бедствие. Пътували са, както много други като тях по този маршрут, с примитивна лодка. Междувременно германската неправителствена организация Sea-Eye заяви, че нейният спасителен кораб се е отзовал на сигнал за помощ друга лодка с 24 бежанци на борда.Кораб под германски флаг вече е спасил 17 души от Западна Африка на борда в събота в международни води край бреговете на Либия.В същото време, кораб под холандски флаг е вздел 32 мигранти, спасени на 22 декември. Сред тях са и три малки деца, трима непридружени юноши и четири жени от Нигерия, Либия и Кот д'Ивоар.Докато Италия, Малта, Испания и Холандия отказаха, няколко германски града предложиха да ги вземат.В събота обаче говорител на правителството заяви, че Германия ще приеме само някои от мигрантите, ако и други европейски страни също се съгласят да го направят.Миналата седмица новородено бебе и майка му бяха транспортирани  с хеликоптери от лодка до Малта. Повече от 1300 мигранти са загинали, в опит да достигнат до Италия или Малта от началото на годината, според Международната организация за миграция.Припомяме, че със стотици мигранти на борда \"Акуариус\" бе разкарван от държава до държава в опит да се намерят желаещи да ги вземат. ", "date": "2018.12.31", "title": "Малта спаси 69 мигранти, други 49 бедстват "}
{"url": "https://news.bg/world/merkel-prizova-germantsite-kam-edinstvo.html", "text": "Към единство и загърбване на политическите различие призова германците канцлерът Ангела Меркел. Това направи тя в новогодишното си приветствие, предаде \"Ройтерс\".Тя призна, че много нейни сънародници са разочаровани от управляващите, но само с единство могат да се решат предизвикателствата на съвременния свят.Меркел все така настоява за отвореност, ангажираност не само с вътрешните, но и с проблемите на света, търсене на общи решения, което вижда като задължения на Германия. Като общи проблеми тя посочва климатичните изменения, мигрантската криза и тероризма. Припомня се, че страната все още преживява болезнено решението за отваряне на границите за мигранти преди 3 години и приемането на милиони бежанци за кратко време. 38% от германците желаят канцлерът Ангела Меркел да напусне поста още преди изтичането на мандата й през 2021 г.,  ДПА, позовавайки се на изследване на социологическата агенция YouGov.43 на сто от респондентите смятат, че Меркел трябва да завърши мандата си, а 18% се затрудняват да отговорят.На 7 декември Християндемократическият съюз . Меркел обяви, че се ", "date": "2018.12.31", "title": "Меркел призова германците към единство "}
{"url": "https://news.bg/world/mond-se-izvini-zaradi-protivorechiva-koritsa-s-makron.html", "text": "Екипът на френския вестник \"Монд\" бе принуден да поднесе извинения на читателите си след отправени упреци за противоречива корица. Съботният брой бе посветен на актуалните многохилядни протести във Франция, които разтърсиха управлението на президента и правителството. Управляващите бяха принудени да се откажат от спорни реформи под натиска на общественото недоволство. На корицата бе поместен колаж на френския президент Еманюел Макрон и протестиращи, добили известност като \"жълтите жилетки\".Шрифтът и оформлението на снимките обаче породиха сравнения с корица на от миналата година, посветена на Адолф Хитлер. Читатели намират прилика както в снимките, така и в шрифтовете. Според \"Монд\", съзнателно търсена прилика няма, но все пак поднесе извинения на засегнатите. ", "date": "2018.12.31", "title": "\"Монд\" се извини заради противоречива корица с Макрон"}
{"url": "https://news.bg/world/zasileni-merki-za-sigurnost-vav-frantsiya.html", "text": "Властите във Франция наредиха засилени мерки за сигурност. Повече от 147 000 полицаи са разположени в страната.  Засилена е охраната около търговски центрове, площади, пътища и други места, където се струпват много хора. Причината са очаквани поредни протести на \"жълтите жилетки\". Също така остава висок рискът от терористични заплахи. В центъра на Париж и други големи градове са оградени площадите, където ще се провеждат тържествата по случай настъпването на новата година. Припомняме, че това се случва седмици след . При стрелба бяха убити петима души, а десетки други бяха ранени.Шериф Шекат откри огън по посетители на Коледния базар, след което избяга.Нападателят по-късно бе ликвидиран от полицията. Стана ясно, че .Протестите . Протестиращите се наричат \"жълтите жилетки\", тъй като носят флуоресцентни жилетки, които са задължителни в превозните средства.", "date": "2018.12.31", "title": "Засилени мерки за сигурност във Франция "}
{"url": "https://news.bg/weather/izprashtame-godinata-s-dazhd-i-snyag.html", "text": "Предимно облачно време и слаби валежи от дъжд и сняг ни очакват в последния ден на 2018 година. Това съобщават от НИМХ. Максималните температури ще са между 3 и 8 градуса. Ще бъде предимно тихо. Атмосферното налягане ще остане по-високо от средното за месеца. През следващите дни се очаква захлаждане. Първият месец на новата година ще бъде по-студен от обичайното. Очакват се валежи от сняг около 15-20 януари. Температурите ще варират от -15 до 15 градуса. ", "date": "2018.12.31", "title": "Изпращаме годината с дъжд и сняг "}
{"url": "https://news.bg/world/lindzi-gream-tramp-e-reshen-da-pobedi-daesh-v-siriya.html", "text": "Американският президент Доналд Тръмп наистина е решен да победи \"Ислямска държава\" в Сирия, предаде BBC. Това заяви влиятелният сенатор от Републиканската партия Линдзи Греъм след срещата си в неделя с държавния глава. От Белия дом обаче не са коментирали дали има промяна в обявения план за изтегляне. Припомняме, че Греъм, който е чест защитник на президента, по-рано през декември остро разкритикува решението му да изтегли американските военнослужещи от Сирия. \"Американско изтегляне в момента ще бъде голяма победа за ДАЕШ (\"Ислямска държава\"), Иран, сирийския президент Башар ал Асад и Русия. Опасявам се, че това ще доведе до опустошителни последствия за нашата страна, региона и целия свят\", подчерта тогава Греъм.Администрацията на Тръмпна американските сили от Сирия, след като той коментира по-рано в \"Туитър\", че САЩ са победили ДАЕШ в Сирия и са отвоювали обратно цялата територия, която някога беше под контрола на терористичната групировка.Според Белия дом обаче този ход не означавал край на кампанията или спиране на работата на международната коалиция в разкъсаната от война страна.САЩ поеха ангажимент през септември да задържат войските си в Сирия неограничено, за да подкрепят кюрдските сили в североизточната част на страната в опит да предотвратят влиянието на Иран в района.", "date": "2018.12.31", "title": "Линдзи Греъм: Тръмп е решен да победи ДАЕШ в Сирия "}
{"url": "https://news.bg/int-politics/tramp-preuvelichava-napredaka-v-pregovorite-s-kitay.html", "text": "Администрацията на САЩ притиска Китай да предостави подробности за мерките, които той обеща да въведе по време на 3-месечното затишие в търговската им война. Това пише американското издание \"Уолстрийт джърнъл\".Цитирайки анонимни източници, вестникът отбелязва, че САЩ са скептични и настояват за списък от въпроси, заедно с времеви план и рамката за прилагане.В информацията се добавя, че американският президент Доналд Тръмп \"може би преувеличава\" напредъка в преговорите, където хора, запознати с въпроса, подчертават намерението му да се противопостави на нестабилността на пазарите.По време на срещата им в Буенос Айрес на 1 декември той и китайският му колега Си Цзинпин се разбраха да ограничат протекционистките мерки и да намерят цялостно решение за споровете в областта на търговията и защитата на интелектуалната собственост чрез преговори. Китай също така даде да се разбере, че би отворил пазарите си за повече инвестиции, но засега е резервиран да споделя каквито и да било подробности.Контролираните от китайското правителство медии твърдят, че Тръмп е този, който е инициирал последния телефонен разговор с китайския си колега Си Цзинпин.", "date": "2018.12.31", "title": "Тръмп преувеличава напредъка в преговорите с Китай"}
{"url": "https://news.bg/crime/mitnicharite-zadarzhaha-nad-576-000-plikcheta-s-zhelirani-animatsionni-geroi.html", "text": "Митничарите от Варна задържаха над 576 000 броя PVC опаковки с желирани фигури с изображения на детски анимационни герои, съобщиха от агенция \"Митници\". Причината - нарушени права върху интелектуална собственост. Задържаната пратка е от общо 1 000 кашона с 20 400 кг бруто тегло.Пратката е пристигнала в Пристанище Варна - Запад с контейнер от Китай. Подадена е митническа декларация за допускане до свободно обръщение с обявена стока в контейнера желирани фигурки, със страна на произход Китай. Изпращач на стоката е фирма от Китай. Получател е българска фирма.Контейнерът е щателно проверен на 17 декември 2018 г., в склад в гр. Девня, от служители от варненски митничари и граничари.При проверката е установено, че върху опаковките са изобразени герои на \"Disney\"- Winnie The Pooh.От митниците са сезирали официалните представители в България на правопритежателя на търговската марка. На 21 декември 2018 г. е получено писмено потвърждение в Митница Варна, че задържаната стока нарушава права върху интелектуалната собственост на правопритежателя \"Дисни Ентърпрайсиз Инк.\". Задържаната стока ще бъде унищожена под контрола на Митница Варна, за сметка на правопритежателя на търговската марка.За 2018 г., в Митница Варна има 151 случая на стоки, нарушаващи права върху интелектуална собственост. Задържани са общо 921 117 броя такива артикули, в изпълнение на законодателството на България и ЕС.", "date": "2018.12.31", "title": "Митничарите задържаха над 576 000 пликчета с желирани анимационни герои"}
{"url": "https://news.bg/int-politics/rumaniya-nahoka-bryuksel-che-ya-tretira-kato-strana-vtoro-kachestvo.html", "text": "Високопоставен политик в Румъния разкритикува остро висши представители на Европейската комисия заради това, че се отнасяли към нея като страна \"второ качество\", докато тя се подготвя да поеме ротационното председателство на Европейския съюз от утре (1 януари 2019), съобщава \"Асошиейтед прес\".Михай Фифор, който е една от най-високопоставените фигури в управляващата Социалдемократическа партия, по-конкретно нападна председателя на Европейската комисия Жан-Клод Юнкер, както и няколко други висши представители на администрацията в Брюксел.\"Румъния е под специален мониторинг от страна на ЕС. Румъния се третира като страна второ качество от някои официални представители на ЕС\", пише Фифор.Той отговори на коментари, направени от Юнкер в събота в интервю за германския в. \"Велт ам зонтаг\". Юнкер постави под въпрос дали Румъния е готова да оглави Европейския съюз в контекста на дълбоките политически разделения в румънския политически живот и спорната съдебна реформа.", "date": "2018.12.31", "title": "Румъния нахока Брюксел, че я третира като страна \"второ качество\""}
{"url": "https://news.bg/int-politics/kadri-ot-kameri-pokazvat-mazhe-noseshti-kufari-i-torbi-s-chasti-ot-tyaloto-na-kashogi.html", "text": "Турска телевизия излъчи кадри от камери за видеонаблюдение, показващи мъже, носещи куфари и торби, съдържащи части от тялото саудитския журналист и дисидент Джамал Кашоги, съобщава \"Франс прес\".На кадрите, показани по телевизия \"А-Хабер\", се виждат трима мъже, които носят пет куфара и две големи черни торби в резиденцията на генералния консул на Саудитска Арабия в Истанбул.Резиденцията се намира в близост до саудитското консулство, където Кашоги беше убит на 2 октомври, като това постави на изпитание отношенията на Саудитска Арабия със Запада.Цитирайки неназовани турски източници, \"А-Хабер\" предположи, че разчлененото тяло на Кашоги е било в куфарите и торбите.Кашоги, който пишеше за американския в. \"Вашингтон пост\", беше убит веднага след като влезе в консулството, като според саудитските власти убийството не е било наредено от тях, а операцията била дело на \"ренегати\".59-годишният бивш високопоставен член на режима в Рияд, превърнал се в негов отявлен критик, е бил удушен, преди да бъде разчленен от екип от 15 саудитци, изпратени в Истанбул за убийството, според турските власти, като медии информираха, че частите от тялото са били разложени с киселина.", "date": "2018.12.31", "title": "Кадри от камери показват мъже, носещи куфари и торби с части от тялото на Кашоги"}
