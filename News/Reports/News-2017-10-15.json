{"url": "https://news.bg/world/sotsialdemokratite-vodyat-v-41-obshtini-v-makedoniya-vmro-dpmne-v-14.html", "text": "Социалдемократите на премиера Зоран Заев водят убедително на проведените в неделя местни избори в Македония, предаде МИА. Те водят в 41 общини, а ВМРО-ДПМНЕ - в 14 общини. Такива са резултатите при 30% от обработените бюлетини, са съобщили от Държавната избирателна комисия. ВМРО-ДПМНЕ управляваха страната едно десетилетие и все още държат повечето от 80-те градски общини.Първите резултати ще бъдат обявени тази вечер. Вторият тур на местния вот е заплануван за след две седмици.Заев пое управлението на Македония през май или близо 6 месеца след изборите през декември 2016 г., с което се сложи край на двугодишна политическа криза, възникнала след скандал с подслушване по високите етажи на властта.В коалицията на Заев влизат и партии, които представляват етническите албанци. През април разгневени националисти щурмуваха парламента, след като за председател на парламента беше избран етнически албанец.", "date": "2017.10.15", "title": "Социалдемократите водят в 41 общини в Македония, ВМРО-ДПМНЕ - в 14"}
{"url": "https://news.bg/world/53-aktivnost-na-mestnite-izbori-v-dolna-saksoniya.html", "text": "Около 27% е избирателната активност към обяд на местните избори в германската провинция Долна Саксония, съобщава ДПА.Близо 1/3 от имащите 6,1 милиона право на глас са участвали на изборите към обяд, което е увеличение спрямо 23 на сто за същото време на вота през 2013 г.Към 16:30 часа избирателната активност достигна 53 на сто (също 53% през 2013 г.).Непредсказуемата битка е основно между консерваторите на германския канцлер Ангела Меркел и социалдемократите.Местните избори се разглеждат като ключов тест на политическото настроение в страната няколко седмици след парламентарните избори.Социологическите проучвания показват, че социалдемократите имат малка преднина пред християндемократите.Премиерът на провинцията Щефан Вайл изрази надежда, че на гласуването като цяло ще има висока избирателна активност.\"Демокрацията в страната ни се нуждае от активни граждани\", каза той, докато пускаше гласа си в Хановер.Изборите в Долна Саксония бяха насрочени, след като член на Зелената партия към водената от социалдемократите коалиция се премести при християндемократите. Така Вайл изгуби парламентарното си мнозинство.", "date": "2017.10.15", "title": "53% активност на местните избори в Долна Саксония"}
{"url": "https://news.bg/world/kyurdite-v-irak-othvarliha-iskane-na-bagdad.html", "text": "Кюрдското ръководство в Ирак отхвърли искането на Багдад за анулиране на резултатите от референдума за независимост, съобщават световни агенции.Иракското правителство поиска да се отменят резултатите от референдума, но Хемин Хаврами, съветник на кюрдския лидер Масуд Барзани, разкри, че са отхвърлили ултиматума.Той добави, че Иракски Кюрдистан отхвърля \"военните заплахи\" на Багдад, пояснявайки, че контролираните от кюрдите територии ще бъдат защитени в случай на потенциална атака.Но Хаврами увери, че Иракски Кюрдистан иска разрешаване на кризата по \"мирен\" начин.Решението на кюрдите е взето на фона на среща за обсъждане на ситуацията в Докан между Барзани и президента на Ирак Фуад Масум.Багдад даде ултиматум на Ербил до 02,00 часа местно време тази неделя кюрдските милиции пешмерга да напуснат град Киркук. Но АФП информира, че иракското правителство е удължило крайния срок с още 24 часа.До Киркук са разположени хиляди иракски и кюрдски сили. Багдад настоява кюрдите да се изтеглят от спорния район.", "date": "2017.10.15", "title": "Кюрдите в Ирак отхвърлиха искане на Багдад"}
{"url": "https://news.bg/world/netanyahu-vleze-v-sblasak-s-izraelskata-politsiya.html", "text": "Израелският премиер Бенямин Нетаняху влезе в спор с полицията заради \"цунами\" от изтекла в медиите информация, свързана с многото разследвания за корупция срещу министър-председателя, информира ДПА.Срещу Нетаняху се провеждат две разследвания: едното е за получаване на подаръци от милиардер в замяна на услуги, а второто е свързано с контакт между Нетаняху и издател на вестник с цел оказване влияние на медийния пазар.Друг случай, в който Нетаняху обаче не е заподозрян, е свързан с твърденията за подкуп относно договор за закупуване на германски подводници. Давид Шимрон, личният адвокат на премиера и далечен роднина, е сред основните заподозрени.\"\", защити се полицията в необичаен гневен отговор по адрес на Нетаняху.Израелският премиер използва \"Фейсбук\" в събота, за да нападне полицейския комисар Рони Алшейх, че не спира изтичането на информация от полицията, намеквайки, че полицията е повлияна от външна сила.\"\", се отбелязва в съобщението.Позицията на израелския лидер е в отговор на изнесената от местния Канал 2 информация в събота, че Нетаняху отново ще бъде разпитан от полицията.", "date": "2017.10.15", "title": "Нетаняху влезе в сблъсък с израелската полиция"}
{"url": "https://news.bg/comments/tramp-i-iran-sdelka-ima-konsensus-ne.html", "text": "В своя специална реч американският президент Доналд Тръмп обяви, че този път няма да сертифицира Ядрената сделка с Иран. Ръководителят на Белия дом е задължен, според вътрешно-политически законодателен акт (Iran Nuclear Agreement Review Act, INARA), да излиза с позиция на всеки 90 дни по отношение на това дали Иран изпълнява ангажиментите си спрямо Ядрената сделка и, в този контекст, дали е защитен националният интерес на САЩ.Отказът на Доналд Тръмп да одобри регулярната сертификация на Ядрената сделка обаче не означава, че самото споразумение е отхвърлено или че то спира да съществува.Един път, защото американският президент към момента се фокусира върху това да бъде променен механизмът на участието на САЩ в сделката - вече споменатият вътрешно-политически закон INARA - в посока разширяването на дейностите на Иран, заради които страната трябва да бъде санкционирана.Втори път, показателно е това, че американският президент не използва собствените си правомощия за \"изключването\" на САЩ от споразумението, а предоставя инициативата на Конгреса на САЩ*.Трети път, трябва да се има предвид, че Ядрената сделка е международна, а САЩ са само една от страните по нея. Другите, освен Иран, са Европейският съюз, Германия, Великобритания, Франция, Русия и Китай. Т.е напълно възможно е споразумението да остане в сила, дори и САЩ да излязат от него.Това, което обаче се опитва да направи американският президент, както и ресорните републиканци в Сенатската комисия по външна политика като Боб Коркър и Том Котън, е в дългосрочен план да интегрират в Ядреното споразумение такъв тип условия, които оригинално не съществуват в сключената сделка от 2015-та година или постфактум променят нейните параметри. Това вече може да разруши, ако не самото споразумение с Иран, то поне участието на САЩ в него (налагането на нови критерии предполага и налагането на нови санкции, когато тези критерии не бъдат изпълнени).Най-общо казано, президентът Тръмп и републиканците от Конгреса (или поне тези от тях, които предпочитат да променят сделката, вместо да я унищожат направо) търсят промени в четири основни насоки.Първата е включването на иранската балистична ракетна програма в \"забранения списък\" за Техеран.Втората е санкционирането на Техеран заради финансовата, военна и логистична помощ, която страната дава на терористични организации като шиитската \"Хизбула\" и сунитската \"Хамас\".Третата е засилването на обхвата на мониторинга, който Международната агенция за атомна енергия извършва спрямо Иран.Четвъртата, автоматичното налагане (и реабилитиране) на санкциите срещу Иран, ако Техеран се доближи до една година време от сдобиването с ядрено оръжие.В основата на тези искания стои разбирането, че иранското влияние върху Близкия изток (и конкретно в Ирак, Сирия, Йемен и Афганистан) се разширява, а Ядреното споразумение - вместо да приобщава страната към нормите на международното поведение - всъщност отваря нови възможности за финансирането на сектарни (избирателни) конфликти и прокси-войни, водени включително срещу стратегическите съюзници на САЩ в региона - Израел и Саудитска Арабия.При все че зад повечето изисквания на републиканците има логични аргументи, нито едно от тези условия обаче не фигурира в Ядрената сделка от 2015-та година**. По своето естество, това би било нов тип сделка, която таргетира не просто количеството, качеството и целите на наличния уран (и центрофуги) в Техеран, а широк диапазон от иранската политика, вътрешна и външна. Неслучайно Иран многократно е заявявал, например, че ракетната програма на страната е част от нейната национална концепция за сигурност, която не може да бъде дебатирана.Независимо от основанията си, критичната позицията на Доналд Тръмп спрямо Ядреното споразумение и отказът на американския президент да го сертифицира (след като вече го е правил два пъти) довеждат до различни отрицателни ефекти.На първо място, това подкопава позициите на умерените и реформаторски групи в иранското общество и политика, които са естественият съюзник на Запада в страната. Именно Ядреното споразумение бе разглеждано като възможност за постепенното декапсулиране на Иран, което - посредством съживяването на икономическите потоци и увеличаването на чуждестранните инвестиции, ще доведе до релативизирането на позициите на аятоласите.В същото време обаче, всяко едно засилване на тона от страна на Вашингтон спрямо Техеран постига ефект, обратен на търсения: довежда до допълнително \"затваряне\" и \"свиване\" на страната, което на свой ред утвърждава позициите на хардлайнерите от иранския естаблишмънт и отслабва тези на умерено и реформаторски настроените фактори.Имайте предвид, че пространството на консерваторите и хардлайнерите се парцелира и \"раздроби\" особено явно след загубата на техния кандидат за президент Ибрахим Раиси по-рано тази година. Противоположният ефект - този на сплотяването и консолидацията - обаче веднага бе забелязан, когато прозвучаха думите на Държавния секретар Рекс Тилърсън по отношение на опцията за \"смяната на режима\" спрямо Техеран. Едностранно отдръпване на САЩ от Ядрената сделка ще има същия резултат върху позициите и съотношението на силите между хардлайнерите, от една страна, и реформаторите, от друга, в иранското общество и държава.На второ място, евентуалното излизане на САЩ от Ядрената сделка ще маркира още една разломна линия в рамките на транс-атлантическото пространство. Европа, в лицето на ЕС, продължава да подкрепя Ядреното споразумение с Иран (и счита, каквото е и становището на натоварената с инспекция Международната агенция по атомна енергия, че Техеран изпълнява своята част от сделката). Нещо повече, потенциално Иран си остава много по-важна икономически и енергийно страна за Стария континент, отколкото е за САЩ (тъй като поради дългия санкционен режим, наложен от САЩ спрямо Иран от 1979 г. насам, двете страни нямат търговски отношения от значим характер). А отдръпването на САЩ от консенсуса на ядрените сили (и Германия), ще направи така, че ЕС ще има много по-близка позиция с Русия и Китай, отколкото със своя автентичен съюзник оттатък Атлантика.На трето място, потенциално оттегляне на САЩ от Ядрената сделка ще има отрицателен ефект върху кризата на северно-корейския полуостров, доколкото режимът на Ким Чен-Ун ще бъде още по-слабо мотивиран да седне на масата за преговори, когато констатира, че САЩ във всеки един момент могат да се отметнат от постигнато споразумение.На четвърто място, външната политика на САЩ в Близкия изток все по-ускорено добива сектарен характер сама по себе си, доколкото коректно разпознава отговорността на Иран за суматохата в региона, но отказва да търси такава и на страни като Саудитска Арабия. Потенциално напускане на Ядреното споразумение от САЩ ще бъде още една стъпка в сектарното профилиране на Вашингтон (доколкото, освен Израел, другите привърженици на нулирането на споразумението са държавите от сунитския блок, лидирани от Рияд).Всичко това, разбира се, не оневинява режима на аятоласите. Нито пък означава, че самата Ядрена сделка, носеща характерните външно-политически слабости на тандема Кери-Обама, е била добра сделка. Но в случая добилата популярност фраза, макар и в друг контекст - No deal is better than a bad deal - не е приложима и е вярно точно обратното: лошата сделка е за предпочитане пред никаква, освен ако не искаш персийска форма на Северна Корея.А докато сме на темата за сделки, Доналд Тръмп трябва спешно да си припомни, че по време на президентските избори в САЩ миналата година той се рекламира като deal-maker, а не като deal-breaker.", "date": "2017.10.15", "title": "Тръмп и Иран: сделка има, консенсус – не"}
{"url": "https://news.bg/world/katalunskiyat-lider-prizova-za-spokoystvie.html", "text": "Каталунският лидер Карлес Пучдемон призова за спокойствие по-малко от 24 часа преди да изтече ултиматумът на испанското правителство, съобщава Ройтерс.До утре Пучдемон трябва да обяви еднозначно дали е провъзгласил Каталуния за независима държава.Той символично провъзгласи Каталуния за независима страна във вторник вечерта, но секунди по-късно обяви, че ще отложи този едностранен акт, за да позволи организирането на преговори с Мадрид по казуса.Премиерът на Испания Мариано Рахой даде ултиматум на Пучдемон до понеделник да изясни позицията и след това до четвъртък да промени решението си, ако продължава да настоява за независимост. Рахой заплаши да отнеме автономията на Каталуния, ако изберат независимост.\"\", каза Пучдемон на събитие в Барселона., добави той.Макар че Пучдемон не намекна как ще отговори на Мадрид, местната каталунска телевизия TV-3 отбелязва, че той няма да каже просто \"да\" или \"не\", а ще отговори по-обстоятелствено.Правителството на Испания предупреди, че може да задейства член 155 от конституцията, който позволява отнемане автономията на Каталуния, разпускане на местния парламент и поемане на управлението.Испанският вестник \"Мундо\" пише, че ако Мадрид задейства член 155, правителството ще замени каталунското правителство с ново, което може да бъде водено от политици или технократи. В рамките на три месеца ще бъдат организирани местни избори.", "date": "2017.10.15", "title": "Каталунският лидер призова за спокойствие"}
{"url": "https://news.bg/world/tilarsan-diplomatsiyata-na-sasht-za-kndr-shte-prodalzhi-do-hvarlyaneto-na-parvata-bomba.html", "text": "Държавният секретар на САЩ Рекс Тилърсън коментира позицията на Вашингтон за Северна Корея и иранската ядрена сделка в интервю за СиЕнЕн.По-рано тази седмица американският президент Доналд Тръмп обяви, че няма да потвърди, че Техеран изпълнява споразумението, но и САЩ няма да напуснат сделката.САЩ ще продължат дипломатическите усилия за разрешаване на севернокорейската криза, увери държавният секретар.\"\", поясни Тилърсън.\"\", каза топ дипломатът.Рекс Тилърсън допълни, че САЩ искат споразумение с КНДР за ядрената и ракетна програма. Според него наложените от администрацията на Тръмп санкции срещу Северна Корея са едно от най-големите й постижения, подчертавайки факта, че международната общност е \"обединена\" срещу ядрената програма на Пхенян.По отношение на Иран той заяви, че Вашингтон ще работи с партньорите си.Според него има редица технически нарушения на споразумението, пояснявайки, че ще поискат повече инспекции и повече искания да се изпълняват.Иначе Тилърсън описа Доналд Тръмп като \"много необикновен президент\", отбелязвайки, че намеренията му винаги служат като мотивация за предприемане на действия.Използваният от президента \"Туитър\", по думите на Тилърсън, цели да принуди хората да предприемат действия и да се противопоставят на статуквото.В същото време посланикът на САЩ в ООН Ники Хейли заяви пред NBC, цитирана от Ройтерс, че САЩ на този етап остават в международното споразумение за ядрената програма на Иран.По думите й администрацията на Тръмп иска \"пропорционален\" отговор срещу действията на Техеран в световен план.\"\", каза тя, имайки предвид притесненията на Вашингтон във връзка с ракетната програма, оръжейните сделки и спонсорирания от Иран тероризъм.\"\", продължи тя.", "date": "2017.10.15", "title": "Тилърсън: Дипломацията на САЩ за КНДР ще продължи до хвърлянето на първата бомба"}
{"url": "https://news.bg/world/palestinskata-grupirovka-hamas-se-saglasila-da-ne-initsiira-voyni-s-izrael.html", "text": "Палестинската групировка \"Хамас\" се е съгласила да не инициира нападение срещу Израел в Газа и на Западния бряг, пише саудитският вестник Asharq al-Awsat, който се позовава на палестински източници.\"Фатах\" и \"Хамас\" са поели ангажимент, че няма да действат едностранно в случай на въоръжен конфликт или при сключване на мирно споразумение.По-рано тази седмица двете организации сключиха историческо споразумение за общо палестинско правителство, след като \"Хамас\" предаде управлението на Ивицата Газа на палестинския кабинет на Западния бряг.Арабският вестник допълва, че двете палестински организации ще си сътрудничат при вземането на ключови решения.\"Хамас\" също така ще прекрати всички опити за подклаждане на конфликт с Израел на Западния бряг.", "date": "2017.10.15", "title": "Палестинската групировка „Хамас” се съгласила да не инициира войни с Израел"}
{"url": "https://news.bg/world/konservatorite-na-31-godishniya-sebastian-kurts-pechelyat-izborite-v-avstriya.html", "text": "Консервативната Австрийска народна партия спечели предсрочните парламентарни избори в Австрия, съобщават световни агенции, позовавайки се на първи екзит пол резултати.31-годишният Себастиан Курц, външен министър на Австрия, е на път да стане най-младият премиер в Европа.Консервативната партия държи властта в Австрия вече 30 години, поделяйки я със социалдемократите.Страната отиде на предсрочен вот след разрива в управляващата коалиция на социалдемократите, в която участваха и консерваторите. Именно Курц призова за организиране на предсрочни избори.От първоначалните резултати става ясно, че консерваторите и евроскептичната Австрийска партия на свободата печелят за сметка на Зелената партия и на социалдемократите.Според екзит пол на SORA Австрийската народна партия (ÖVP) е най-голямата партия в следващия парламент с 30,2% (+6,3%). Социалдемократите (SPÖ) и крайнодясната Партия на свободата (FPÖ) са с изравнени сили - 26%.За момента крайнодесните са втори с 26,8% (+6,3%) или с 0,5% повече от социалдемократите (-0,6%).Трета е либералната \"Нова Австрия\" с 5,3% (+0,3), а зад нея е Зелената партия с 4,9 на сто (-7,5%). Останалите партии печелят под 5%.Партия \"Пилц\" на бившия \"зелен\" депутат Петер Пилц за първи път влиза в парламента. Данните на SORA показват следното разпределение на партиите по места: консерваторите вземат 57 (+10), крайнодесните печелят 51 места (+11), социалдемократите вземат 49 (губят 3 места), Зелената партия ще получи 9 места (-15), либералите вземат 9 места, а \"Пилц\" - 8 места.Най-добрият резултат на крайнодесните е на изборите през 1999 г., когато получават 26,91% или 52 места.Зелените пък с най-лошия си резултат от 1995 г., когато печелят едва 4,9%.Социалдемократите с най-лошото си представяне от управлението на Адолф Хитлер.Резултатите показват или продължение на коалицията между консерваторите и социалдемократите, или кабинет на партията на Курц с крайнодесните. Изключва се вариантът коалиция между Партията на свободата и социалдемократите.Бежанската криза беше централна тема по време на предизборната кампания. Курц постоянно засягаше тази тема, както и политическия ислям.", "date": "2017.10.15", "title": "Консерваторите на 31-годишния Себастиан Курц печелят изборите в Австрия"}
{"url": "https://news.bg/int-politics/priklyuchiha-prezidentskite-izbori-v-kirgizstan.html", "text": "Днес в Киргизстан се проведоха президентски избори. Изборният ден приключи в 17 часа българско време. Всички избирателни секции са затворили. Това са съобщили от ЦИК, цитирани от РИА \"Новости\".Тече преброяване на гласовете.По-късно официално ще бъде съобщена и избирателната активност. В предварителното гласуване взеха участие около 22 000 избиратели. Основните претенденти са двама бивши премиери.Това са кандидатите на социалдемократите Сооронбай Жеенбеков и опозиционният лидер и бизнесмен Омурбек Бабанов. Жеенбеков е близък до настоящия президент Алмазбек Атамбаев, който няма право да се кандидатира отново по конституция. Имащите право на глас са 3 025 000 души. Избирателните секции са 2338 на брой. 700 международни наблюдатели следят провеждането на вота. ", "date": "2017.10.15", "title": "Приключиха президентските избори в Киргизстан "}
{"url": "https://news.bg/regions/katastrofa-ogranichi-dvizhenieto-po-patya-dobri-dol-topolovets.html", "text": "Катастрофа ограничи временно движението по път III-112 Добри дол - Тополовец.Това съобщиха от АПИ.Шофьорите трябва да се движат с повишено внимание и съобразена скорост по обходен маршрут: път II-11 Добри дол - Арчар, път III-1102 Арчар - Димово, път I-1 Димово - Ружинци, път III-111 Ружинци - Тополовец и обратно. ", "date": "2017.10.15", "title": "Катастрофа ограничи движението по пътя Добри дол - Тополовец"}
{"url": "https://news.bg/int-politics/poveche-ot-500-ubiti-i-raneni-pri-atentata-v-somaliya.html", "text": "Повече от 500 души са жертвите и ранените при атентата в сомалийската столица Могадишу, предаде АП. Загинали са 231, а други 275 са били ранени. Броят им непрекъснато расте. Много от починалите не са разпознати. Много от ранените са в критично състояние. Това е съобщил сенатор, посетил болници, в които са настанени за лечение пострадалите. Президентът Мохамед лично дари кръв и призова всеки, който може, да се отзове на молбата на медиците. В страната е обявен тридневен траур. Това е най-смъртоносният атентат в историята на Сомалия.Правителството на Сомалия обвини екстремистката групировка \"Аш Шабаб\" за извършения в столицата атентат с камион бомба.", "date": "2017.10.15", "title": "Повече от 500 убити и ранени при атентата в Сомалия "}
{"url": "https://news.bg/int-politics/blizak-do-prezidenta-vodi-na-izborite-v-kirgizstan.html", "text": "Кандидатът на социалдемократите и бивш премиер Сооронбай Жеенбеков води на проведените днес президентски избори в Киргизстан. Считаният за фаворит приближен на настоящия президент води с 856 971 гласа. След него е опозиционерът Омурбек Бабанов с 530 189 гласа. Това показват все още неофициални резултати, са съобщили от ЦИК, цитирани от местни медии. Кандидатите са общо 11 души, но двамата водеха и в проучванията преди вота. Избирателната активност е 51,4 процента. Гласували са повее от 1,5 млн. души. Недействителни са 15 465 от бюлетините. ", "date": "2017.10.15", "title": "Близък до президента води на изборите в Киргизстан "}
{"url": "https://news.bg/crime/dvama-politsai-zadarzhani-pri-aktsiya-v-stolitsata.html", "text": "Най-малко двама полицаи са били задържани днес при акция на Вътрешна сигурност на МВР в столицата, предаде \"Нова\".По непотвърдена информация, те са покровителствали наркодилъри срещу подкупи. Рекетирали са ги по няколко пъти в месеца. Задържаните служители на реда са следени няколко месеца. По първоначални данни те са от Седмо РПУ. ", "date": "2017.10.15", "title": "Двама полицаи задържани при акция в столицата"}
{"url": "https://news.bg/int-politics/reshenieto-na-tramp-za-iran-e-pravilno-ubeden-netanyahu.html", "text": "Решението на американския президент Доналд Тръмп за Иран е правилно. Такова убеждение изрази израелският премиер Бенямин Нетаняху, цитиран от CBS News.Според него, това е смело решение и той поздрави държавния глава за него.Нетаняху се обърна към европейските партньори и обяви, че ако те искат тази сделка да не бъде отменена, то трябва да работят съвместно със САЩ по предоговарянето й. Според него, има много недостатъци, които трябва да бъдат изчистени. Нетаняху напомни, че Израел и арабските му съюзници живеят в този регион и най-добре знаят на какво е способна иранскат агресия, затова трябва да бъдат чути. Припомняме, че по-рано стана ясно, че Вашингтон ще преразгледа сделката с Техеран по ядрената програма. Тръмп многократно я определя като най-лошата сделка в американската история.Както е известно, Израел още от самото начало бе против, както и срещу падането на санкциите. Държавният секретар на САЩ Рекс Тилърсън все още твърди, че президентът Тръмп няма да изтегли страната от иранската ядрена сделка. Американският президент е задължен да информира Конгреса за статута на иранската ядрена сделка на всеки 90 дни.", "date": "2017.10.15", "title": "Решението на Тръмп за Иран е правилно, убеден Нетаняху"}
{"url": "https://news.bg/bulgaria/elektronnoto-upravlenie-administrativnata-tezhest-i-evropredsedatelstvoto-prioritetite-pred-nsorb.html", "text": "Въвеждането на електронното управление, намаляването на административната тежест и изграждането на кадрови капацитет, както и успешното провеждане на българското председателство на Европейския съюз и подготовката на бъдещия програмен период след 2020 година.Това са сред основните приоритети за работа на Националното сдружение на общините в България /НСОРБ/ през следващите три години.Това заяви на пресконференция Даниел Панов, председател на Управителния съвет /УС/ на Сдружението и кмет на община Велико Търново, съобщиха от пресцентъра на НСОРБ.Днес в к. к. Албена започна XII Годишна среща на българските местни власти, която ще продължи до 17 октомври. На срещата на местните власти тази година присъстват повече от 1100 участници - кметове, председатели на общински съвети, общински съветници, секретари и експерти от общинските администрации. Участие вземат 120 представители на бизнеса и партньорските организации, както и близо 60 представители на централната изпълнителна власт.Панов акцентира и върху проблемите, които стоят пред общините и НСОРБ.Те са свързани най-вече с ресурсната осигуреност на отговорности за общините, възложени от законодателя, поясни Даниел Панов. Той добави, че това се отнася особено към състоянието на общинската пътна мрежа. Като пример той посочи, че около 19 650 км е държавната пътна мрежа, а общинската е приблизително толкова. Средствата, които се отделят за поддръжка на държавната пътна мрежа са около 700 млн.лв. годишно, а общинската се поддържа с не повече от 50 млн. лв. обобщи Панов.Като съществен бе очертан и проблемът с невъзможността на общините да отговорят с регулация на заплатите на общинските служители, спрямо очакваното повишение на минималната работна заплата за страната.Председателят на УС на НСОРБ съобщи, че в момента общините правят допълнителни разчети, за да ги представят в Министерство на финансите. Все по-трудно можем да задържим изгражданите с години общински експерти с възнаграждения, близки до минималната работна заплата - заключи председателят на УС на НСОРБ.По-късно той откри официално специализираното изложение \"Общинско експо\", в което тази година участват 25 фирми и общински предприятия.", "date": "2017.10.15", "title": "Електронното управление, административната тежест и европредседателството - приоритетите пред НСОРБ "}
{"url": "https://news.bg/world/chetirima-zaginali-voenni-pri-ataka-na-sinay.html", "text": "Най-малко четирима египетски военни са загинали при атентат на размирния Синайски полуостров в Египет, предаде АП.Други 25 военни са били ранени. Атакувани са били 6 поста. Новината е била потвърдена от армията и здравни власти. Не са били дадени повече детайли. Вероятно това е поредна атака на местното крило на \"Ислямска държава\".", "date": "2017.10.15", "title": "Четирима загинали военни при атака на Синай "}
{"url": "https://news.bg/disasters/40-sa-veche-zhertvite-na-pozharite-v-kaliforniya.html", "text": "Броят на жертвите от горските пожари в американския щат Калифорния нарасна до 40 души, съобщават американските медии, позовавайки се на полицията в окръг Сонома.Над 10 хил. пожарникари от Калифорния, както и от други щати, се борят с горските пожари в Северна Калифорния. Местните власти предупредиха, че опасността от по-нататъшно разпространение на пожарите е висока заради ниската влажност и силните ветрове в региона, като в Южна Калифорния е обявена най-висока тревога.Горските пожари, които започнаха на 8 октомври във винарския регион на Калифорния, се превърнаха в най-смъртоносните пожари, които някога са били регистрирани в щата. Заради огнената стихия бяха евакуирани над 10 хил. души от района. В щата се разразиха повече от 15 пожара, като бяха разрушени около 5 700 къщи и изгоряха около 220 хил. акра територии.", "date": "2017.10.15", "title": "40 са вече жертвите на пожарите в Калифорния"}
{"url": "https://news.bg/crime/izcheznaliyat-13-godishen-manuel-se-pribra-vkashti-zhiv-i-zdrav.html", "text": "13-годишният Мануел Пенков Николаев, който в събота беше обявен за издирване, се появи.Момчето е живо и здраво, като само се е прибрало вкъщи късно снощи, съобщиха от пресцентъра на МВР.В петък детето излязло с колелото си и не се прибрало. В събота полицията го обяви за издирване.Около 23:00 ч. снощи се е прибрал сам. Засега не се уточнява къде е било детето повече от 1 денонощие.", "date": "2017.10.15", "title": "Изчезналият 13-годишен Мануел се прибра вкъщи жив и здрав"}
{"url": "https://news.bg/crime/gdbop-zakopchali-i-sina-na-shefa-na-kat-v-ruse-pri-spetsaktsiyata.html", "text": "Синът на шефа на русенския КАТ Михаил Манов - Маноел, е сред задържаните при вчерашната акция в Русе на ГДБОП и спецпрокуратурата срещу заведения и заложна къща на брата на депутата от БСП Георги Стоилов - Илия, съобщава БиТиВи, позовавайки се на свои източници. Вчера за 24 часа бяха задържани няколко души, включително Илия Стоилов.Депутатът Георги Стоилов е заявил пред лидера на БСП Корнелия Нинова, че акцията на МВР и прокуратурата била \"набеждаване\". Във вторник социалистите ще обсъдят казуса и евентуалното отстраняване на депутата. От МВР уточняват, че 8-членна организирана престъпна група е задържана при операцията в Русе. Според първоначалните данни групата е действала от 2015 г., основно се е занимавала с изнудване.Установено е, че на 30 март 2015 г., петима участници в престъпната схема, сред които и жена, са отвлекли служител на фирма на ръководителя на групата, подозиран за кражба. След заплаха и използване на сила той е бил принуден да поеме имуществено задължение, като подпише запис на заповед на стойност 100 хиляди лева.Разпитани са 15 лица, извършени са 21 разпознавания, претърсвания на заложна къща, нощен клуб, жилища, офиси и автомобили, шест лични обиска. Открити и иззети са 4 метални палки, три пистолета - газов, боен и преработен пистолет от газов в боен, електрошокова палка, 107 патрона, 2 ножа и артилерийски гръм.След 24-часовото задържане, на осемте участници в групата са повдигнати обвинения и мярката им за задържане е удължена до 72 часа. Седем от тях - Трифон Трифонов, Александър Вълков, Маноел Манов, Милен Влахов, Калоян Димитров, Цветелина Стоилова и Илия Стоилов, са обвинени за участие в организирана престъпна група, за държане на огнестрелно оръжие и боеприпаси са повдигнати отделни обвинения. ", "date": "2017.10.15", "title": "ГДБОП закопчали и сина на шефа на КАТ в Русе при спецакцията"}
{"url": "https://news.bg/society/patriarhat-osveti-luksozna-tsarkva-v-sofiyskiya-kv-lozenets.html", "text": "На 72-рия си рожден ден българският патриарх Неофит освети най-новия храм в столичния квартал \"Лозенец\", наречен \"Въздвижение на Светия Кръст Господен\".Десетки миряни прекрачиха за първи път вратите на храма, чакан повече от 20 години, съобщава БНР.На своя 72-и рожден ден Неофит си пожела да има повече храмове като този.Жителите на квартала споделиха, че парите за построяването на църквата са започнали да се събират още през 1994 г.\"Чакахме я много дълго време тази църква и много се радваме, че я имаме в \"Лозенец\" тази прекрасна църква. Изографисваха я отвънка, камбанария построиха допълнително. Радваме се лозенчани. Толкова години чакаме\", радостни са местните хора.", "date": "2017.10.15", "title": "Патриархът освети \"луксозна\" църква в софийския кв. \"Лозенец\""}
{"url": "https://news.bg/economics/zaradi-niski-zaplati-fermerite-u-nas-ne-mogat-da-si-nameryat-rabotnitsi.html", "text": "Българският земеделски работник е сред най-бедните в Европа. Единствено в македонското селско стопанство заплатите са по-ниски.В същото време се оказва, че средната заплата в земеделието у нас вече изпреварва доходите в ресторантьорството и строителството, но пак трудно се намират служители.Фермери обмислят да се откажат от животновъдството, тъй като не могат да си намерят работници, става ясно от репортаж на БиТиВи.По данни на КНСБ средната заплата в земеделския сектор у нас е 419 евро. Сравнително високото заплащане в сектора на фона на българските доходи идва най-вече заради заплатите на висококвалифицираните кадри. Механизатор в голямо стопанство може да взима и 2 хиляди лева заплата.Семейство Илчеви отглеждат над 70 крави. От две години не могат да намерят работници. Давали по 20 лева на ден.\"Миришело им, много им била работата, лятото слънцето им пече, не искат\", каза Радка Илчева.Кандидати няма и заради тежките условия, и заради ниското заплащане, твърдят работниците. Икономисти пресмятат, че производителността в българските ферми е три пъти по-ниска от тази в ЕС. Логично, това важи и за доходите.\"Нашето селско стопанство има нужда от огромни инвестиции, тогава ще дойдат по-високите заплати. Ако от единица площ в България се вадят 2 тона, а в Западна Европа - 6, очевидно имаме проблем\", коментира икономистът Николай Вълканов.", "date": "2017.10.15", "title": "Заради ниски заплати фермерите у нас не могат да си намерят работници"}
{"url": "https://news.bg/world/teheran-mozhe-da-napusne-yadrenata-sdelka.html", "text": "Външният министър на Иран Мохамед Зариф заяви, че страната му може да се оттегли от ядреното споразумение в случай, че другите страни по договора не правят достатъчно, за да защитят интересите на Техеран.В интервю за държавната телевизия Зариф отбеляза: \"\".\"Единият вариант е оттегляне от споразумението\", предупреди той.Зариф подчерта, че американският президент Доналд Тръмп не е в позиция да казва дали Иран спазва сделката.По думите му вътрешните политики на американското правителство не се отнасят до Техеран и САЩ трябва да спазват международните си ангажименти.Зариф обвини Белия дом, че изпълнява дневния ред на израелския премиер Бенямин Нетаняху.САЩ се самоизолират с политиките си, поясни той.Междувременно иранският петролен министър Биджан Занганех заяви, цитиран от Ройтерс, че втвърдената позиция на Доналд Тръмп няма да повлияе на цените на петрола на световния пазар.", "date": "2017.10.15", "title": "Техеран може да напусне ядрената сделка"}
{"url": "https://news.bg/int-politics/britanski-deputati-ot-vsichki-partii-prechat-na-tereza-mey-da-izleze-ot-es-bez-sdelka.html", "text": "Група влиятелни британски депутати, които са от различни партии, разработва планове, които да направят невъзможно за премиера Тереза Мей да позволи на Великобритания да излезе от Европейския съюз без споразумение през 2019 г., съобщава кореспондентът на БНР в Лондон.Ходът на депутатите идва на фона на новите предупреждения, че липсата на сделка по Брекзит ще бъде катастрофална за британската икономика.В групата са бившият финансов министър Кенет Кларк, още няколко бивши министри консерватори, както и влиятелни членове на Лейбъристката партия, на Шотландската национална партия, на Либералдемократическата партия и на Зелената партия.Една от основните цели на групата е да осигури на парламента право на вето или други законови средства за предотвратяване на сценарий за излизане от ЕС без сделка.Загрижеността около Брекзит достигна нов връх през седмицата, когато Тереза Мей обяви в Камарата на общините, че правителството ще похарчи 250 милиона паунда в подготовка за възможен сценарий без сделка, поради застоя на преговорите с Брюксел. ", "date": "2017.10.15", "title": "Британски депутати от всички партии пречат на Тереза Мей да излезе от ЕС без сделка"}
{"url": "https://news.bg/world/lari-flint-predlaga-usd10-mln-za-kompromat-sreshtu-tramp.html", "text": "Известният издател на порнография Лари Флинт предлага 10 милиона долара на всеки, който извади компромат срещу президента Доналд Тръмп, който би помогнал за свалянето на американския държавен глава.Той публикува По време на президентската компания американският издател на известното списание Hustler предложи 1 милион долара за всеки, който може да предаде видео или аудиозаписи, на които Тръмп извършва незаконни неща или се държи сексуално неприемливо.", "date": "2017.10.15", "title": "Лари Флинт предлага $10 млн. за компромат срещу Тръмп"}
{"url": "https://news.bg/politics/mareshki-se-oplakva-ne-chadar-a-politicheska-i-prokurorska-buhalka-ima-varhu-men.html", "text": "Върху мен има политическа и прокурорска бухалка, а не чадър, защото няма как всеки месец срещу мен да се сипят постоянно нови и нови измислени дела. Това обяви депутатът Веселин Марешки пред БиТиВи.Лидерът на \"Воля\" и зам.-председател на Народното събрание уточни, че явлението \"политически чадър\" в България съществувало, защото престъпленията продължавали да се случват, а наказани - няма.По думите му, очевидно Валентин Златев знаел кои са тези хора в държавата, които могат да разпъват политически чадъри върху престъпна дейност.Лидерът на \"Воля\" е категоричен, че прокуратурата трябва да предприеме съответните мерки, за да установи кои са тези хора, които могат да покровителстват престъпна дейност, на какви позиции са в момента в държавата и върху кого са разпънали чадърите.\"Ако са ги сложили върху мен - съответно ще си понеса отговорността, ако са го сложили върху Златев или някой друг - те да си носят отговорността\", каза още Марешки.Той е убеден, че през всичките години на прехода е имало огромна контрабанда, но той нямал общо с нея. \"Няма как да бъда част от контрабандата, защото не внасям горива. Дай Боже някога да започна да внасям горива с танкери, но към днешна дата купувам от български дистрибутори\", уточни бизнесменът.\"Дори и да съм част от проблема, аз съм на пазара с горивата от две години. Къде са парите от останалите 25 години? Проблемът не е, че контрабандата не е разкрита, а че хвърлят кал върху единствения участник на пазара, който не прави контрабанда. Премиерът Борисов каза, че са открили 900 бензиностанции, които нарушават законите, но сред тях няма нито една от моите. Кои са другите\", попита още Веселин Марешки.Според него от изключително значение е да се разбере кой слага чадър върху суджуците, върху контрабандата, върху парите, които се крадат от държавата и общините.Веселин Марешки каза още, че няма личен спор с Валентин Златев. Цитира името му, защото е обявил, че знае кой в България може да слага политически чадър.Според лидера на \"Воля\", не може Делян Пеевски да излиза от трибуната на Народното събрание и да казва на Цветанов и на Борисов, че ще ги вкара в затвора, не може Антон Тодоров да пише книгата \"Шайка\" и да ги посочва за престъпна група, а никой да не се сезира и да не прави разследване върху изнесените факти.\"Проблемът е, че управляващите не работят в полза на българския народ, пречат на нормалното съществуване на бизнеса и държавата. Проблем са всички, които са управлявали България през последните 27 г. и са я превърнали в най-корумпираната и в най-бедната в Европа. Дори бежанците бягат от нея\", каза още Веселин Марешки.Според него всички, когато дойдат на власт, имитират реформи. Включително и в борбата с корупцията - хората, които са създали корупцията, сега да искат да направят поредния орган, който да се бори с нея.", "date": "2017.10.15", "title": "Марешки се оплаква: Не чадър, а политическа и прокурорска бухалка има върху мен"}
{"url": "https://news.bg/world/balgarski-korab-s-opasni-otpadatsi-zadarzhan-v-salerno.html", "text": "Български товарен кораб със скрап бе задържан в Салерно, Италия, съобщава Корабът \"Севън стар\"(SEVEN STAR), IMO 8211198, построен през 1982 г., е с български флаг и негов мениджър/собственик според световната база данни Equasis и Руския корабен регистър е компанията LOW SEA SHIPPING MANAGEMENT Co. от Варна.Опасните материали на кораба ще бъдат разтоварени в Салерно и ще бъдат поставени под запор. Корабът е трябвало да акостира на пристанище Ористано, Салерно, където по график е трябвало да бъде разтоварен. Но италианските власти се усъмнили.Не е ясно какво ще се случи със скрапа, тъй като в Сардиния няма специални фабрики за рециклирането му.Италианските власти се съмняват, че екипажът на кораба може би е възнамерявал незаконно да разтовари скрапа някъде в Сардиния или във водите около острова, или пък по-нататъшно трансбордиране на отпадъците към други държави.Смята се, че Сардиния се е превърнала в регионален център за отпадъци. ", "date": "2017.10.15", "title": "Български кораб с опасни отпадъци задържан в Салерно"}
{"url": "https://news.bg/world/arestuvaha-nashenets-v-sasht-za-zhestoko-ubiystvo.html", "text": "В САЩ е бил арестуван 37-годишен българин за жестоко убийство. Съдът му е определил гаранция от 500 хил. долара, съобщава Bgvoice.Българинът живее в Денвър, щата Колорадо. Заподозрян е за убийството на млада жена, чието тяло е било открито близо до магистрален път. Тялото на 24-годишната Шелби Уедърли е намерено на 30 септември. Свидетели посочват, че по него имало огнестрелни рани и прорезни рани по ръцете.Жената имала дълго криминално минало, предимно свързано с притежание на наркотици и е трябвало да се яви в съда два дни преди да бъде открита мъртва.Обстоятелствата около смъртта ѝ, както и подробности за обвиненията срещу българския гражданин остават в тайна, тъй като документите по делото са засекретени от съда.Нашенецът също има дълго криминално досие - арест за оръжие през 2004 г., грабеж, обир и побой. Той е прекарал известно време в затвора в Колорадо, но е бил освободен на 3 юни 2017 г. Присъдите му били за измама, кражба и обир с взлом.", "date": "2017.10.15", "title": "Арестуваха нашенец в САЩ за жестоко убийство"}
{"url": "https://news.bg/world/kndr-ne-e-gotova-da-uchastva-v-direktni-pregovori-s-yuzhna-koreya-v-rusiya.html", "text": "Политици от Северна и Южна Корея няма да провеждат директни разговори в Русия в понеделник за ядрената и ракетна програма на Пхенян, въпреки че присъстват на едно и също събитие. Това съобщават руски агенции, цитирани от Ройтерс.Валентина Матвиенко, председател на горната камара на руския парламент, ще обсъди казуса на отделни срещи със заместник-председателя на парламента на Северна Корея и с председателя на южнокорейския законодателен орган в кулоарите на международен конгрес на парламентаристите в Санкт Петербург в понеделник. Информацията съобщава руската агенция ТАСС, която се позовава на високопоставен руски депутат.Москва ще призове двете страни да използват възможността за директни разговори в опит да намалят различията.Но РИА \"Новости\" отбелязва, позовавайки се на заместник-председателя на долната камара на Русия Пьотр Толстой и на източник от делегацията на КНДР, че няма да има преки разговори.Севернокорейският източник пояснил, че американският натиск върху Пхенян и съвместните американско-южнокорейски учения означават, че предварителните условия за подобни разговори не са изпълнени.", "date": "2017.10.15", "title": "КНДР не е готова да участва в директни преговори с Южна Корея в Русия"}
{"url": "https://news.bg/crime/oneviniha-balgarite-razsledvani-za-iztochvane-na-zdravnata-sistema-na-ispaniya.html", "text": "Оневиниха българите, които бяха разследвани за източването на 1,5 млн. евро от испанската здравна система. Това съобщи Нова телевизия, позовавайки се на адвоката на част от сънародниците ни.Операция \"Бъбреци\" в Испания започна още през 2015 г. срещу 20 души. 14 от тях са българи на хемодиализа, за които испанските власти имаха съмнения, че са пътували само за трансплантации, без да имат право на това.В края на миналата година в листата на чакащите в Испания от 5 538 души, 40 са българи, а 12 от тях получават орган.Българите бяха обвинени, че са си осигурили място в листата, представяйки фиктивни трудови договори.", "date": "2017.10.15", "title": "Оневиниха българите, разследвани за източване на здравната система на Испания"}
{"url": "https://news.bg/world/iran-otreche-da-e-zatvoril-granitsata-si-sas-severen-irak.html", "text": "Иран затвори границата си със Северен Ирак в отговор на референдума за независимост в Иракски Кюрдистан през миналия месец. Това съобщава иранската новинарска агенция Тасним, цитирана от Ройтерс.\"\", отбелязва агенцията, но не се позовава на официален източник.Но впоследствие външното министерство на Иран отрече информацията, че е затворена границата с Ирак. Говорител на ведомството поясни, че няма ново развитие на ситуацията.През миналия месец Техеран спря полетите от и до кюрдските райони в Северен Ирак след референдума за независимост. Ислямската република също проведе военни игри до иракската граница през септември.", "date": "2017.10.15", "title": "Иран отрече да е затворил границата си със Северен Ирак"}
{"url": "https://news.bg/world/makedontsite-glasuvat-na-mestni-izbori.html", "text": "Македонците гласуват на местни избори, които ще тестват новото правителство, което обеща да ускори процеса по присъединяването на балканската държава към НАТО и ЕС, информира Ройтерс.Социологическите проучвания дават малка преднина на социалдемократите на премиера Зоран Заев. Близо зад тях са националистите от ВМРО-ДПМНЕ, които управляваха страната едно десетилетие и все още държат повечето от 80-те градски общини.Първите резултати ще бъдат обявени тази вечер. Вторият тур на местния вот е заплануван за след две седмици.Заев пое управлението на Македония през май или близо 6 месеца след изборите през декември 2016 г., с което се сложи край на двугодишна политическа криза, възникнала след скандал с подслушване по високите етажи на властта.В коалицията на Заев влизат и партии, които представляват етническите албанци. През април разгневени националисти щурмуваха парламента, след като за председател на парламента беше избран етнически албанец.Евентуална победа за социалдемократите на местните избори ще им даде ясен мандат за прилагане на прозападните си политики. При загуба обаче ВМРО-ДПМНЕ ще притиснат правителство и евентуално ще тласната страната към предсрочни парламентарни избори.По време на кампанията Заев заяви: \"\". Той обеща да бъде постигнат напредък в разговорите с Гърция за спора с името.Гърция блокира стремежите на Скопие да се присъедини към ЕС и НАТО заради името.Бившият премиер и лидер на националистите Никола Груевски призова хората да се противопоставят на политиките на правителството.\"\", каза Груевски пред журналисти.", "date": "2017.10.15", "title": "Македонците гласуват на местни избори"}
{"url": "https://news.bg/economics/70-ot-obshtestvenite-porachki-u-nas-naglaseni.html", "text": "70 процента от обществените поръчки в България са нагласени според оценка на бизнеса. Това обяви председателят на Управителния съвет на Асоциацията на индустриалния капитал в България (АИКБ) Васил Велев. Той отбеляза, че борбата с корупцията, която е една от спънките в развитието на бизнеса у нас, била оставена на политиците и гражданския сектор, но нямало видим напредък. \"Прогнозираният ръст, който се очаква от порядъка на близо 4% на БВП, ние го оценяваме като реалистичен - той би могъл да бъде и по-висок, ако се решат трите важни проблема пред развитието на бизнеса или ако има съществен напредък - липсата на човешки ресурси, административните тежести и нивото на корупция\", изтъкна Велев пред БНР. По отношение на програмата за намаляване на административната тежест, обявена от правителството, той отбеляза, че тя се движела в добро темпо.По въпроса за недостига на квалифицирани кадри в икономиката Велев обясни, че човешки ресурси липсват по няколко причини, като най-главната от тях била емиграцията.Като отбеляза, че няма необходимост от кардинална промяна в политиката по доходите у нас, Васил Велев повтори тезата на работодателите, че доходите растели по-бързо от икономиката и по-бързо от производителността на труда.По думите му, България била сред първите 30 процента от държавите в света според размера на доходите.\"И е крайно време да престанем да се овайкваме колко сме бедни и как някой трябва да ни даде. Трябва да насърчим политиките, които водят до стремеж за повишаване на образование и квалификация, стремеж за полагане на един по-производителен труд, който да доведе до по-високи ръстове и по-високи възнаграждения, а не политики, които демотивират хората, които ги оставят в позата на протегната ръка към държавата\", подчерта представителят на работодателите. ", "date": "2017.10.15", "title": "70% от обществените поръчки у нас - нагласени"}
{"url": "https://news.bg/bulgaria/uchen-etnolog-e-s-osnoven-prinos-za-priznavaneto-na-maltsinstvoto-ni-v-albaniya.html", "text": "В основата на решението на Албания за признаване на българското малцинство стои учен от БАН, съобщиха от Института за етнология и фолклористика към Българската академия на науките.Доц. д-р Веселка Тончева посвеща цяло десетилетие (2007-2017 г.) на българските общности в Голо Бърдо, Гора, Мала Преспа и Корчанско.Резултат от осъществените от нея експедиции са стотици страници интервюта, дестки часове аудио и видео записи на всекидневието и празниците на тези хора, и най-вече публикуваните три части от поредицата \"Българите от Голо Бърдо, Албания\" (през 2009, 2011 и 2016 г.), в които тя представя историята, религията, обредността, музиката и идентичността на българите в Албания.Събраното знание не само остава за поколенията, но и послужи като опора на българските представители в Европейския парламент, за да аргументират своето предложение за признаването на българското малцинство в Албания - акт, който трябваше да се случи много отдавна.Нашите сънародници живеят като албански граждани вече 104 години (от 1912-1913 г.). Едва днес обаче това беше политически узаконено, не и без ролята на учени като доц. Веселка Тончева, които чрез изследванията си поддържат връзка с българите в Албания.Принос за този успех имат не само политиците, но и научната общност, и лично Веселка Тончева, посочват от института.Причина за активирането на българската дипломация в тази посока стават именно личните срещи на доц. Тончева с евродепутатите Андрей Ковачев и Ангел Джамбазки. Още от началото на своите теренни изследвания в Албания преди десет години тя алармира българските институции и политици за нуждата от признаването на българското малцинство от Албания.", "date": "2017.10.15", "title": "Учен-етнолог е с основен принос за признаването на малцинството ни в Албания"}
{"url": "https://news.bg/world/zhertvite-na-atentata-v-somaliya-nadhvarliha-50.html", "text": "Над 50 са загиналите в сомалийската столица Могадишу при вчерашния терористичен акт, предадоха информационните агенции. По-рано се съобщаваше за 20 жертви.Според актуализирани данни, ранените са около 80.Припомняме, камион-бомба се взриви на оживено кръстовище.Съобщава се, че околните сгради са напълно или частично разрушени.Повечето от жертвите са местни жители, загинали са и няколко военни.Очевидци съобщават, че нападението е извършено до хотел, в който често отсядат министри и журналисти.Предполага се, че атентаторът е целял да взриви именно хотела, но бомбата е избухнала преди да успее да стигне до сградата.", "date": "2017.10.15", "title": "Жертвите на атентата в Сомалия надхвърлиха 50"}
{"url": "https://news.bg/press/albaniya-prizna-balgarskoto-maltsinstvo-infarkten-plenum-na-bsp-siriytsi-protestiraha-v-sofiya.html", "text": "Неделните вестници съобщават за официалното признаване на българското малцинство в Албания.\"Исторически пробив за България. След 104 години Албания призна българската етническа общност в страната. Това написа на личната си страница във Facebook премиерът Бойко Борисов. Албанският парламент прие Закона за защита на националните малцинства, в който се признава съществуването на българско малцинство. \"Положихме изключителни дипломатически усилия, за да стигнем до този успех и да защитим правата на българите, които са били част от формирането на нашия народ, но остават извън съвременните ни граници\", пише в социалната мрежа Борисов. \"Благодаря на моя приятел - премиерът на Албания Еди Рама, пред когото бях поставил въпроса, а той спази обещанието си Албания да не нарушава интересите на българската общност\", допълва българският премиер. \"Благодаря и на всички, които в последните години работиха това да стане факт. България ще подпомага европейската интеграция на Албания, в която виждаме наш истински партньор и близък приятел\", отбелязва Бойко Борисов. Албанският парламент прие Закона за защита на националните малцинства, в който се признава съществуването на българско малцинство със 102 гласа \"за\", при 10 \"против\" и 1 \"въздържал се\". Министърът на външните работи Дитмир Бушати заяви, че този закон е ангажимент на Албания, който произтича от принадлежността на страната към международните институции и по-конкретно от членството в Съвета на Европа (СЕ) и Рамковата конвенция на СЕ за малцинствата. Албанският външен министър наблегна и на значението на закона от гледна точка на перспективата на страната за европейска интеграция.\" - в. \"Стандарт\".\"С решението си да признае българското малцинство в Албания парламентът възстановява една историческа справедливост\". Това коментира вицепремиерът и министър на външните работи на България Екатерина Захариева преди да отпътува на работно посещение в Обединеното кралство, предаде БНР. \"Това е изключително радостна новина. Знаете, че положихме усилия и съм благодарна преди всичко на албанския парламент, на премиера и на моя колега, защото така се възстановяват, бих казала, историческите факти. Знаете, че в проекта на закон липсваше българското малцинство. Признаваха се 8. Положихме доста усилия, но преди всичко благодаря на самото българско малцинство там за това, че за около месец и половина събраха 3000 подписа и най-важното е, че в една демократична държава, в една държава, която иска да бъде член на Европейския съюз е важно да не се пречи на хората да се самоопределят. В крайна сметка те се самоопределят като българи\", заяви Захариева.\" - в. \"Сега\".Драматичният пленум на БСП също е сред актуалните теми.\"Пленумът на БСП реши да свика 49-ия Конгрес на партията на 28 октомври. Това стана на днешното заседание на Националния съвет на левицата. Конгресът ще е в зала 1 на НДК и ще започне в 10 ч., съобщиха от пресцентъра на партията. Дневният ред на заседанието ще е \"БСП - алтернатива за България, Председателството на Съвета на ЕС - възможност за страната ни и Бюджет 2018 - икономика, доходи, справедливост.\" До свикване на Конгрес на партията можеше да не се стигне, след като в началото на днешното заседание делегатите в залата оспориха смисъла, срока на свикване и проекта за дневен ред на Конгреса, поискан от лидера на БСП Корнелия Нинова. По предложение на члена на пленума и бивш депутат Димитър Дъбов насрочването на заседанието на най-висшия партиен орган за 28 октомври изобщо да отпадне от обсъжданията днес не се прие само с 4 гласа - 50 души гласуваха \"за\" идеята му, а 54, против. Според Дъбов няма смисъл от Конгрес с такъв дневен ред. По думите му трябва да се обсъжда как БСП са били \"размазани\" на провелите се миналата седмица частични избори. Георги Божинов пък изрази учудване защо трябва да се изработва алтернативен бюджет, какъвто Нинова поиска да представи като опция на управляващите при внасянето им на държавния бюджет за 2018 г. Той смята, че за две седмици трудно ще може да се свърши тази работа...\" - в. \"Дневник\".\"Вътрешно партийната опозиция в БСП бе на крачка да бламира лидера си Корнелия Нинова в намерението й да свика заседание на 49-тия конгрес след 2 седмици, предаде БНТ. Само с 4 гласа ръководството на БСП удържа победа точката в дневния ред на днешния пленум да остане и на 28-ми този месец конгрес все пак ще има. Оспорван беше и дневният ред на форума. Акценти, според ръководството, са приоритетите на българското европредседателство, алтернативният бюджет на БСП за догодина и антикорупционното законодателство. Повече от час обаче беше нужен на БСП да избистри дневния ред. Наложи се преместване на членовете на Националния съвет и гостите в залата и неколкократна смяна на преброителите, за да се стигне до някакво решение. \"Свикването на конгрес с тема алтернативен бюджет, който ние не сме приели, ми се струва абсурдно и предлагам ако ще правим конгрес, да го направим както е написано в устава след 3 месеца, коментира Явор Куюмджиев, член на НС на БСП, цитиран от БНТ. Според опозиционно настроените в БСП свикването на конгрес за алтернативен бюджет означава, че всеки октомври трябва да се свиква най- висшия форум на червените, за да бистри нещо, от което няма как да разбира цялата партия. Според тях същото е положението и с приоритетите на председателството ни. Против свикване на извънреден конгрес се обявиха още Димитър Дъбов, Георги Божинов, Янаки Стоилов и др. Според Корнелия Нинова обаче точно сега е моментът да се обсъди в широк формат и антикорупционното законодателство, и бюджета и председателството ни...\" - в. \"Сега\".\"Опозицията в БСП заплаши с импийчмънт Нинова 1/3 от членовете на пленума въобще не дойдоха на заседанието. Тя овладя на косъм пленума, само с 4 гласа наложи бърз конгрес... \"Нека да има конгрес, но не форсмажорен и да е по по-важен въпрос - за кадровата и за информационната политика. Ние бяхме размазани в серия от частични избори\", възпротиви се бившият секретар на партията Димитър Дъбов. Той нямал спомен до момента да е свикван конгрес така на пожар. \"Освен ако не се налага да се реши някой кадрови въпрос, например избор на председател\", опъна нервите на Нинова Дъбов. Преди него въпроса за катастрофата на БСП на 66 места, на които извънредно се е избирал кмет и от които партията е спечелила само 3-4, повдигна и ексдепутатът Георги Божинов. По негово предложение събранието прие след месец Нинова да представи анализ пред пленума как се е стигнало до това изборно фиаско. Конгресът да се свика след 3 месеца и да е за организационното състояние на партията, настоя Божинов. Ако след две седмици ръководството не внесе цялостен алтернативен бюджет на държавата, какъвто обещава, трябва да си ходи. Това заяви Божинов в разговор с журналисти пред залата. И уточни: \"Няма стройна опозиция в БСП, има мислещи хора. Залъгването е изчерпано. Ако няма такъв цялостен бюджет, а само доклад за бюджетната политика на партията, аз ще се произнеса. А ако стане за една седмица, ще се възхитя и ще похваля.\" \"В залата няма нито един човек, който да е участвал в писането на бюджета. Къде се пише? На кого е аутсорсван?\", ядоса се Божинов...\" - в. \"24 часа\".\"БСП номинира за нов мандат президента на ПЕС Сергей Станишев. Това стана на пленума на партията по предложение на Корнелия Нинова. 93 социалисти одобриха Станишев да застане начело на Партията на европейските социалисти за трети мандат. Нинова съобщи, че вече е разговаряла с него и е получила съгласието му. Официално кандидатурата му ще бъде издигната на конгреса на столетницата.\" - в. \"Стандарт\".Арестуваният у нас командир на ИДИЛ също е сред темите на всекидневниците.\"Командирът на \"Ислямска държава\", който беше арестуван в София в края на седмицата, е заснет във видеоклипове на \"Ислямска държава\", става ясно от нови разкрития, цитирани от БиТиВи. Ахмед Рафи Мусто - сириец с българско гражданство, е бил в редиците й от 2013 г. до началото на 2016 г. У нас е имал фирма, която се е занимавала с транспорт и търговия. Българинът по паспорт Ахмед Мусто е ползвал в редиците на ИДИЛ псевдонима Абу Мусаб Шуейхи. \"Той е от Северна Сирия, от град Мамбич. Неслучайно един от документите, който му е даден, е даден от името на емира на тъй наречения \"вилает Алепо.\" Т.е е очевидно - там той си е вкъщи...\", коментира арабистът проф. Владимир Чуков. Професорът предполага, че Мусто е ползвал документите от ИДИЛ само за бизнеса си с нелегален тютюн: \"Това, което е неговата огромна грешка е, че той има очевидно криминален бизнес. \"И тук е големият въпрос към нашите служби. Те трябва да отговорят: бизнесът с наргилетата - дали това е негова инициатива или става дума за план на \"Ислямска държава\". Разследващите обаче разполагат с видеоклипове, на които Мусто е заснет. Двама анонимни свидетели са дали показания и за боевете му в редиците на \"Ислямска държава\".\" - в. \"Дневник\".\"В зловещи клипове на \"Ислямска държава\" с хора с отрязани глави се е снимал задържаният у нас джихадистки боец Ахмед Мустафа Мусто. Видеата са над 10, обясниха запознати с тях.За кадрите съобщили свидетелите с тайна самоличност №290 и №295. Те дори ги гледали и останали потресени. Двамата свидетели посочили и точния период, в който Мусто бил в Сирия - от 2013 до 2015 г. Това се потвърдило от редица документи. Те описали и длъжността на сириеца в армията на \"Ислямска държава\". Мусто, който е сириец, живее в София от години. През 2008 г. той е получил български паспорт. Брат му обаче е бил екстрадиран, научи \"24 часа\". Мусто пък напуснал страната ни през 2013 г., за да се включи в бойни действия в родината си. Оттогава са и видеата, на които разследващите са назначили експертизи. Върнал се у нас през 2016 г. и създал банда за трафик на тютюн за наргилета. С парите финансирал терористичната си дейност, смятат разследващите. При задържането на Мусто на 29 септември в София бил открит автентичен документ, подписан от един от лидерите на ИДИЛ. Свидетелството удостоверявало принадлежността му към организацията и му давало право да преминава свободно през територии на бойни действия. Документът е с партизанското му име Абу Мусат Шуейхи...\" - в. \"24 часа\".В. \"Труд\" съобщава за протест на живеещи у нас сирийци срещу насилието в родината им: \"Около 50 души се събраха пред посолството на Сирия с плакати показващи жертви на войната и знамена на сирийската революция. Протестът е в знак на несъгласие със ситуацията в Сирия, против режима на Башар Ал Асад и руската военна намеса.Според хората е крайно време международната общност да помогне за изграждането на свободна и демократична Сирия. \"Всички външни сили, на които се надявахме за мирно разрешение на проблема, всъщност започнаха да водят борба по между си на територията на Сирия. Събрали сме се тук, за да изразим гнева на сирийския народ срещу продължаващите вече седма година кръвопролития в страната, в подкрепа на стотиците затворници и жертви на режима, в подкрепа на хилядите прогонени от домовете им хора. Режимът на Асад струва много кръв и жертви на сирийския народ. \", каза д-р Халед Данки, който живее в България от близо 30 години. Мълчаливият протест продължи около час. Подобни акции са планирани в много световни столици и градове, в които има сирийска общност. Хората се събират и пред представителства на руската държава. \"Денят на сирийската ярост\" е инициатива на активисти на революцията в страната.\"", "date": "2017.10.15", "title": "Албания призна българското малцинство, инфарктен пленум на БСП, сирийци протестираха в София... "}
{"url": "https://news.bg/bulgaria/slanchev-i-topal-nedelen-den.html", "text": "Предстои слънчев и топъл неделен ден.На повечето места е възможна висока разкъсана облачност.Максималните температури ще бъдат между 20 и 25 градуса. Минималните - между 8 и 12 градуса.Ще духа слаб вятър от запад-северозапад.", "date": "2017.10.15", "title": "Слънчев и топъл неделен ден "}
{"url": "https://news.bg/int-politics/iranskiyat-hazart-na-tramp-promyana-na-pravilata-v-dvizhenie.html", "text": "Вирната брадичка, застрашително издадени напред масивни челюсти, презрително присвити очи - в телевизионното си обръщение, посветено на новата американска стратегия за Иран, Доналд Тръмп демонстрира твърдост и превъзходство. За пореден път той се представи като човек, който може да защити американците от всички злини в света. И самият той вярва в това. Тъкмо по този начин го възприемат много от привържениците му, които го избраха именно заради това. Какво мислят останалите - така или иначе не го интересува. America first. America alone.Външнополитическото завещание на Обама наистина функционираОще в предизборната си кампания Доналд Тръмп определи като грешка ядреното споразумение с Иран, което неговият предшественик Барак Обама постигна с помощта на европейците, руснаците и китайците. Тръмп нарече тази сделка \"най-лошия договор в историята на САЩ\". Именно това нещо сега го преследва, и по-точно - той трябва да изпълни обещанието си, че .И все пак: засега поне той не предприе тази крайна стъпка. Неговите най-важни външнополитически съветници - министърът на отбраната Матис, външният министър Тилърсън и съветникът по сигурността Макмастър - изрично го бяха посъветвали да не прави това, защото без това споразумение ядрените амбиции на Иран изобщо няма как да бъдат контролирани.Има и още нещо: Какво би станало, ако споразумението се прекрати едностранно, макар че, обективно погледнато, няма никаква причина за подобно нещо. Защото иранското правителство спазва задълженията си по това споразумение - факт, който бе потвърден от европейските съюзници, Международната агенция за атомна енергия (МААЕ) и дори от генералите на Тръмп.Тръмп променя правилата на игратаЯвно за Тръмп е било крайно неприятно постоянно да признава пред Конгреса и американския народ, че най-важното външнополитическо завещание на неговия предшественик Обама наистина функционира добре. Затова президентът прибегна до един трик, който е прилагал много пъти в предишния си живот на бизнесмен и звезда в риалити шоу: щом една игра не върви според неговите желания, той просто измисля нови правила за играта.За Тръмп вече няма да има значение дали Техеран спазва задълженията си. Решаващо ще е това дали поведението на Иран отговаря на \"духа на споразумението\". А самият Тръмп ще определя дали Иран се държи както трябва.Е, съвсем ясно е, че не се държи: режимът на моллите в Техеран потиска собствения си народ, заплашва Израел с унищожение и подкрепя сирийския диктатор Асад, както и ливанската групировка Хизбула, но и други милиции и терористични групировки в региона. А това е отблъскващо и неприемливо.Но не за това става въпрос в ядреното споразумение с Иран. То си поставя за цел да предотврати една неконтролирана ядрена надпревара в Близкия Изток - най-опасното кризисно огнище в света. И споразумението действително показа ефект. Наистина, то не е идеално - то е просто един компромис - но е добре, че го има.Типичният ТръмпНякои казват: за какво толкова се шуми, та нали ядрената сделка все пак не е отменена. Американският Конгрес ще има възможност да оправи нещата. Но в действителност вредата вече е сторена.Посланието е следното: споразуменията със САЩ не струват и хартията, на която са написани, защото сегашният американски президент може всеки момент да ги постави под съмнение, и то без да предложи някаква реалистична алтернатива.А това, че той прехвърля на Конгреса отговорността за намирането на решение на проблема, показва колко безотговорен в действителност е този човек. Това е типичният стил на Тръмп: да прави високопарни изявления, от които той самият се опиянява в опит да впечатли и привържениците си. А за детайлите - ако обичат да се погрижат другите.Всички, които в началото на неговия мандат може би са се надявали, че президентът ще израсне до висотата на своя пост и ще започне разумно и отговорно да се отнася към страната си и към света, са безкрайно разочаровани. Безкрайно тъжно!", "date": "2017.10.15", "title": " Иранският хазарт на Тръмп – промяна на правилата в движение"}
{"url": "https://news.bg/world/na-samoleta-na-kachinski-e-imalo-vzriv.html", "text": "Полската правителствена комисия, разследваща катастрофата с правителствения Ту-154 при Смоленск през 2010 г., откри, че на една от черните кутии е записан взрив, предаде Дойче веле.Припомняме, тогава загинаха президентът Лех Качински и практически целият политически елит на Полша.Информацията за направеното при анализа на черните кутии откритие беше огласена от министъра на отбраната Антони Мачеревич пред \"Gazeta Polskiej\".\"Установихме на един от записите на черните кутии момента на взрива, той е идентифициран. \" - подчертава Мачеревич, цитиран от Polskie Radio.\"Сега тече анализ на записа и изключване на други възможности за интерпретация на данните.\" - допълва министърът.\"Определихме, че е избухнал взрив, който е унищожил самолета\", коментира още той.По думите му, комисията разполага и с други подробности за трагедията.Към пролетта на идната година ще бъде представен отчет за обстоятелствата около катастрофата и за вероятните виновници за нея.Припомняме, разследването на трагедията беше възобновено през февруари 2016 г. През април тази година експертите стигнаха до извода че самолетът е започнал да се разпада още във въздуха и отхвърлиха твърденията на руските разследващи, че се е разбил поради пилотска грешка.", "date": "2017.10.15", "title": "На самолета на Качински е имало взрив"}
{"url": "https://news.bg/int-politics/bezpretsedentno-rusiya-ne-poluchi-pokana-za-foruma-na-pachis-v-kiev.html", "text": "Русия не беше поканена за участие във форума на Парламентарната асамблея на Черноморското икономическо сътрудничество , който ще се състои в края на годината в Киев, предаде агенция \"Униан\".Това се случва за първи път за 25-годишната история на ПАЧИС, коментира пред ТАСС шефът на руската делегация в асамблеята Михаил Емелянов.Това е абсолютно безпрецедентен случай, при който Русия не получава покана от страната-домакин, подобно нещо никога не се е случвало, заяви Емелянов.\"Обърнахме се към сръбските колеги и ги помолихме за подкрепа. Да защитават интересите на Русия в наше отсъствие.\" - допълни той.Украйна от своя страна отказа да участва в 47-ата Генерална асамблея на ПАЧИС, която се състоя през юни миналата година в Москва.", "date": "2017.10.15", "title": "Безпрецедентно – Русия не получи покана за форума на ПАЧИС в Киев "}
{"url": "https://news.bg/world/iranski-hakeri-sa-atakuvali-poshtata-na-britanskiya-parlament.html", "text": "Лондон заподозря Иран за мащабна кибератака срещу електронната поща на британския парламент и срещу мейли на правителството, предаде Би Би Си.Атаката беше извършена на 23 юни тази година. Хакерите се опитаха за похитят паролите на 9000 мейла.По данни на британските спецслужби, разбитите мейли са не повече от 30.Ком момента не е известен мотивът за атаката.В кореспонденция на Би Би Си се посочва, че става дума за много сложна и добре обмислена акция, показваща, че Иран става все по-агресивен в сферата на кибершпионажа.", "date": "2017.10.15", "title": "Ирански хакери са атакували пощата на британския парламент"}
{"url": "https://news.bg/politics/kostov-vizhda-plan-na-rusiya-za-diskreditirane-na-balgariya.html", "text": "Бившият министър-председател Иван Костов определи като най-тежък проблем на България нападението над собствеността.От ефира на Нова телевизия той заяви, че заграбването на собственост започнало от 2002 г. и било непрекъсната практика. По думите му, у нас това става с помощта на прокуратурата, какъвто бил случаят с \"Емко\".\"Това е заграбване на собственост от държавата. И ако мислят, че европейските посланици не го виждат...\", подчерта Костов.Според него това е концентрация на собственост в полза на олигархичен кръг.Заграбването по този начин е причината да не влизаме в Шенген, защото сме страна, в която собствеността е уязвима.За поведението на Борисов при последните скандали, Костов заяви, че той се опитвал да успокои страстите. Той призова президента, Народното събрание и правителството да не превръщат в тежка битка спора за назначаването на ръководител на антикорупционния орган.Бившият премиер беше категоричен, че ако не спре противопоставянето между институциите, ще се докаже тезата на Кремъл, че не сме за ЕС.\"Може да се види план за дискредитиране на България. Това са интересите на Кремъл. Той е в конфликт с ЕС и се отбранява, като се опитва да разбие ЕС\", заключи Костов.\"Българското общество е подложено на пропагандна агресия, която създава нагласи. Те се споделят от значителна част от хората и това става като втълпяване на гигантска лъжа, която така травмира съзнанието им, че те не пускат друг факт. Осемдесет процента повярваха, че съм собственик на половин България. Не съм взел и един пирон. Майка и баща ми си отидоха заради кампанията срещу мен\", каза още Костов.По думите му, сега лъжата е, че Западът е агресор срещу Русия, но това не е така, защото Русия е завладяла част от територията на Молдова, има войски в Армения, анексирала е Крим.Костов беше категоричен, че Антон Тодоров бил част от тази манипулация.\"Той взе пари да напише една книга. Няма моето съгласие за подобно нещо. Не мога да осъдя всички, би трябвало да съм милионер, за да ги осъдя\", добави той.Според него в момента в държавната администрация отиват хора, неуспели в частния бизнес и се получава неравновесие - интелектуална мощ в частния бизнес и останалите в администрацията.\"Пролетариатът се оказва политическата класа в администрацията\", констатира бившият премиер. За роднинските назначения коментира, че неговата фраза \"всички сме братовчеди\" придобива буквален смисъл, но не само осъдителен, но и тъжен.Той обърна внимание на съветници на Радев - негови познати близки от военната му кариера, съпругата му, която е назначена когато е бил шеф на ВВС.\"Когато бях министър-председател имах живи 28 братовчеда, с нито един не съм провел телефонен разговор\", сподели Костов.Костов коментира случващото се в Каталуния и Брекзит като процеси на вероятен разпад на ЕС. По думите му, все повече ЕС се разделя на държави от периферията и държави в центъра.", "date": "2017.10.15", "title": "Костов вижда план на Русия за дискредитиране на България "}
{"url": "https://news.bg/int-politics/kraynodesni-zalyaha-ulitsite-na-kiev-proslavyat-bandera-i-iskat-poroshenko-da-si-hodi.html", "text": "Хиляди украински националисти организираха факелно шествие по улиците на Киев по случай 75-ата годишнина от основаването на Украинската въстаническа армия (УПА) и Деня на защитника на отечеството, който от 2015 г. се отбелязва на 14 октомври, съобщават руски медии.Организатори на демонстрацията бяха крайнодесните формации \"Свобода\", \"Десен сектор\" и \"Национален корпус\".Те определиха акцията като \"последно предупреждение към властта\" заради приетия от парламента закон за статута на Донбас.Повече от 10 000 демонстранти носеха знамена на националистически партии и организации и скандираха лозунги като: \"Бандера, Шухевич - наши герои!\" и \"Петя вън!\", имайки предвид президента Петро Порошенко.Около 5000 полицаи охраняваха шествието, което приключи без инциденти.УПА, която е ръководена от Степан Бандера и Роман Шухевич, е основана в Западна Украйна по време на нацистката окупация през Втората световна война.През 1943 г. нейните бойци извършват етническа чистка в областта Волин и в Източна Галиция, избивайки десетки хиляди поляци (т. нар. Волинско клане). В края на войната УПА воюва срещу съветските сили чак до началото на 1950-те години.", "date": "2017.10.15", "title": "Крайнодесни заляха улиците на Киев, прославят Бандера и искат Порошенко да си ходи"}
{"url": "https://news.bg/crime/dyadoto-dal-100-bona-na-izmamnitsi-vzel-chast-ot-parite-ot-kasata-na-bloka.html", "text": "Вчера стана известно, че 73-годишен мъж от София е дал 100 хил. лв. на телефонни измамници, представили се за полицаи, които го излъгали, че трябва да съдейства на полицията за залавяне на телефонни измамници.Владимир Зюмбюлев разкри, че част от парите е взел от касата на жилищната кооперация, в която живее, съобщава БНР. \"Обади ми се един човек на име Пламен Марков - от Четвърто районно се представи и каза, че щели да ми се обадят телефонни измамници - една банда, която била много жестока, но да бъда спокоен, че той е насреща. И каза да не се обаждам вече по стационарния телефон, да му дам джиесема да контактувам с него и ми каза да не затварям\", разказа Зюмбюлев.\"В петък към края, когато събрах вече всичките пари - ошушках всичко, което имах, и той ми каза: \"Недей да споделяш с никого, с роднини (понеже имам сестра, недей на нея да казваш) и аз казвам: \"Добре\". И тук се появи един друг и каза: \"Аз съм полковник Василев\". Той ми каза всъщност: \"Няма да споменаваш на никого нищо за това, защото водещия на акцията - каза ми едно име, но това е без значение, има жена, има деца и те, понеже са опасни, могат да му взривят апартамента\", допълни измаменият пенсионер. ", "date": "2017.10.15", "title": "Дядото, дал 100 бона на измамници, взел част от парите от касата на блока"}
{"url": "https://news.bg/int-politics/vse-poveche-britantsi-sazhalyavat-za-izlizaneto-na-velikobritaniya-ot-es.html", "text": "Нараства броят на британците, които смятат, че гласуването за излизане на Великобритания от Европейския съю е било лоша идея. Това показва ново социологическо допитване на YouGov, цитирано от \"Индипендънт\".Към момента се регистрира най-високият процент на хората, съжаляващи за резултата от референдума, който се проведе през юни 2016 г., като 47% от анкетираните заявяват, че решението в полза на развода с ЕС са било грешка, докато 42 на сто смятат, че този ход е бил правилен.Социолозите потвърждават становището на опозиционната Лейбъристка партия, която твърди, че общественото мнение се обръща срещу Брекзит.Допитването е установило още, че според 2/3 от гражданите преговорите по оттеглянето от Общността вървят зле. През март само 1/3 от анкетираните са виждали проблем в процеса по Брекзит.Констатациите идват дни, след като британският премиер Тереза Май отказа да отговори на въпроса дали би гласувала \"за\" Брекзит, ако се проведе още един референдум. Тогава тя каза, че ще трябва да \"прецени фактите\".", "date": "2017.10.15", "title": "Все повече британци съжаляват за излизането на Великобритания от ЕС"}
{"url": "https://news.bg/economics/sindikatite-dovolni-i-nyama-da-protestirat.html", "text": "Предвид последното развитие - смекчаване на тона от страна на работодателските организации и заявките от страна на правителството за увеличаване на средствата за заплати, най-вероятно до протести няма да се стигне. Това обяви президентът на КТ \"Подкрепа\" Димитър Манолов пред БНР. \"Идеята на нас от \"Подкрепа\" беше да идем да повикаме малко под прозорците на работодателските организации, но напоследък, като гледам, това говорене е поомекнало и дори изчезнало, т. е. вероятно и в това настояване няма да продължим. Още повече, че е твърде възможно на 24-ти - мисля, че вторник се пада по-другата седмица, този разговор окончателно да приключи в рамките на Националния съвет за тристранно сътрудничество. Така че, \"Подкрепа\" свиква в понеделник извънредно заседание на конфедеративния си съвет, за да решим какво да правим. Но истина е, че тази година се направиха много сериозни стъпки, а те трябваше да бъдат направени, защото много години бяха пропуснати\", коментира Манолов. Димитър Манолов отбеляза, че повишаването на доходите у нас е факт, но се тръгва от много ниска база, а по отношение на нарастването на производителността на труда той припомни, че тя зависи не само от работника, но и от работодателя, в зависимост от машините и технологиите, които се използват.Той повтори тезата на синдикатите, че за България изключително важна е политиката по повишаване на доходите. \"Доходи, доходи и пак доходи\", формулира той накратно принципът, който според синдикатите трябва да е водещ за управлението.\"Пропускали сме много периоди и това, което се прави сега е една твърде добра стъпка - ужасно много резерви има и в икономиката, и в бюджета, и къде ли още не. И за първи път, не мога да си изкривя душата, това, което вършат, е правилно. Друг е въпросът дали е всичко, което може да бъде направено, защото има, да речем, няколко сектора, които може би им изглеждат дребни и не им обръщат внимание, но те са важни, да речем културата\", посочи още той.По отношение на заявеното повишаване с 10-11% на възнагражденията в бюджетния сектор, Манолов каза, че това \"е прилично число\".", "date": "2017.10.15", "title": "Синдикатите доволни и няма да протестират"}
{"url": "https://news.bg/tech/tova-e-badeshteto-solarni-avtomobili.html", "text": "Футуристична семейна кола, която не само се движи на слънчева енергия, но и доставя енергията обратно в мрежата, бе определена за \"бъдещето\" на приключилото в Австралия Световно соларно състезание, пише \"Гардиън\".Иновативната надпревара - провежда се един път на две години, а за първи път е проведена през 1987 г., започна в Дарвин преди седмица с 41 автомобила, които трябваше да вземат разстоянието от 3000 километра през сърцето на Австралия до Аделаида.Холандски автомобил, Nuna 9, за трети пореден път спечели състезанието, пресичайки финалната линия след придвижване със средна скорост от 81,2 километра в час.В единия клас участваха едноместни аеродинамични автомобили, които са напълно енергийно ефективни, а в другия клас - cruiser class, автомобилите бяха между високотехнологични и практични за всекидневието.Германският екип HS Bochum първи пристигна в петък със стилен четириместен автомобил. Но холандският екип \"Айндховен\" спечели надпреварата, тъй като в критериите се вземат под внимание дизайнът, практичност, енергийна ефективност и иновации, обявиха организаторите.Тяхната семейна кола, Stella Vie, е петместна и се движи със средна скорост от 69 километра в час.Директорът на събитието Крис Селууд заяви, че това е практична демонстрация на това как бъдещото би изглеждало.\"\", поясни той.Екипът \"Айндховен\" трябва да бъде поздравен за постиженията си - най-ефективният соларен автомобил, който е способен да произведе повече енергия, отколкото да използва, добави Селууд.\"\", каза още директорът на събитието.Автомобилите в надпреварата предимно са разработвани от университети или корпорации.Екипът \"Айндховен\" обяви, че визията им е да изградят семейна кола с баланс между аеродинамика, естетика и практичен дизайн.В състезанието участваха автомобили от Холандия, Австралия, Германия, Хонконг, Тайван и САЩ.", "date": "2017.10.15", "title": "Това е бъдещето – соларни автомобили"}
{"url": "https://news.bg/bulgaria/shofyori-na-kamioni-zatvoriha-dvizhenieto-na-dunav-most-2.html", "text": "Шофьори на товарни автомобили затвориха движението на \"Дунав мост 2\", съобщава БНР.Действията им са във връзка с бавното преминаване през граничния пункт.Опашката на пункта е повече от 8 километра.Шофьорите казват, че протестът им е спонтанен, и настояват да спрат километричните опашки на пункта.", "date": "2017.10.15", "title": "Шофьори на камиони затвориха движението на \"Дунав мост 2\""}
{"url": "https://news.bg/world/231-dushi-dostigna-broyat-na-zaginalite-pri-nay-karvaviya-atentat-v-somaliya.html", "text": "189 души достигна броят на загиналите при атентата в сомалийската столица Могадишу, съобщиха от полицията и здравни източници, цитирани от АП.При извършеното нападение вчера са пострадали над 200 души. Това е най-смъртоносният атентат в историята на Сомалия.По-късно медии съобщават, включително АП и ДПА, които се позовават на сенатор, че броят на загиналите е достигнал 231 души, а на пострадалите - 275 души. Има много хора, които не могат да бъдат разпознати заради сериозни изгаряния.Правителството на Сомалия обвини екстремистката групировка \"Аш Шабаб\" за извършения в столицата атентат с камион бомба.Групировката не е поела отговорност за атаката.", "date": "2017.10.15", "title": "231 души достигна броят на загиналите при най-кървавия атентат в Сомалия"}
{"url": "https://news.bg/bulgaria/sofiya-i-london-obedinyavat-usiliya-za-integriraneto-na-zapadnite-balkani.html", "text": "София и Лондон препотвърдиха стратегическия характер на двустранните си отношения, включително в сферата на отбраната и сигурността. Те ще работят заедно за европейска перспектива, стабилност и просперитет на Западните Балкани.За това се договориха първите дипломати на България и Обединеното кралство - Екатерина Захариева и Борис Джонсън, които разговаряха днес в Лондон, съобщиха от пресцентъра на външното министерство.Външният ни министър е на двудневно работно посещение в Обединеното кралство.България ще организира среща на върха за Западните Балкани през май 2018 г. по време на своето Председателство на Съвета на ЕС, а няколко месеца по-късно Лондон ще домакинства среща на страните на Берлинския процес.Борис Джонсън дори духовито даде име на съвместните усилия на двете столици относно Западните Балкани - процесът \"От София до Лондон\".\"\" - заяви Захариева пред Джонсън.\"\", добави тя.Захариева отбеляза още, че председателят на ЕК Жан-Клод Юнкер и върховният представител Федерика Могерини вече недвусмислено подкрепиха разширяването.\"\", призова и Борис Джонсън.\"\", изтъкна Захариева.И двете страни се обединиха, че присъединяването на страните от Западните Балкани трябва да е на базата на собствените заслуги. Междувременно те трябва да бъдат подпомогнати за подобряване на свързаността във всички аспекти, обединиха се двамата министри.", "date": "2017.10.15", "title": "София и Лондон обединяват усилия за интегрирането на Западните Балкани"}
{"url": "https://news.bg/bulgaria/mozhete-da-razchitate-na-balgariya-uveri-zaharieva-kurts.html", "text": "Можете да разчитате на България като приятел и стратегически партньор. Това заяви заместник министър-председателят и министър на външните работи Екатерина Захариева.Тя поздрави Федералния министър за Европа, интеграция и външните работи и председател на Австрийска народна партия Себастиан Курц за победата на парламентарните избори в Австрия.Това съобщиха от пресцентъра на външно министерство. Припомняме, че Консервативната Австрийска народна партия спечели предсрочните парламентарни избори в Австрия, според екзит пол резултати.31-годишният Себастиан Курц, външен министър на Австрия, е на път да стане най-младият премиер в Европа.\", написа Захариева в телеграма до първия дипломат на Австрия.Вицепремиерът благодари на Курц за развитието на тясното българо-австрийско партньорство и за ценната подкрепа на Австрия за България в рамките на ЕС, особено в контекста на предстоящото Българско председателство на Съвета на ЕС.\"\", пише още в телеграмата Екатерина Захариева.", "date": "2017.10.15", "title": "Можете да разчитате на България, увери Захариева Курц"}
{"url": "https://news.bg/world/evropa-se-nuzhdae-ot-novi-politicheski-geroi-smyata-makron.html", "text": " В това е убеден френският президент Еманюел Макрон. Той прави уточнението, че не се смята за герой и не иска да бъде такъв, а става въпрос за идеи. Той направи това изявление в интервю за .Държавният глава иска да се поднови европейската мечта и амбиции.Трябва да се работи за единство, а не за това дали сме по-добри от съседите си, според него. Той припомни посещението си в България през август. По думите му, хората у нас са въодушевени от Европа и той е против разделението на европейците по категории. Също така, Макрон отрече обвиненията, че е сдържан и надменен с обикновените французи. ", "date": "2017.10.15", "title": "Европа се нуждае от нови политически герои, смята Макрон "}
{"url": "https://news.bg/world/kurts-izvoyuva-pobeda-na-izborite-v-avstriya.html", "text": "Себастиан Курц, външен министър на Австрия, обяви победа на провелите се в неделя предсрочни парламентарни избори в страната. Неговата консервативна Австрийска народна партия печели вота според почти 100% от преброените бюлетини. Партията получава 31,4% от гласовете. Тя водеше и според екзит пол. На второ място са крайнодесните. Партията на свободата получава 27% от гласовете. Трети остават социалдемократите, които по-рано бяха сочени като втория партия по резултати. Окончателни и официални резултати се очакват в средата на седмицата, тъй като предстои обработка на бюлетините, подадени дистанционно. 31-годишният Себастиан Курц е  в Европа.Консервативната партия държи властта в Австрия вече 30 години, поделяйки я със социалдемократите.Страната отиде на предсрочен вот след разрива в управляващата коалиция на социалдемократите, в която участваха и консерваторите. Именно Курц призова за организиране на предсрочни избори.", "date": "2017.10.15", "title": "Курц извоюва победа на изборите в Австрия "}
{"url": "https://news.bg/bulgaria/bsp-i-dps-pechelyat-chastichni-mestni-izbori-vav-varnensko-i-burgasko.html", "text": "Частични местни избори се проведоха днес в 2 села у нас. Еленка Янкова от БСП е новият кмет на село Попович, община Бяла, област Варна. Това стана ясно след преброяването на гласовете на проведения втори тур. Това съобщи председателят на ОИК-Бяла, цитирана от Агенция \"Фокус\".Янкова е получила 121 гласа.За опонента й Мирослав Юриев Иванов, издигнат от ГЕРБ, са гласували 74 избиратели.Избирателната активност е 53.47 процента. Правото си на вот са упражнили 200 от общо 372 избиратели.Изборният ден е протекъл нормално.Причина за предсрочните избори в населеното място е подадената оставка на предишния кмет Крум Крумов.Октай Якуб от ДПС е новият кмет на село Чукарка, община Айтос, област Бургас. Това са съобщилиот ОИК-Айтос.На втория тур на кметските избори в селото за Октай Якуб са гласували 180 души. За кандидата на ГЕРБ Сюлейман Емин Садула вота си са дали 147 избиратели.Изборният ден в село Чукарка е протекъл нормално. 69.09% е избирателната активност. Правото си на вот са упражнили 333 от общо 482 избиратели.До изборите в населеното се стигна, след като правомощията на кмета на селото Джемил Хюсеин Хамид бяха предсрочно прекратени, поради неявяването му на работа.", "date": "2017.10.15", "title": "БСП и ДПС печелят частични местни избори във Варненско и Бургаско "}
