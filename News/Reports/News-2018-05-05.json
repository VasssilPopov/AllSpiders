{"url": "https://news.bg/int-politics/masovi-protesti-vav-frantsiya-sreshtu-makron.html", "text": "Над 38 900 души протестираха срещу президента Еманюел Макрон в Париж, съобщава в. \"Паризиен\".По-малки шествия се състояха в Бордо, Страсбург и Тулуза.Парижани, недоволни от управлението на президента Еманюел Макрон, устроиха масово \"парти\" по случай първата годишнина от встъпването му в длъжност.\"Да живеят служителите от Ер Франс, да живеят железничарите, да живеят служителите в държавните болници, да живеят адвокатите, слава на държавните служители\", заяви пред множеството лидерът на \"Непокорна Франция\" Жан-Люк Мераншон. Той беше кандидат за президент, но не успя да спечели вота за сметка на Макрон.Организаторите от крайнолявата партия \"Непокорна Франция\" обвиняват Макрон, че е \"президент на богатите\" и че се опитва да извърши \"социален преврат\" чрез реформите си в икономиката и образованието.От избирането си преди година Еманюел Макрон се ангажира \"да трансформира\" Франция много бързо. Миналата есен се зае с реформата на Кодекса на труда. ", "date": "2018.05.05", "title": "Масови протести във Франция срещу Макрон"}
{"url": "https://news.bg/int-economics/sasht-otmeniha-bezmitniya-vnos-na-155-vida-stoki-ot-ukrayna.html", "text": "САЩ са отменили безмитния внос на 155 вида стоки от Украйна, съобщи министерството на икономическото развитие в Киев, цитирано от ТАСС. Засегнати са 155 вида стоки, включително някои храни, стоки от леката и дървопреработвателната промишленост, на машиностроенето и някои електроуреди, се казва в съобщението.Ведомството пояснява, че действието на всеобщата система на преференции, даваща възможност за внос на територията на САЩ на над 3500 вида стоки от Украйна, е било преустановена от 26 април за 155 от тях. Службата на постоянния търговски представител на САЩ е въвел в действие тези ограничения 120 дни след публикуването на съответния декрет на президента на САЩ от 22 декември 2017 г.", "date": "2018.05.05", "title": "САЩ отмениха безмитния внос на 155 вида стоки от Украйна"}
{"url": "https://news.bg/int-politics/benyamin-netanyahu-e-v-moskva-na-9-may.html", "text": "Израелският премиер Бенямин Нетаняху ще пътува за Москва на 9 май. Това съобщи Ройтерс.Агенцията се позовава на от пресслужбата на израелския премиер.Бенямин Нетаняху ще обсъди с руския президент Владимир Путин последните събития в Близкия изток.Русия и Израел са на срещуположни мнения за споразумението от 2015 година за иранската ядрена програма. Според Тел Авив то трябва да бъде променено или отменено, тъй като спира само временно ядрените амбиции на Техеран. Според Москва обаче споразумението е гарант за стабилността в региона.Двете страни имат и разногласия по отношение на Сирия. Миналия месец Израел бе обвинен, че нанася ракетни удари по сирийски военни обекти.", "date": "2018.05.05", "title": "Бенямин Нетаняху е в Москва на 9 май"}
{"url": "https://news.bg/int-politics/es-osadi-nasilieto-sreshtu-protestirashti-v-rusiya.html", "text": "Европейският съюз (ЕС) осъди полицейската жестокост и масовите арести по време на днешните демонстрации в Русия, предаде Ройтерс.ЕС дори призова за освобождаване на мирните демонстранти. По последни данни на \"ОВД-Инфо\" - организация, която следи случаи на политически репресии - 1599 души са били задържани в 21 града.В Москва задържаха организатора Алексей Навални. Той беше арестуван още с появата си на площада. Според полицията - \"за организиране на несъгласувано публично мероприятие\".\"Русия ще бъде свободна\" скандираха младите хора. И обявиха, че протестират \"За нашата и вашата свобода\".В Санкт Петербург демонстранти преградиха Невския проспект. Стигна се до сблъсъци със спецчастите ОМОН, които използваха палки, съобщават очевидци в социалните мрежи.Според организацията ОВД Инфо, която следи за политическите преследвания, много арести в страната са извършени брутално.", "date": "2018.05.05", "title": "ЕС осъди насилието срещу протестиращи в Русия"}
{"url": "https://news.bg/politics/ekaterina-zaharieva-tvardo-sme-v-nato.html", "text": "Политическата подкрепа на България за НАТО твърдо не се променя. Това заяви вицепремиерът и министър на външните работи Екатерина Захариева пред заместник-генералния секретар на НАТО Роуз Готемюлер, която е на работно посещение в София.Междувременно в НДК се провежда неформална среща на военните министри на страните от ЕС. В началото на срещата се включи и премиерът Бойко Борисов.Захариева и Готемюлер обсъдиха политиката на \"Отворени врати\" на Северноатлантическия алианс и евроатлантическата перспектива на страните от Западните Балкани.Готемюлер даде изключително висока оценка за сключването на Договора за приятелство, добросъседство и сътрудничество между България и Република Македония, който е дал положителен пример за всички страни от региона.\"Тази тема беше високо в дневния ред на министрите на външните работи от НАТО през април и България очаква тя да остане приоритетна по време на срещата на върха на НАТО през юли\", заяви Захариева.Тя посочи, че в контекста на сътрудничеството между НАТО и ЕС е особено важно двете организации да се изправят заедно и да предприемат бързи мерки срещу хибридните заплахи.Българският първи дипломат припомни, че България прие в съответствие с решенията от Уелс да увеличи до 2% от БВП разходите си за отбрана. Според Захариева, има над 100 милиона допълнителни лева за заплати на българските военнослужещи.\"Силно оценяваме всичко това\", отвърна Готемюлер и посочи, че при срещите си за по-малко от 24 часа в София е усетила силната подкрепа на България за НАТО.Припомняме, ден преди в страната ни да пристигне заместник генералният секретар на Алианса зам.-председателят на 44-то народно събрание и лидер на партия \"Воля\" Веселин Марешки се обяви за референдум дали да оставаме в НАТО.В отговор на неговото изявление представители на изпълнителната и законодателната власт обявиха подкрепата си за членството ни в НАТО. Президентът Румен Радев, който беше командир на ВВС преди да бъде избран заяви, че приел думите на Марешки като шега.", "date": "2018.05.05", "title": "Екатерина Захариева: Твърдо сме в НАТО"}
{"url": "https://news.bg/tourism/nad-1-mln-chuzhdestranni-turisti-v-balgariya-prez-pochivnite-dni.html", "text": "Събралите се 3 почивни дни изкараха близо половин милион българи на път. Повече обаче са чуждестранните туристи, които са избрали България като дестинация за почивката си.По данни на Института за анализ и оценка на туризма за трите почивни дни в българските градове и курорти се очаква да пристигнат повече от един милион чуждестранни туристи.От Института за анализ и оценка на туризма предвиждат още, че около 70 000 българи ще посетят съседни държави - Сърбия, Македония и Румъния. Най-предпочитаното място за почивка в чужбина обаче остава Гърция. Това е и причината днес трафикът по АМ \"Струма\" и главен път Е79 да бъде интензивен, предаде БНТ.Според туроператорите българите предпочитат Гърция по това време, защото преди и в началото на активния летен сезон цените там са по-ниски. Цената за три дни в хотел на all inclusive излизала не повече от 300 лева на човек. Най-предпочитаните дестинации в южната ни съседка били Кавала и остров Тасос.Туроператорите сочат и че през последните години все повече българи избират да останат в рамките на страната и да почиват на родните курорти. Една от основните причини за това е културният туризъм, който предлага България. Пример - семейните къщи и хотелите в Банско и Добринище били резервирани още преди месец.Заради засиления трафик към Гърция, по пътя за южната ни съседка ще има засилено полицейско присъствие на пътя, най-вече в Кресненското дефиле. По думите на инспектор Славчо Ангелов от \"Пътна полиция\" - Благоевград служителите на МВР ще следят главно за превишена скорост, шофиране след употреба на алкохол или наркотични вещества, както и за неплатени глоби към КАТ.Пътни полицаи ще бъдат ситуирани и по граничните пунктове с Гърция и Македония. На ГКПП \"Кулата\" ще работят достатъчен брой гишета на вход и изход, така че да не се образуват колони от чакащи автомобили и в двете посоки.Припомняме, вчера, 4 май, от \"Пътна полиция\" съобщиха, че във връзка с празниците и очакванията за по-натоварен трафик, през всички почивни дни пътни полицаи ще следят за спазването на правилата за движение по пътищата в страната.Припомняме и че от началото на настоящата седмица на територията на страната се осъществява  за установяването на водачи и пътници, които не са платили глобите си към администрацията на КАТ за извършени от тях нарушения на пътя. Акцията ще продължи до 6 май.Ако пътните полицаи констатират, че даден водач шофира без да е заплатил глобите си, униформените взимат книжката на шофьора на място. Свидетелствата на неизрядните водачи ще бъдат връщани, след като се издължат.", "date": "2018.05.05", "title": "Над 1 млн. чуждестранни туристи в България през почивните дни"}
{"url": "https://news.bg/regions/18-godishen-shofyor-katastrofira-dokato-vozi-chetirima-nepalnoletni.html", "text": "18-годишен шофьор е катастрофирал. В управляваната от него кола имало още петима души, четирима от които - непълнолетни, съобщи Нова телевизия, позовавайки се на МВР.Сигнал за катастрофата, станала малко преди разклона за село Кълново, е получен преди 09:30 часа тази сутрин. Насочените към мястото екипи на пътна полиция и спешна помощ установили, че е катастрофирал 18-годишен водач на кола с варненска регистрация, който се движил в посока от Шумен към Бургас.Според първоначалната инфромация той е загубил контрол над автомобила. Колата е поднесла, ударила се е в крайпътната мантинела вляво, а след удара колата се е върнала вдясно на пътя по посоката на движението си.По същото време от там минавал полицай с личния си автомобил. Той бил в извънработно време. Като видял, че има пострадал пътник, полицаят го натоварил на автомобила си и го откарал до болницата в Шумен. Останалите пътници също били прегледани от медицински екипи.Няма информация за сериозно пострадали. Водачът е тестван за алкохол, пробата му е отрицателна.Изясняват се причините, довели до инцидента. Мястото на произшествието временно се регулира от полицейски екипи.", "date": "2018.05.05", "title": "18-годишен шофьор катастрофира докато вози четирима непълнолетни"}
{"url": "https://news.bg/culture/voennoistoricheskiyat-muzey-s-vhod-svoboden-i-praznichna-programa-za-6-may.html", "text": "На 6 май - Деня на храбростта и Празника на Българската армия, Националният военноисторически музей ще празнува със специална празнична програма и вход свободен за постоянната хронологична експозиция.За пръв път на 6 май посетителите ще могат да разгледат безплатно най-новата изложба \"Враг/Приятел\", която разкрива сложния пъзел на военните и политическите взаимоотношения между България и три държави, изиграли ключова роля в историята на Третата българска държава - Турция, Русия и Германия, обясняват от музея.В изложбата ще бъдат представени и преплетени експонати-уникати - притежание на царските фамилии, и такива, свързани със събития и хора, чиито съдби са белязани от междудържавните отношения.Посетителите на музея ще имат възможност да видят фелдмаршалския жезъл на Фердинанд I, връчен му от германския кайзер Вилхелм II, сабя, подарена на престолонаследника Борис от неговия кръстник - руския император Николай II, знака на Временното руско управление и други.На 6 май гостите на музея ще разберат и какво е усещането да влезеш в кабините за управление на едни от най-знаковите експонати във външната експозиция, както и да дегустират характерната за войнишката кухня боб чорба, приготвена от истински военен готвач.Посетителите ще се насладят на музикалните изпълнения на Представителния духов оркестър на Сухопътни войски и прожекцията на филма \"Помни войната 1915 - 1918. I част\".С ден на отворени врати празникът ще бъде отбелязан и във филиалите на НВИМ - Военноморския музей във Варна и Музея на авиацията в Крумово.Програмата за 6 май може да се види на сайта на Националния военноисторически музей.", "date": "2018.05.05", "title": "Военноисторическият музей с вход свободен и празнична програма за 6 май"}
{"url": "https://news.bg/politics/bivsh-konsul-v-bitolya-predvizhda-dosta-usiliya-na-komisiyata-za-pregovori-s-makedoniya.html", "text": "Българската комисия за изчистване на историческите спорове с Македония ще има нелека задача. Това заяви пред БНР доц. д-р Наум Кайчев - ръководител на катедра \"История на Византия и балканските народи\" в Историческия факултет на Софийския университет. Той е и бивш генерален консул на България в Битоля.Припомняме, преди ден външният министър Екатерина Захариева заяви в Солун, че е готов състава на българската и на македонската комисия, които да изчистват историческите спорове.\"Тази комисия ще се изправи пред нелека задача, защото досега историческите наративи в Югославска Македония, съответно Република Македония бяха много различни от тези, които са общоприети не само у нас, но и по света. Но по-важното е наистина да се постигнат едни трайни резултатите не толкова бързо във времето. Няма бързи решения, но по-скоро да има едни трайни резултатите в духа на подписания договор в духа на добросъседство и приятелство\", заяви Захариева.Българската комисия съвместно с македонската ще решават разногласията между България и Македония за историята. Това бе заложено в Договора за добросъседство и приятелство, подписан на 1 август миналата година в Скопие и формално влязал в действие на 14 февруари тази година.Доц. д-р Кайчев прогнозира продължителни експертни консултации между България и Македония по Договора за добросъседство и приятелство.", "date": "2018.05.05", "title": "Бивш консул в Битоля предвижда доста усилия на комисията за преговори с Македония"}
{"url": "https://news.bg/disasters/zemetresenie-s-magnitud-ot-6-2-vav-filipinite.html", "text": "Силно земетресение разлюля Филипините.Земетресението е било с магнитуд от 6.2 по скалата на Рихтер. За сега няма данни за жертви.Трусът дойде само няколко часа след , което беше с магнитуд от 6.9 по скалата на Рихтер.Властите са предупредили местните жители в най-засегнатите райони, че са възможни нови трусове. Хората са информирани да имат готовност да напуснат домовете си, макар и да не се очакват големи щети по сградите.Трусът е предизвикал страх и в столицата Манила, съобщи dailystar.По данни на Европейския сеизмологичен център и американския геофизичен институт трусът бил с дълбочина около 15 километра.Епицентърът е бил в региона Лузон, на около 70 километра северозападно от Пандан и на 320 километра от столицата Манила.Близо 4 часа след силното земетресение на територията на Филипините е регистриран и втори трус. Земетресението обаче е възникнало на повече от 700 километра югоизточно от предходното земетресение.Второто земетресение е възникнало в океана, в района на Залива Моро, на остров Минданао.Земетресенито е било с магнитуд от 4.2 по скалата на Рихтер. Трусът е бил с дълбочина от 600 километра и е усетен слабо. Няма данни за пострадали и щети.", "date": "2018.05.05", "title": "Земетресение с магнитуд от 6.2 във Филипините"}
{"url": "https://news.bg/crime/35-godishen-napadna-speshen-medik-v-kardzhali.html", "text": "35-годишен мъж нападна спешен медик в Кърджали, съобщиха от пресслужбата на МВР.Мъжът е задържан от полицаите в областния град.Сигналът за инцидента е получен в централата на МВР в 11 часа днес. Според сигнала няколко минути преди 11 часа спешен медицински екип се е отзовал на адрес на улица \"Юмер Лютви\" след повикване за спешен случай с възрастна жена, живееща на адреса.При пристигането си медиците били посрещнати със скандал. Непосредствено след като пристигнали, 35-годишен мъж излязъл и започнал да атакува лекарите вербално. След това мъжът ударил с юмрук 51-годишен медицински служител, който от удара загубил равновесие и паднал назад по стълбите.Лекарят е настанен за лечение в здравно заведение.Агресивният побойник е задържан в ареста на полицейското управление. По случая вече е уведомен прокурор и е образувано досъдебно производство.", "date": "2018.05.05", "title": "35-годишен нападна спешен медик в Кърджали"}
{"url": "https://news.bg/world/nad-1-100-raneni-sled-vcherashniya-protest-na-ivitsata-gaza.html", "text": "Над 1 100 души са пострадали при вчерашния протест на ивицата Газа, съобщават световните агенции.За пореден петък палестинци протестират по границата с Израел на ивицата Газа. При сблъсъците по време на протестите са пострадали 1 143 души, информира АФП.Според медиците около 82 души са били простреляни и ранени от огнестрелно оръжие, а други 800 са били лекувани заради вдишване на газ. Останалите пострадалите имали други наранявания, които получили докато са протестирали, съобщава здравното министерство на анклава.Палестинците отново са използвали горящи гуми за прикритие, за да хвърлят камъни по оградата, по която отново имало разположени израелски снайперисти.Според протестиращите те са успели да свалят с прашки 2 малки израелски наблюдателни дрона. Армията на Израел е потвърдила това.В рамките на последния 1 месец израелците са убили поне 43 палестинци на границата, пише \"Ройтерс\". Във вчерашния петъчен протест са участвали около 10 000 палестинци.Протестите на границата между Палестина и Израел продължават вече пета седмица. Палестинците настояват израелската блокада на границата да бъде прекратена.", "date": "2018.05.05", "title": "Над 1 100 ранени след вчерашния протест на ивицата Газа"}
{"url": "https://news.bg/society/remont-v-pochivnite-dni-zadrasti-am-hemus.html", "text": "Движението по АМ \"Хемус\" е затруднено заради ремонт.От Агенция \"Пътна инфраструктура\" съобщиха, че в участъка при 36-и километър на магистралата в платното за движение в посока Ботевград, при виадукт \"Коренишки дол\", е въведено ограничение от 50 километра в час.Ограничението се налага заради ремонтни дейности. Движението в посочения участък на АМ \"Хемус\" се осъществява само в едната лента на движение.На мястото са се образували  и преминаването става бавно.АПИ апелира шофьорите да се движат с повишено внимание и стриктно да спазват поставената сигнализация и въведеното ограничение на скоростта.Движението по АМ \"Тракия\" също е затруднено на места заради интензивния трафик. Няма информация за задръствания.От МВР съобщават, че няма данни за инциденти по двете магистрали, които да ограничават допълнително движението. Екипи на \"Пътна полиция\" спират на място и глобяват водачите, които се опитват да изпреварват колоната от автомобили по аварийната лента.По информация на Института за анализ и оценка на туризма през събралите се 3 почивни дни близо .Припомняме, вчера, 4 май, от \"Пътна полиция\" съобщиха, че във връзка с празниците и очакванията за по-натоварен трафик, през всички почивни дни пътни полицаи ще следят за спазването на правилата за движение по пътищата в страната.Припомняме и че от началото на настоящата седмица на територията на страната се осъществява  за установяването на водачи и пътници, които не са платили глобите си към администрацията на КАТ за извършени от тях нарушения на пътя. Акцията ще продължи до 6 май.Ако пътните полицаи констатират, че даден водач шофира без да е заплатил глобите си, униформените взимат книжката на шофьора на място. Свидетелствата на неизрядните водачи ще бъдат връщани, след като се издължат.", "date": "2018.05.05", "title": "Ремонт в почивните дни задръсти АМ \"Хемус\""}
{"url": "https://news.bg/world/otnovo-arestuvaha-navalni.html", "text": "Властите в Москва отново арестуваха опозиционера Алексей Навални, съобщават световните агенции.Навални е задържан по време на протестите срещу президента Владимир Путин в Москва. Протести се провеждат в няколко града в Русия, точно два дни преди Путин да встъпи официално в длъжност като президент на Русия за четвърти път.Протестите преминават под лозунга \"Той не ние цар!\", визирайки 18-годишния престой на Путин във властта.Припомняме, Навални призова за масови протести в Русия. На призива на опозиционера се отзоваха хиляди негови привърженици. Организирани са протестни митигни в цялата страна. Някои от митингите бяха разрешени от местните власти. За някои от протестите обаче недоволстващите нямаха разрешение, което доведе до множество арести.Към момента арестуваните протестиращи са стотици. Според някои агенции задържаните са над 1 000. Само в сибирския град Красноярск полицията е задържала близо 150 души. В Новокузнецк задържаните са минимум 18, а в Якутск полицията е арестувала поне 75 участника на неразрешения протест. В Красноярск на митинга са задържани 15 души, включително и журналист.Координаторът на местния щаб на Алексей Навални Анатолий Наговицын заяви по-рано пред изданието \"Сибирь Реалии\", че при арестите униформените масово използвали физическа сила.", "date": "2018.05.05", "title": "Отново арестуваха Навални"}
{"url": "https://news.bg/world/voennite-ministri-na-es-poeha-angazhimenti-za-obshta-otbrana-no-bez-resheniya.html", "text": "Неформалната среща на министрите на отбраната на страните членки на ЕС приключи без взети решения, но с поети ангажименти за развиване на процесите по изграждане на обща европейска отбрана.\"Днес няма да вземаме решения, но ще обсъдим проектите по инициативата за европейското сътрудничество ПЕСКО. Ще подготвим и заседанието на Европейския съвет през юни, ще дискутираме със заместник генералните секретари на НАТО и ООН как можем да подобрим координацията по общите мироопазващи операции\". Това заяви върховният представител на ЕС по външната политика и сигурността преди началото на срещата.След срещата Федерика Могерини изказа благодарност за сериозната роля, която България има по време на председателството на Съвета на ЕС. Тя отбеляза, че работата по време на неформалната среща на министрите на отбраната на страните членки на ЕС е била интензивна и продуктивна.Коментирахме ролята и задачите на Европейската агенция по отбрана и подкрепихме досегашните усилия. Говорихме и за управлението на Постоянното структурирано сътрудничество и за военната мобилност. Това заяви министърът на отбраната Красимир Каракачанов на пресконференцията след приключването на неформалната среща.По думите на Каракачанов на 7 юни в Брюксел, заедно с Европейската агенция по отбрана, страната ни ще бъде домакин на симпозиум по военната мобилност. Като домакин на форума Каракачанов очерта основните теми, които ще се дискутират по време на работните сесии. Сред темите военният министър посочи и перспективите пред операциите по управление на кризи, обсъдени заедно с представителите на ООН и НАТО - помощник-генералния секретар по мироопазващите операции на ООН Жан-Пиер Лакроа и заместник-генералния секретар на НАТО Роуз Гьотемьолер.\"България декларира своите позиции, които са в унисон с мнението на нашите партньори\", категоричен е Каракачанов.Могерини обясни, че в хода на срещата е обсъден водещият проект между ЕС и НАТО за военна мобилност, с който се цели да се осигури бързо придвижване на войски в Европа. Според Могерини главен проблем на проекта е свързан с .Стана ясно и че до заседанието на Европейския съвет през юни Могерини ще представи хода на изпълнението на 17-те проекта по така наречената инициатива ПЕСКО, предаде БНР.На неформалната среща са обсъдени и идеи за нови проекти по инициативата. В тази връзка Могерини предложи да се създаде извънбюджетен инструмент за финансиране на държави за военно оборудване на партньори.В хода на форума върховният представител на ЕС по външната политика и сигурността отново заяви, че на срещата на върха в София за Западните Балкани ще се обсъждат само общи цели. В столицата ни няма да се обсъждат въпроси, свързани с разширяването на ЕС.\"Видяхме това, когато се наложи да управляваме мигрантската криза, заплахите за сигурността, виждаме го и в икономическото развитие, в инфраструктурата. Тяхната свързаност на държавите от Западните балкани е в интерес на целия ЕС\", заяви Могерини.От своя страна премиерът Бойко Борисов призова в началото на форума ЕС да нормализира отношенията си с Турция.\"Ако Турция е толкова неприемлива, тежка риторика се води между големите държави в ЕС, винаги сме говорили за свободата на словото или за проблемите, които има в Турция, но в същото време това е най силната военна машина в южният фланг на НАТО - така че трябва да положим усилия и в политически план да се нормализират отношенията, защото иначе рисковете в тази част на Европа, Балканите, включително Гърция и Кипър, стават много сериозни\", заяви Борисов.", "date": "2018.05.05", "title": "Военните министри на ЕС поеха ангажименти за обща отбрана, но без решения"}
{"url": "https://news.bg/regions/borisov-dava-mesets-da-se-izmisli-reshenie-za-traseto-na-am-struma.html", "text": "Искаме да направим АМ \"Струма\", както и да запазим древното римско селище \"Скаптопара\". Археолозите и инженерите да ми дадат решение. Това заяви пред журналисти министър-председателят Бойко Борисов, който отиде в Благоевград, за да инспектира лично участъка на АМ \"Струма\" и , които се озоваха по пътя на трасето на магистралата, съобщи \"Фокус\".Пред журналисти Борисов казал: \"Толкова много археология изкарахме, че се чудим как да я опазим и развием.\"Премиерът имал вариант - \"да вържем магистралата с въжета, да виси\", но не можело. \"Ще търсим вариант или отдолу да обикаля някъде, но ако и там попаднем на същото, какво правим\", попита Борисов. \"В пожарната едно време не сме учили как да местим магистрали\", натърти още той.По думите му за селището се знаело още от 70-те години насам. \"Те казват, че знаят от 70-те години, че тук има селище. Трактористите са си орали нивите и комунистите изобщо не ги интересувало за такова нещо. Не са правили магистрала\", отсече още Борисов.Той подчерта и че до момента за осъществяването на археологическите разкопки са отдадени близо 3.1 млн. лева. \"Това струва пари на данъкоплатеца, за да го има като ценност. Във всички случаи ще се дават пари, въпросът е да намерим по-евтин вариант\", каза премиерът.Според него ако трасето на магистралата се проектира отново, така че пътят да заобикаля селището, това би означавало, че трябва отново да се започват процедури и да се отчуждават имоти.\"Ако можех да я нарисувам с флумастер, ще седна и ще нарисувам, но когато се строи, се пуши. Карат се камиони\", коментира още той.\"Ще търсим решение, с което да запазим археологията, както направихме навсякъде в България\", каза премиерът и допълни, че дава срок от 1 месец на археолозите и инженерите да излязат с решение по въпроса за трасето на магистралата и бъдещето на древното селище. \"Ако трябва да местим магистралата, ще видим колко струва, ако трябва наново да отчуждаваме\", увери Борисов.На инспекцията на обекта присъстваха и много граждани от Благоевград, които протестират срещу това селището, за което се смята, че е предшественик на областния град, да бъде залято с тонове асфалт и погребано отново.Протестиращите отправиха въпроси към премиера, сред които и питане за това какво ще стане, ако в Благоевград се проведе местен референдум и гражданите се обявят за запазването на селището и . На този въпрос премиерът отговори, че в такъв случай строежът на АМ \"Струма\" ще бъде преустановен, а трасето ще бъде преместено на север. \"Какво да направим друго? Искаме да направим магистрала. От 1973 г. знаят, че има разкопки тук. Защо не протестирахте тогава? Защо не е направено? Знаете ли колко археология сме направили по страната? Искам да го направим като хората, затова търсим решение как да го направим\", убеден е Борисов.На инспекцията присъстваше и началникът на Агенция \"Пътна инфраструктура\" (АПИ) инж. Дончо Атанасов. Той заяви, че вариантът, при който АМ \"Струма\" ще заобикаля селището, ще струва на държавата 85 млн. лева.Вариантът за изграждането на виадукт върху селището пък бил невъзможен, защото това означавало чисто технологично селището да бъде унищожено. Било и опасно.\"Мислили сме го, аз съм тук всяка седмица. Предполагам с археолозите да го решим, министър Банов е тук. Да направим една комисия с инженери, археолози и да го съхраним - това е история\", заяви Атанасов. Той обаче предложи друго - да се направят разкопки на друго място и най-ценното от древното селище да бъде преместено там, което на практика означава селището да бъде разрушено в автентичния му вид.На инспекцията присъстваха още регионалният министър Николай Нанков и министърът на културата Боил Банов.Припомняме, на 3 май община Благоевград също излезе с позиция по въпроса. Кметът на града Атанас Камбитов заяви, че общината застава изцяло зад идеята за запазване на археологическите находки в техния автентичен вид.Припомняме и че към Министерството на културата беше създадена и , която да проучи обекта. Докато комисията не излезе със становище, на обекта няма да бъдат допускани никакви строителни дейности, свързани с изграждането на АМ \"Струма\".", "date": "2018.05.05", "title": "Борисов дава месец да се измисли решение за трасето на АМ \"Струма\""}
{"url": "https://news.bg/world/yunker-ne-tryabva-da-sadim-marks-za-delata-na-posledovatelite-mu.html", "text": "Председателят на Европейската комисия Жан-Клод Юнкер присъства на събитие по повод 200-годишнината от рождението на германския философ Карл Маркс.Събитието се проведе в родния град на философа Трир, Германия.По време на речта си Юнкер беше прекъснат от протестиращ гражданин. Против празненствата се обявиха организации на жертвите на комунизма.Протестиращият гражданин бързо беше задържан и изгонен от събитието, съобщи express.co.uk.В тази връзка председателят на ЕК заяви, че Маркс не трябва да бъде обвиняван и съден за това, което са извършили неговите последователи.\"Разбирам опасенията, които понякога са изразявани доста агресивно. Карл Маркс е бил философ, който е мислил напред в бъдещето и е имал стремежи да го оформи. Днес името му е синоним на неща, за които не е отговорен и за които той не е причина, защото много от нещата, които е написал, са били преработени в точно обратното\", заяви Юнкер.\"Човек трябва да разбере Карл Маркс от контекста на неговото време и да няма предразсъдъци, основаващи се на преценката, че тези идеи не трябва да съществуват\", заяви още Юнкер.", "date": "2018.05.05", "title": "Юнкер: Не трябва да съдим Маркс за делата на последователите му"}
{"url": "https://news.bg/regions/plamna-tseh-za-prerabotka-na-plastmasa-v-shishmantsi.html", "text": "Пожар е възникнал в цех за преработка на пластмасови отпадъци в Шишманци, предаде БНР.На мястото вече е изпратен екип на пожарната.Сигналът за инцидента е подаден около 16 часа. Няма данни на пострадали хора.Вследствие на пожара не се е стигнало до задимяване на АМ \"Тракия\", която се намира в съседство. Видимостта по магистралата не е намалена.От пожарната служба обясняват, че пожарът не е силен и не е нужно на мястото да се изпращат повече екипи с огнеборци.Към момента няма информация дали пушекът от изгорялата пластмаса е причинил някакво замърсяване в района.", "date": "2018.05.05", "title": "Пламна цех за преработка на пластмаса в Шишманци"}
{"url": "https://news.bg/bulgaria/rumen-radev-obshtestvoto-ima-nuzhda-ot-sigurnost-v-tozi-vse-po-trevozhen-svyat.html", "text": "Държавният глава и върховен главнокомандващ на Въоръжените сили Румен Радев връчи пагоните на военнослужещи, удостоени с висше офицерско звание. На церемонията в навечерието на Деня на храбростта и празника на Българската армия - 6 май, президентът удостои генерал-лейтенант Андрей Боцев с висше офицерско звание \"генерал\".\"Използвам приятния повод - навечерието на големия християнски празник Гергьовден - Ден на храбростта и празник на Българската армия, за да изразя своето уважение към вас и да ви приветствам за усилията, които полагате във вашата високоотговорна дейност\", заяви президентът и подчерта, че очакванията на българския народ за сигурност в този все по-тревожен свят са огромни.Радев заяви още, че обществото ни очаква законност, прозрачност и ефективност при модернизацията на Въоръжените ни сили.\"Като президент и върховен главнокомандващ очаквам от вас да се водите изцяло от интересите на народа и да отстоявате офицерската си чест. Убеден съм, че с вашия висок професионализъм, компетентност и умения, с изразените лидерски качества и висока мотивация ще отговорите на тези очаквания и ще продължите да работите все така последователно и решително за развитието на Българската армия и за издигането на нейния авторитет\", посочи президентът.От своя страна и от името на удостоените с висше офицерско звание началникът на отбраната генерал Андрей Боцев изказа благодарност на държавния глава за оказаната чест, доверие и дадената висока оценка.\"Искам да ви уверя, че във времевия отрязък, който ни давате ние ще имаме възможност като екип и ръководители на Българската армия да постигнем своите стратегически виждания и набелязани цели. Обещавам с достойнство и чест да защитаваме авторитета на Българската армия, да го издигаме и да работим в направленията, в които сме поели преди една година\", заяви Боцев.В навечерието на празника на Българската армия генерал Боцев увери, че българските воини ще работят с решителност и желание за постигането на основните цели - мотивиран и подготвен личен състав на Българската армия, възстановяване и надграждане на отбранителните способности и модернизация на армията, съвместима с нашите партньори от НАТО.На церемоният президентът освободи генерал-майор Димитър Илиев от длъжността заместник-командир на Корпус за бързо развръщане на НАТО в Солун, Република Гърция и го назначи на длъжността заместник-началник на отбраната. Държавният глава удостои Димитър Илиев с висше офицерско звание \"генерал-лейтенант\".Досегашният командир на 3-та авиационна база бригаден генерал Иван Лалов пое длъжността заместник-командващ на Съвместното командване на силите. На церемонията той беше удостоен с висше офицерско звание \"генерал-майор\".С друг свой указ държавният глава освободи бригаден генерал Иван Ортомаров от длъжността директор на дирекция \"Операции и подготовка\" на Министерството на отбраната, назначи го на длъжността заместник-командир на Корпус за бързо развръщане на НАТО в Солун, Република Гърция и го удостои с висше офицерско звание \"генерал-майор\".Президентът назначи полковник Васил Лазаров на длъжността съветник на Върховния главнокомандващ на въоръжените сили по военната сигурност, като го удостои с висше офицерско звание \"бригаден генерал\".Румен Радев назначи полковник Пламен Ангелов на длъжността директор на служба \"Военна информация\", като го удостои с висше офицерско звание \"бригаден генерал\".С указ на държавния глава полковник Маргарит Михайлов е назначен на длъжността директор на дирекция \"Операции и подготовка\" на Министерството на отбраната. В Гербова зала той беше удостоен с висше офицерско звание \"бригаден генерал\".Държавният глава удостои полковник Митко Григоров с висше офицерско звание \"бригаден генерал\" и назначи капитан I ранг Георги Пенев на длъжността заместник-командир на Военноморските сили, като го удостои с висше офицерско звание \"флотилен адмирал\". С друг свой указ Румен Радев назначи полковник Димитър Петров на длъжността командир на 3-та авиационна база и го удостои с висше офицерско звание \"бригаден генерал\".В Гербова зала на \"Дондуков\" 2 държавният глава удостои и полковник Веселин Стоев - административен ръководител - военно-апелативен прокурор на Военно-апелативната прокуратура с висше офицерско звание \"бригаден генерал\". ", "date": "2018.05.05", "title": "Румен Радев: Обществото има нужда от сигурност в този все по-тревожен свят"}
{"url": "https://news.bg/regions/umishlen-palezh-e-osnovnata-versiya-za-pozhara-v-sklad-v-krasna-polyana.html", "text": "Умишлен палеж е основната версия за пожара, който снощи изпепели склад квартал \"Красна поляна\" в София.Двама души пострадаха леко при овладяването на огнената стихия.Почти като на война - така в болницата, която е до изгорелия склад, описват огнената стихия, която избухна снощи в \"Красна поляна\".16 екипа гасят огъня. А при пожара един охранител е обгазен и един огнеборец е ранен в окото от бутилки, които избухвали като бомби.Горял е склад с пакетирани захарни изделия и алкохолни напитки, площта на склада е около 2500 кв/м.Пред разследващите собствениците разказали, че вътре имали стока за близо 4 милиона лева.", "date": "2018.05.05", "title": "Умишлен палеж е основната версия за пожара в склад в \"Красна поляна\""}
{"url": "https://news.bg/regions/kabinetat-osiguri-sredstva-za-razkopkite-za-rupite.html", "text": "Министър-председателят Бойко Борисов пое ангажимент правителството да отпусне необходимите средства за довършване на разкопките на Хераклея Синтика - Градът на македонските царе. Според археолозите, работещи на обекта, са нужни 100 000 лв. Това съобщиха от пресслужбата на правителството.Премиерът възложи на министрите Горанов, Банов и Нанков, които го придружаваха при посещението на обекта, да създадат организация за приемане на решението от Министерския съвет в най-скоро време.Смята се, че Хераклея Синтика, разположена в местността \"Рупите\", е била столица на Средна Струма. Разкопките започват през 2007 г. Откритите до този момент находки са превърнали античния град в привлекателна туристическа дестинация. Реставрирането на обекта ще спомогне за разширяване на интереса към региона, в който традиционната дейност е свързана със селското стопанство.Премиерът Борисов посети и кооперативния пазар, изграждан със средства, отпуснати от правителството. Кабинетът подкрепи с 1,3 млн. лв. обекта, който предоставя площи на производителите от региона да предлагат продукцията си. Обектът е с изградена нова ВиК мрежа, икономично осветление и паркинг за доставка на стоките.", "date": "2018.05.05", "title": "Кабинетът осигури средства за разкопките за Рупите"}
{"url": "https://news.bg/weather/goreshta-sabota-ni-ochakva-1.html", "text": "Днес ни очаква горещо и предимно слънчево време. Това съобщават от НИМХ на БАН. След обяд на места в Югозападна България ще се развива облачност и на места ще превали и прегърми. Ще духа слаб до умерен вятър. Максимални температури между 25 и 30 градуса.Атмосферното налягане ще се задържи малко по-ниско от средното за месеца. В неделя не се очаква съществена промяна. ", "date": "2018.05.05", "title": "Гореща събота ни очаква "}
{"url": "https://news.bg/press/borisov-balgariya-e-edin-ot-nay-loyalnite-chlenove-na-nato-nyama-da-zamrazyavat-deputatskite-zaplati.html", "text": "НАТО. \"Сега\":Борисов: България е един от най-лоялните членове на НАТО България е един от най-лоялните членове на НАТО, доказан в операциите на алианса и дал свидни жертви при изпълнението им. Това е заявил министър-председателят Бойко Борисов, цитиран от правителствената информационна служба, на срещата си със зам.-генералния секретар на НАТО Роуз Готемюлер, която е на посещение у нас. Борисов подчертал, че евроатлантическият път на страната ни и членството в Европейския съюз са стратегически приоритет на правителството.Борисов посочил, че България отдава приоритетно значение на стабилността и сигурността в страните от Западните Балкани и очаква напредъкът на държавите-кандидатки да бъде отчетен. Обърнал внимание и на периодичните прояви на национализъм, и етническо напрежение, които могат да доведат до сътресения в региона. И изтъкнал, че ако НАТО и ЕС поемат ангажимент към страните от Западните Балкани, това ще донесе повече стабилност. \"Искаме да превърнем Балканите в строителна площадка, а не в гробове от масови убийства и етнически конфликти\", казал Борисов. Ток. \"24 Часа\":Токът поскъпва до 2,8% от юли Токът ще поскъпне от юли с по-малко от натрупаната инфлация за годината, която е 2,8%. Това обяви шефът на КЕВР Иван Иванов.Според експерти увеличението дори ще е под 2%. Енергийните дружества поискаха скок между 5 и 16 на сто.Като кажа, че увеличението ще бъде под инфлацията, това означава, че комисията изпълнява важната функция да не позволи произволното ѝ нарастване, каза Иванов. Криза. \"Дума\":За десет дни Добрич за втори път остана без вода Жителите на Добрич отново останаха без вода заради голяма авария по магистралния водопровод. За последните десет дни това е втора голяма повреда.Вчера от ВиК дружеството съобщиха, че се е наложило водоподаването да бъде спряно сутринта преди 7 часа. Според главния инженер Павел Павлов проблемите с водопреносната система отново са много. Основният е свързан с авария на ул. \"Димитър Ковачев\", където ден по-рано при ремонт от водния цикъл на града е бил свързан нов водопровод. Това е повишило налягането и е предизвикало големи пробиви в старата мрежа.\"Когато се премина към новия водопровод, в неговия участък няма загуби, вдига се налягането и това рефлектира върху стария. Ако там има слаби места, те избиват. По време на водния цикъл такива работи ще се случват. Няма начин\", коментира Павлов.  Доходи. \"Монитор\":Няма да замразяват депутатските заплати Депутатските заплати няма да бъдат замразени, а ваканциите - съкратени. Това решиха народните представители след 2 часа бурни дебати по предложението на БСП за промяна на правилника на НС.Червените искаха заплатите да бъдат заковани на 2947 лв., а народните представители да почиват само по официални празници, извън лятната им ваканция през август.БСП не успя да събере нужната подкрепа, а предложенията бяха отхвърлени. \"За\" тях гласуваха само 66 депутати от БСП. 42-ма от депутатите бяха \"против\", а други 59 се \"въздържаха\".По време на дебатите социалистът Крум Зарков обясни, че ако заплатите бъдат замразени това ще пести по 140 000 лева всеки месец, а за следващите три години - около 15 млн. лева. Лидерът на БСП Корнелия Нинова на свой ред заяви, че обикновените хора имат по 20 дни отпуска през годината, а народните представители цели 67 дни - 31 дни през август, 10 дни за Великден и около 20 дни за Коледа. \" С какво един българин извън НС е по-различен?\", попита Нинова и долни - \"Високата заплата спря ли Суджукгейт ил Хасковогейт?\". Денонощно сме се скъсвали от работа, иронизира опонентите си Нинова. И обясни, че за извънреден труд пак си има регламентация в кодекса - 12 дни допълнителен отпуск. \"Вие не изпълнявате интересите на народа. Вие сте тук да си пазите парите и благините\", заяви Нинова. ", "date": "2018.05.05", "title": "Борисов: България е един от най-лоялните членове на НАТО; Няма да замразяват депутатските заплати"}
{"url": "https://news.bg/world/6-9-po-rihter-raztarsi-havayskite-ostrovi.html", "text": "6,9 по Рихтер разтърси Хавайските острови, предадоха световните информационни агенции. Епицентърът е бил на дълбочина 18 км, на най-големия остров на Хавай. Това са съобщили от геоложката служба на САЩ. Земетресението е регистрирано в 12:30 часа следобед в петък (местно време).  Няма предупреждение за цунами. Няма данни за жертви, ранени и материални щети. Припомняме, че по-рано бяха евакуирани около 10 хил. души, след като други трусове с магнитуд над 5 по Рихтер предизвикаха изригването на вулкан. ", "date": "2018.05.05", "title": "6,9 по Рихтер разтърси Хавайските острови "}
{"url": "https://news.bg/world/desetki-hilyadi-v-slovakiya-iskat-predsrochni-izbori.html", "text": "Пореден многохиляден протест се проведе в Словакия. Повече от 25 000 души са взели участие в демонстрацията в столицата Братислава. Столичният протест е преминал и пoкрай сградата на държавното радио. Отделни по-малки протести са се провели в други градове. Хората поискаха провеждане на предсрочни избори, съобщиха местни медии. Припомняме, журналистът Ян Куцияк и неговата приятелка бяха убити на 25 февруари. В един от последните си материали, публикуван в портала aktuality.sk след смъртта му, Куцияк обвини приближени на премиера Роберт Фицо във връзки с италиански бизнесмени, обвързани с мафията. Самият Фицо отхвърли обвиненията.След масови протести премиерът и двама министри - вътрешният Роберт Калиняк и министърът на културата Марек Мадарич, подадоха оставки.", "date": "2018.05.05", "title": "Десетки хиляди в Словакия искат предсрочни избори "}
{"url": "https://news.bg/world/resheno-e-koga-se-sreshtat-tramp-i-kim.html", "text": "Американският президент Доналд Тръмп обяви, че историческата среща на върха в САЩ със Северна Корея е вече договорена, предаде \"Тelegraph\". Времето и мястото са определени, зсаяви той, без обаче да дава подробности.По-рано беше съобщено, че срещата трябва да се проведе в рамките на месец, но детайлите предстои да бъдат уточнени. Белият дом обаче обяви подробностите за отделна среща по-късно този месец между Тръмп и южнокорейския президент Мун Дже-ин. По-рано администрацията на САЩ отхвърли доклада, според който Тръмп обмисля изтеглянето на американските сили от съюзническите държави.Тръмп и Мун ще се срещнат в Белия дом на 22 май, за да \"продължат тясното си сътрудничество по развитието на Корейския полуостров\" след срещата на миналия петък между Мун и Ким Чен-ун. Те ще обсъдят и предстоящата среща на върха на президента на САЩ със севернокорейския лидер, се казва в изявление.", "date": "2018.05.05", "title": "Решено е кога се срещат Тръмп и Ким "}
{"url": "https://news.bg/society/dnes-chestvame-sveta-machenitsa-irina-1.html", "text": "Светата Православна Църква чества на 5 май паметта на света мъченица Ирина. Тя била дъщеря на езичници, на много богати родители.Нейните родители й наели възпитатели. Един от тези възпитатели бил таен християнин, който я възпитавал в добродетели. Според предание тя приела свето кръщение от апостол Тимотей, пряк ученик на Апостол Павел. Желаейки да посвети живота си на Бога, света Ирина отказала на своите родители да встъпи в брак.Навлизайки все по-дълбоко в християнската вяра, света Ирина започнала да убеждава и своите родители да станат християни. Нейният баща Ликиний отначало благосклонно слушал нейната проповед за вярата, но след това възнегодувал срещу нея. Когато тя отказала да се поклони на езическите идоли, заповядал да вържат дъщеря му и да я хвърлят под краката на буйни коне.Господ пазел девойката, която се уповавала на Него. Конете, без да и нанесат вреда, се спуснали срещу самия Ликиний, съборили го на земята и тежко го наранили. Когато, по молитвите на своята дъщеря, той бил възвърнат към живот, повярвал в Христа и заедно с него още 3000 души се обърнали към Спасителя.След това света Ирина започнала смело да проповядва за Христа сред жителите на Македония, заради което много пъти била подхвърляна на унижения, страдания и мъчения. Чрез света Ирина около 10 000 езичници открили пътя към истинската спасителна вяра.Когато Господ известил Св. Ирина за деня на нейната смърт, тя се отдалечила в една пещера край град Ефес, чийто вход, по нейна молба, бил затрупан с камъни. Така пещерата станала нейна гробница.Паметта на св. Ирина много се почитала в древна Византия. В Цариград били въздигнати няколко великолепни храма, които носели нейното име.", "date": "2018.05.05", "title": "Днес честваме Света мъченица Ирина"}
{"url": "https://news.bg/economics/tokat-poskapva-s-okolo-3-protsenta-ot-yuli.html", "text": "Очаква се поскъпване на тока това лято. Цената ще се вдигне от юли с по-малко от натрупаната инфлация за годината, която е 2,8 процента.Това обяви шефът на КЕВР Иван Иванов, цитиран от \"24 Часа\".Според експерти увеличението дори ще е под 2 на сто. Енергийните дружества поискаха скок между 5 и 16 на сто., каза още Иванов.", "date": "2018.05.05", "title": "Токът поскъпва с около 3 процента от юли"}
{"url": "https://news.bg/interviews/chlenstvoto-v-evrozonata-shte-oskapi-zhivota-s-2-3-stotinki.html", "text": "От доста време говорим за евентуалното присъединяване на страната ни към Еврозоната, разбира се, първо към ЕРМ 2. На какви критерии трябва да отговори страната ни и изпълнява ли ги към момента?При формиране на договора за ЕС и в последствие през 1992 година се приема, че ще има единна европейска валута, наречена евро. През 2002 година е нейният официален старт. Старите държави членки, формиращи Еврозоната конвертират своята валута спрямо еврото. През 1999 година България въведе валутния борд заради тежката икономическа криза, когато българският лев беше фиксиран към курса на немската марка-един лев към една марка. След 2002 година и след въвеждането на еврото, според диференцирания курс тогава от немската народна банка , България има фиксиран курс на националната си валута българския лев към еврото и той е 1.95583 лева за евро. Пет са критериите за членство в Еврозоната, на които отговаряме и то вече в продължение на няколко години. Това се дължи на добрия ръст на икономиката, добрата фискална и данъчна политика, доброто менажиране на публичните финанси. Най-основният критерий да кажем от тях е това, че инфлационният процес трябва да бъде в умерени рамки. Миналата година беше 2.7, така че ние изпълняваме този критерий няколко години по ред. Другият основен критерий за присъединяване към чакалнята на Еврозоната и в последствие към Еврозоната е държавният дълг и дефицитът да са в умерени граници. Дефицитът по баланса на бюджета трябва да е до размер 3%, също критерий, на който ние последователно няколко години отговаряме. Друг критерий е стабилност на валутния курс, но както поясних той е фиксиран. Следващата стъпка, която трябва да предприемем е именно заявеното политическо намерение от страна на правителството, от премиера Борисов, от финансовия министър господин Горанов, а и виждам едно обединение от всички парламентарно представени политически партии ,че това е една необходима стъпка и че трябва да станем част от Еврозоната. От къде трябва да извлечем ползите при присъединяване в общия валутен механизъм - на първо място можем да кажем, че страхът на хората от покъпване на цените или активизиране на инфлационни процеси са неосователни и за съжаление има експерти, които се изказват в подобна посока. Истината е една-последните държави, които се присъединиха към европейския валутен механизъм са прибалтийските държави. Статистиката формално и неформално показва реалните измерения на тези процеси и показва, че след влизането в Еврозоната, се забавят темповете на инфлация и слизат до едни умерени нива, които в момента са присъщи за нашата икономика. Така че да разбием този мит.Тоест няма да поскъпне драстично животът?Няма. Евентуални поскъпване, което би могло възможно, реално ще е в размер на 2-3 стотинки, когато превалутираме. Знаете как жаргонно казваме \"едно евро е равно на два лева\", не се изказваме като икономистите. Официалният курс е с 4 стотинки по-малко от два лева и при едно превалутиране такъв би бил ефектът върху реалните цени. Самото приемане на еврото в България би било едно механично упражнение, което по официалния курс ще доведе до превалутиране на всички спестовни сметки, които са в лева. Аз не виждам притеснения относно повишаване на цените в държавата. Полза от присъединяване към валутния механизъм е по-добрата достъпност на българските износители на стоки и услуги към европейските държави. Европейската единна валута еврото е втората валута в света като приета за резерв. Един много голям скрит ресурс, който развиваме в последните 10 години е туристическата услуга. За туристите, които идват в България, е по-лесно и по-достъпно и е нормално да работим с единна валута.Вярно ли е, че като влезем в Еврозоната ще паднат лихвите по кредитите?Да. Това е наблюдаван ефект. Така или иначе ЕЦБ със своите механизми ще има наблюдение и контрол върху трите най-големи търговски банки в страната, но това не изключва наблюдение и върху останалите търговски банки. В момента те са около 30. Фиксирайки официалната валута и преминавайки към еврото, дори най-малко влизане в чакалнята на Еврозоната, това би дало една голяма увереност на инвеститорите в България, би довело до индексиране на лихвените проценти към еврото. Това би отворило достъпа и до повишаване кредитния рейтинг на държавата и търговските банки в България.Така че това би довело до по-лесно достъпен и по-малко финансоемък ресурс. Това би довело до по-ниски потребителски и ипотечни кредити. Завъртайки се икономическото колело така, това означава, че финансовите институции, давайки кредити, ще реализират по-малка печалба тоест и вложителите. В България гражданите държат на влогове в банките над 50 милиарда, толкова и фирмите. Те няма да очакват да реализират доходност от тези си средства в банките поради понижаване на лихвените проценти върху депозитите, а ще падне и кредитният процент. Чисто икономически при намаляване на лихвите на вложителите те ще искат да реализират капитали чрез други инструменти тоест чрез реално вливане в икономиката. Това са наблюдавани процеси и очаквани резултати. Влизайки в икономиката, тези средства ще създадат нови работни места, ще се увеличи търговското производство, стокообменът. Очаквам само положителни неща. Намерението на правителството е да подадем заявлението и да влезем в ЕРМ2, където трябва да престоим поне две години, за да приемем еврото. Самото ни приемане зависи от 19-те членки на Еврозоната плюс ЕЦБ.Възможно ли е пак да ни се случи казусът Шенген, отговаряме на критериите, но не ни приемат? По-скоро решението наистина е политическо. Като българин двойният стандарт не го приемам. В Еврозоната временно беше заразено приемането на нови членки именно заради дълговата криза в Гърция, където тяхната задлъжнялост стигна до над 150% от БВП. Да вметнем, че един от критериите за Еврозоната е под 60% да е външният дълг спрямо БВП. В България в последните години се вижда тенденцията в тази посока. Трябва всичката държави членки да признаят усилията ни и да достигнем до това пълноправно членство, което заслужаваме.Някои от скептиците на членството в Еврозоната коментират, че един такъв ход от наша страна ще стимулира безотговорните политици към прекомерни харчове и ни предвиждат гръцки сценарий. До колко са реални такива опасения?Мога да говоря за настоящия финансов министър, господин Горанов, който е абсолютно стриктен и непреклонен по водената бюджетна политика и придържане към минимален бюджетен дефицит. Не виждам поне в рамките на сегашното управление, а надявам се и в следващите, никой бъдещ финансов министър в България да предприема неразумни харчове. В Гърция проблемът бе наслоен с години и на края изплува. Аз не предвиждам такъв сценарий за България.Пак според противниците на членството ни в клуба на богатите, членството в Еврозоната няма да доведе до очакваната икономическа конвергенция. Така ли е?Аз съм скептик за тези твърдения. Точно обратното. Активизирането на влизането на свежи капитали в българската икономика, освен че ще доведе повече инвеститори, както вътрешни, така и външни, ще доведе още повече до намаляване на безработицата, която в момента е под 7%. Откриването на нови работни места, новите инвестиции биха довели до увеличаване на заплатите. Пазарът на труда се определя според търсенето и предлагането. Проблемът пред българската икономика дали да влезем или да не влезем в Еврозоната през следващите години, за мен е квалифицираната работна ръка. Затова и правителството се фокусира върху образованието.", "date": "2018.05.05", "title": "Членството в Еврозоната ще оскъпи живота с 2-3 стотинки"}
{"url": "https://news.bg/politics/gerb-ochakvat-polozhitelen-efekt-ot-chlenstvoto-v-evrozonata.html", "text": "Позитивни ефекти от членството в Еврозоната очаква Алекдандър Иванов от ГЕРБ. Според него позитивното ще е намаляване на безработицата, която в момента е под 7%. Откриването на нови работни места, новите инвестиции биха довели до увеличаване на заплатите, коментира пред News.bg той.Депутатът не споделя мнението на скептиците, че и на нас може да ни случи гръцкият вариант. Друг очакван положителен ефект е намаляване на лихвите по кредитите. \"Фиксирайки официалната валута и преминавайки към еврото, дори най-малко влизане в чакалнята на Еврозоната, това би дало една голяма увереност на инвеститорите в България, би довело до индексиране на лихвените проценти към еврото\", смята още Иванов. Това би отворило достъпа и до повишаване кредитния рейтинг на държавата и търговските банки в България, по мнието му. Освен това ще се влеят в икономиката средствата, които бизнесът и хората държат в банките.\"Това са наблюдавани процеси и очаквани резултати. Влизайки в икономиката тези средства ще създадат нови работни места, ще се увеличи търговското производство, стокообменът\", каза герберът.", "date": "2018.05.05", "title": "ГЕРБ очакват положителен ефект от членството в Еврозоната"}
{"url": "https://news.bg/crime/postradaliyat-ogneborets-se-varnal-da-gasi-pozhara-v-krasna-polyana.html", "text": "Леко е пострадалт огнеборец при големия пожар в склад в столичния ж.к. \"Красна поляна\", заяви на брифинг директорът на столичната пожарна старши комисар Веселин Гетов, цитиран от bTV.Засегнато е окото на пожарникаря. Той е прегледан в \"Пирогов\", след което се е върнал на мястото на инцидента, за да продължи гасенето, добави ст. комисар Гетов.Припомняме, към 20 часа в петък е получен сигнал за пожар в района на бул. \"Никола Мушанов\" в столичния квартал \"Красна поляна\". Изпратени са 10 пожарни екипа и линейка.Огънят е избухнал в склад за храни и напитки и сграда към него. Пожарът се е разпрострял на площ от около декар и половина.В петък вечерта бе съобщено за един пострадал - обгазен служител от охраната на съседната фирма, който е прегледан в \"Пирогов\" и е изписан.Ситуацията е овладяна още в петък вечерта. В събота сутринта се потушават евентуални останали огнища, уточни старши комисар Гетов.На мястото е позиционирана мобилна лаборатория на РИОСВ, която замерва качеството на въздуха. Към момента няма опасност от превишаване на периметрите за замърсяване, увери шефът на столичните огнеборци.Снощи за потушаване на пожара първо са изпратени шест екипа, но предвид обстановката те са поискали помощ и в крайна сметка в гасенето са се включили 16 екипа. Сложността на пожара е била заради това, че в непосредствена близост има акушеро-гинекологична болница.Ако се беше развил в неблагоприятна посока, щеше да се наложи да евакуираме лежащо болни, което изисква сериозен ресурс, допълни Гетов.Стопаните на склада са под наем. Към момента не е установен контакт със собствениците. Причините за инцидента тепърва ще се изясняват.", "date": "2018.05.05", "title": "Пострадалият огнеборец се върнал да гаси пожара в \"Красна поляна\""}
{"url": "https://news.bg/regions/riosv-nyama-previshenie-na-otrovi-vav-vazduha-sled-pozhara-v-krasna-polyana.html", "text": "Няма превишение на показателите за качеството на атмосферния въздух след пожара в столичния квартал \"Красна поляна\", съобщиха от Регионална инспекция по околната среда и водите (РИОСВ) - София.След възникналия пожар в близост до болница Надежда, измерените стойности не превишават пределно допустимите концентрации. Експерти на инспекцията и Изпълнителната агенция по околна среда са извършили измерването на показателите с Мобилна автоматична станция.", "date": "2018.05.05", "title": "РИОСВ: Няма превишение на отрови във въздуха след пожара в \"Красна поляна\""}
{"url": "https://news.bg/politics/borisov-samo-uvelichenie-na-byudzheta-do-2-ne-stiga-za-tselite-na-kolektivnata-otbrana.html", "text": "Европейският съюз влага огромни усилия за по-ефективно използване на парите за отбрана. Критерият за отделяне на 2% от БВП за отбрана не може да бъде единствено достатъчен за постигане на целите на колективната отбрана.Това посочи премиерът Бойко Борисов, който участва в откриването на Неформалната среща на министрите на отбраната на държавите членки на ЕС в София, съобщиха от МС.\"Не считам, че е нужно всяка държава да купува от щанда на килограм. Може колегите от НАТО и ПЕСКО да направят точен разчет за всяка страна какво би било приоритет, за всяка една държава какъв да бъде акцентът, какво да й се даде да произвежда\", каза Борисов. Той обърна внимание и върху отговорностите по отношение на отбранителната индустрия.Борисов информира министрите на отбраната и за плановете на България за закупуване на военна техника за нуждите на Българската армия.Премиерът благодари на лидерите на ЕС, че темата \"Западни Балкани\" е поставена в дневния ред на Съюза, защото възможностите за нов конфликт все още съществуват.Това, което правим на Западните Балкани е мир. Тук е имало най-много войни и продължават да действат международни мироподдържащи мисии, а между отделни държави остават нерешени проблеми. Даването на евроатлантическа перспектива пред страните от региона означава да затворим страницата с войните, каза Борисов.Българският премиер подчерта и усилията на страната ни в борбата с нелегалната миграция. Той посочи, че нулевият натиск по границите се дължи и на споразумението с Турция и призова за нормализиране на отношенията с този най-голям съсед на ЕС и член на НАТО, който има най-силната армия в Южния фланг на Алианса.", "date": "2018.05.05", "title": "Борисов: Само увеличение на бюджета до 2% не стига за целите на колективната отбрана"}
{"url": "https://news.bg/politics/voennite-ministri-na-es-obsazhdat-strategiyata-za-sigurnostta-v-sofiya.html", "text": "Ден преди празника на Българската армия в София се провежда неформалната среща на министрите на отбраната от Евросъюза. Тя е подготвителна по темите от дневния ред на Съвет \"Външни работи/Отбрана\", информира БНР.От рано сутринта в НДК се събраха военните министри от ЕС. При тях отиде и премиерът Бойко Борисов.Очаква се да бъдат дискутирани въпроси за приоритетите на Глобалната стратегия в областта на сигурността и отбраната, отношенията ЕС - НАТО, както и военни операции на ЕС.Припомняме, на 28 март в ЕК бе представен план за действия за създаване на \"военен Шенген\". За целта се предвижда кофинансиране на десетина транснационални коридора.Трябва да сме сигурни, че необходимите инфраструктури са налице, че тунелите са използваеми, че пътищата са достатъчно широки, че мостовете могат да издържат на теглото на транспортираната техника, каза дипломатически източник. Мотивът за този план е оправдан като отговор на ЕК на военната експанзия на Русия.Малко по-рано, на 7 юни 2017 г. започна дейността си Европейският фонд за отбрана. За него се отделят 5,5 милиарда евро годишно за стимулиране на европейските отбранителни способности.Преди началото на днешния форум в София върховният представител на ЕС по външната политика и сигурност Федерика Могерини коментира: \"Днес няма да вземаме решения, но ще обсъдим проектите по инициативата за европейското сътрудничество ПЕСКО. Ще подготвим и заседанието на Европейския съвет през юни, ще дискутираме със заместник генералните секретари на НАТО и ООН как можем да подобрим координацията по общите мироопазващи операции\".Военният министър Красимир Каракачанов заяви, че с колегите си от ЕС ще обсъдят , които са обсъждани и на предишни срещи.Премиерът Бойко Борисов призова за нормализираме отношенията с Турция. \"Ако Турция е толкова неприемлива, тежка риторика се води между големите държави в ЕС, винаги сме говорили за свободата на словото или за проблемите, които има в Турция, но в същото време това е най силната военна машина в южният фланг на НАТО - така че трябва да положим усилия и в политически план да се нормализират отношенията, защото иначе рисковете в тази част на Европа, Балканите, включително Гърция и Кипър, стават много сериозни\", заяви Борисов. Премиерът настоя за ясни сигнали към страните от региона за eвроатлантическото членство.Ден преди форума заместник-генералният секретар на НАТО Роуз Готемюлер, която също е в София, подчерта ролята на България за задълбочаване на сътрудничеството между Алианса и ЕС.", "date": "2018.05.05", "title": "Военните министри на ЕС обсъждат стратегията за сигурността в София"}
{"url": "https://news.bg/int-politics/vse-poveche-migranti-ot-turtsiya-otivat-v-gartsiya-potvardiha-ot-fronteks.html", "text": "Информацията за тревожно нарастване на притока на мигранти от Турция в Гърция потвърди пред БНР говорителят на \"Фронтекс\" Ева Монкър.По думите й все още е рано да се твърди, че се оформят нови бежански маршрути.\"След кризата от 2015 година, мандатът на агенцията беше засилен съществено. Един от новите инструменти е резервът от 1 500 служители за бързо реагиране. Нашите операции вече са доста по-обхватни. Имаме съществено присъствие на всички основни миграционни маршрути. Провеждаме операции в Испания, в Италия и Гърция, както и операции в България, заяви говорителят на \"Фронтекс\".\"На границата в Егейско море регистрирахме увеличение на мигрантския поток от 17% от началото на годината в сравнение със същия период от миналата година. Миналия месец отбелязахме съществено увеличение на новопристигналите на сухопътната граница между Гърция и Турция\", заяви Монкър. Тя не успя да обясни защо напливът е към Гръцка Тракия, а не към България.Тя призова за бдителност, тъй като знаем колко бързо се променят тенденциите и колко бързо броят на имигрантите нарастваше в миналото. \"Затова поддържаме доста голямо присъствие и в Гърция, и в България - за да сме сигурни, че можем да помогнем на властите в тези две държави да контролират границите си\", подчерта говорителят на Европейската агенция за гранична и брегова охрана \"Фронтекс\".Като причина за засилващия се натиск върху Гърция, тя изтъкна подобряването на метеорологичните условия. По думите на говорителя на \"Фронтекс\" преминаването през сухопътната граница изглежда по-притегателно за имигрантите. \"Тези, които се доберат до островите, вече не могат да ги напуснат поради договореностите между Европейския съюз и Турция, а ако минат границата по суша, може би ще им е по-лесно да прекосят Гърция и да се доберат до други страни\", поясни Монкър.\"Най-много от имигрантите, преминаващи през гръцко-турската граница, са сирийци, иракчани и афганистанци, но не разполагам с детайлна информация дали тези сирийци идват директно от Сирия или са престояли известно време в Турция\", добави тя.Липсва информация дали този нов приток на хора може да се дължи на последните събития в Афганистан и Африн. \"След кризата от 2015 година, мандатът на Европейска агенция за гранична и брегова охрана беше засилен съществено. Един от новите инструменти е резервът от 1 500 служители за бързо реагиране.Нашите операции вече са доста по-обхватни и имаме съществено присъствие на всички основни миграционни маршрути. Провеждаме операции в Испания, в Италия и Гърция, както и операции в България\", допълни Ева Монкър.", "date": "2018.05.05", "title": "Все повече мигранти от Турция отиват в Гърция, потвърдиха от \"Фронтекс\""}
{"url": "https://news.bg/regions/stoka-za-pochti-4-mln-leva-e-izgoryala-v-skladovete-v-kv-krasna-polyana.html", "text": "Стока за 3,9 милиона лева е имало в складовете, които горяха в петък вечерта в столичния квартал \"Красна поляна\". Това съобщи собственичката Татяна Павлова пред Нова телевизия. Тя се съмнява, че пожарът е умишлен.\"Стоим добре на пазара и, може би, е конкурента фирма. Абсолютно всичко изгоря. Подпален е складът от всички страни\", заяви Павлова.По думите й само стоката е била застрахована за 2,2 милиона лева.Складът е изгорял напълно. \"Предстои екипи да установяват причините за пожара. Пожарът не беше лесен\", заяви ръководителят на столичната пожарна старши комисар Валентин Гетов.Припомняме, първият сигнал за пожара е подаден в 20:00 часа. \"Реагирали сме своевременно. Първият екип е пристигнал на мястото на третата минута. Общо 16 екипа са реагирали\", заяви Гетов.Огънят е обхванал площ от 2 декара и половина.\"Успяхме да запазим прехвърлянето на горенето към АГ болницата и съседни сгради\", заяви комисар Гетов.Мобилна лаборатория на РИОСВ следи за обгазяването на въздуха. За момента показателите са в норма.В АГ болницата, в крилото, което се намира от страната на склада, снощи е имало 67 пациенти, от които - 29 новородени. Пеленачетата веднага са били преместени в друго крило.Районът около склада все още е отцепен. Огледите на пожарникари и разследващи продължават.", "date": "2018.05.05", "title": "Стока за почти 4 млн. лева е изгоряла в складовете в кв. \"Красна поляна\""}
{"url": "https://news.bg/regions/kola-udari-gazova-kolonka-na-simeonovsko-shose.html", "text": "Автомобил се е ударил в кран на битова колонка за газово разпределение, при което било забелязано леко изтичане на газ.От МВР информираха за \"лек пътен инцидент\" в района на бул. \"Симеоновско шосе\". Сигналът е получен в събота сутринта към 09.00 часа.На място бил изпратен екип от пожарникари, както и специалисти от частната газова компания, поддържаща съоръжението, които в рамките на десетина минути са отстранили повредата. Няма опасност за жителите в района.", "date": "2018.05.05", "title": "Кола удари газова колонка на \"Симеоновско шосе\""}
{"url": "https://news.bg/regions/leki-zadrastvaniya-ima-na-am-hemus.html", "text": "Натоварено е движението по автомагистрала \"Хемус\", съобщиха от МВР. На места там са се образували леки \"тапи\".По информация на \"Пътна полиция\" - ГДНП интензивно е и движението на автомобили по автомагистрала \"Тракия\".От полицията напомнят водачите да шофират с повишено внимание и съобразена с пътната обстановка скорост и да проявяват повече толерантност на пътя.", "date": "2018.05.05", "title": "Леки задръствания има на АМ \"Хемус\""}
{"url": "https://news.bg/int-politics/v-90-grada-na-rusiya-protestirat-privarzhenitsi-na-aleksey-navalni.html", "text": "В различни региони на Русия се провеждат протестни акции на привърженици на опозиционера Алексей Навални, обобщава \"Комерсант\".Протестните митинги са планирани за днес в 90 града в цяла Русия. В Москва, Санкт Петербург и много други градове протестите са неразрешени. Сред целите на акциите политикът назова борба с корупцията, бедността и неравенството, а така също и протест срещу блокирането на приложението Telegram.В Новокузнецк задържаха минимум 18 участника на протестната акция. За това съобщават в група на привърженици на Алексей Навални в \"ВК\".В Якутск полицията задържа 75 участника на неразрешения протест, разказа пред изданието «Сибирь.Реалии» координаторът на местния щаб на Алексей Навални Анатолий Наговицын. По думите му, при задържането полицаите активно са използвали физическа сила.В Красноярск на митинга са задържани 15 души, включително и журналист, съобщи един от задържаните пред «ОВД-Инфо».Новосибирската акция е съгласувана с властите. Митингът премина през Михайловския насип на река Об в парк \"Городское начало\" пред паметника на император Александър III. Упълномощенията представител на градската управа Сергй Полянски заяви пред \"Интерфакс\", че организаторите са допуснали редица нарушения - участниците в митинга са били с маски, а използваните от тях \"антиправителствени лозунги и трансперанти не съответствали на заявената цел\".В Иркутск митингът \"За правото да бъдеш гражданин на Русия\" се проведе на площада пред кинотеатър \"Баргузин\". В акцията се събраха 400-500 души. Участниците носеха руския флаг и червени балони, а също и плакати с надписи \"Бъдете патриоти, а не путриоти\" (азиграване с името на президента Путин - б.р.) и \"Telegram е по-силен от ФСБ\" (Федералната служба за сигурност - б.р.). Там мероприятието премина без провокации и задържани.В Томск имаше неразрешен митинг. Участниците бяха над 300 души, нямаше задържани.В Барнаул полицията задържа няколко участника на протестната акция, която премина без санкция от полицията в градския хайд-парк. Протестиращите - около 70 души, попречили за провеждането на друго мероприятие, посветено на Деня на победата.Във Владивосток протестът е съгласуван с властите. В него са се включили около 200 души. Те скандирали \"Долу царя\" и \"Русия ще бъде свободна\". Няколко протестиращи са държали плакати с образа на Владимир Путин и надпис \"Той не ни е цар\". Полицаите не са се намесвали.В Хабаровск на разрешен от властите митинг според полицията са участвали 250 души. Според организаторите са дошли 300 души, основно младежи. Те се изказвали срещу властта в града и на края срещу опитите за контрол на интернет, за социална справедливост.Припомняме, Навални се смята за потенциален участник на митинг с 53 млн. души, които не са гласували на изборите за президент на Русия. Митингите са два дни до встъпването в длъжност на Владимир Путин, което ще бъде на 7 май. В навечерието на планираните за днес мероприятия полицията задържа няколко организатори на протестите.", "date": "2018.05.05", "title": "В 90 града на Русия протестират привърженици на Алексей Навални"}
{"url": "https://news.bg/regions/postradalite-detsa-v-dobrich-sa-v-stabilno-sastoyanie.html", "text": "Петте деца от Добрич, които пострадаха при взрив по време на игра вчера, 4 май, са в стабилно състояние, съобщи bTV.Две от пострадалите деца са настанени в очна болница във Варна. Предстои да се установи дали децата има трайни увреждания на зрението.Други две деца се лекуват в ортопедията в Добрич. Те имат травми вследствие на ударната вълна от експлозията. Медиците в заведението се надяват, че пострадалите ще бъдат изписани до няколко дни, съобщи Нова.Междувременно разследването около случая продължава. Все още няма яснота какво е веществото, което е причинило взрива.Припомняме, пострадалите деца вчера обясниха, че са намерили буркан, пълен с бяло вещество. Те опитали да счупят буркана с камъни, при което той се взривил. Родители разказват, че децата си играели на поляната зад блока, в който живеят. Там те намерили и въпросния буркан.", "date": "2018.05.05", "title": "Пострадалите деца в Добрич са в стабилно състояние"}
