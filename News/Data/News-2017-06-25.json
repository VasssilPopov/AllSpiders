{"url": "https://news.bg/int-politics/v-albaniya-upravlyavashtite-sotsialisti-pechelyat-parlamentarniya-vot.html", "text": "Управляващата в Албания социалистическа партия, оглавявана от Еди Рама, вероятно ще спечели проведените днес в страната парламентарни избори, съобщи Дойче веле.Очаква се опозиционната Демократическа партия на Албания, председателствана от Люлзим Баши, да е с по-слаба подкрепа.Според цитирани от агенция \"Ройтерс\" данни от екзитпол, за Социалистическата партия на Албания са гласували между 45 и 49 на сто от избирателите, а резултатът на демократите е в рамките на 34%.Преди вота и двете партии заявиха, че ще се стремят към приемане на страната в Европейския съюз. Албания е официална кандидатка за членство в общността от 2014 г. Тирана се надява преговорите с Брюксел да започнат в края на тази година.", "date": "2017.06.25", "title": "В Албания управляващите социалисти печелят парламентарния вот "}
{"url": "https://news.bg/crime/sluzhitelite-na-mvr-podgotvyat-valna-ot-protesti.html", "text": "\"Ще има протести\", заяви председателят на УС на СФСМВР Валентин Попов. Подготвят национален протест на 5 юли от 11:00 ч. пред храм-паметника \"Александър Невски\". \"Ние отново няма да празнуваме празника на МВР\", подчерта Попов.По повод факта, че не са предоставили 100 дни на новия вътрешен министър Валентин Радев, Попов изтъкна като аргумент, че той има зам.-министър, който не е за първи път там. Втората причина, която председателят на СФСМВР посочи, е, че Радев е бил три НС, както и, че е бил член на Комисията по вътрешна сигурност. Той отсече, че нямат време, за да го предоставят на когото и да е. \"Ножът е опрял до кокала\", отсече председателят на синдикалната организация.\"Няма да ограничим протеста си с протестния митинг на 5 юли\", закани се Попов и поясни, че има още 4 празника, свързани с МВР. \"Няма да пропуснем нито един от тези празници, а ще имаме и мероприятия между тях\", предупреди той. Той се закани дори, че след поемането на председателството на ЕС през януари протестите им ще бъдат ежедневие.\"Не успеем ли да се разберем около масата, ще се наложи да се разбираме някои-от кабинета, други- от улицата\", посочи председателят на синдикалната организация.Възмущението им е продиктувано от факта, че Съветът за социално партньорство стигнал до консенсус, че е необходимо увеличение на заплатите тази година.Валентин Попов - председател на УС на СФСМВР- няколко пъти чувам че трябвало да го убедим в необходимостта от увеличаване заплатите в МВР. \"На следващия ден министърът на вътрешните работи с лека ръка отхвърли консенсуса\", изтъкна Попов. По думите му, този съвет е съставен, за да разрешава въпроси, свързани със служителите.\"Готови сме за преговори, но най-напред ще трябва да седнем на една маса. Няма как да изпратим на министъра по гълъб аргументите си. Нито пък ролята на медиите е на посредника\", коментира той.Попов бе категоричен, че смятат да водят преговори в МВР единствено с прякото участие на министъра. Той отвори и темата за състоянието на системата откъм оборудване и технически средства.\"Униформи за година напред е лека хипербола\", каза той и допълни, че до миналата година министерството, по официални данни, дължеше на служителите си униформено облекло на стойност 30 млн. лв.По думите му, служителите били принудени да заделят средства от бюджета на семействата си, за да може на улицата да ги виждаме в \"малко по-угледен вид от този, който щяха да бъдат, ако не бъркаха в своя джоб\".\"Вярвате ли, че в България в момента има жив политик, който, ако го сложите в креслото на министър, ще приеме на първо място да защитава служителите си, а не интересите на партията, която защитава?\", запита Попов. \"През последните 8 години не е имало министър, който да се е справял\", подчерта на свой ред зам.-председателят на СФСМВР Илия Кузманов.Кузманов каза още, че имат сигнали за \"невероятни спецоперации\" за 5 юли, когато са планирали протеста.", "date": "2017.06.25", "title": "Служителите на МВР подготвят вълна от протести"}
{"url": "https://news.bg/bulgaria/plamna-hizha-v-panichishte-ognebortsi-spasiha-borovata-gora.html", "text": "Пожар избухна днес в необитаема паянтова хижа в местността Паничище, съобщи БНТ с позоваване на кюстендилската полиция.Сигналът за горящата постройка е постъпил днес, малко преди 8 часа. Отзовали са се два противопожарни екипа от Районната служба в Дупница.Два часа по-късно огънят е бил потушен.Унищожена е покривна конструкция, поражения са нанесени и на седем от помещенията на единия от етажите. Спасен е другият етаж, както и десет бунгала,разположени наблизо.Намесата на огнеборците предотврати и опасността огънят да се прехвърли в.боровата гора наоколо.Полицията в Дупница работи по установяване на причините за пожара.", "date": "2017.06.25", "title": "Пламна хижа в Паничище, огнеборци спасиха боровата гора"}
{"url": "https://news.bg/world/izrael-bombardira-silite-na-asad-v-otgovor-na-siriyski-obstrel.html", "text": "Самолет на израелската бойна авиация отговори на обстрел срещу Голанските възвишения от сирийска територия, предаде Дойче веле с позоваване на информация от въоръжените сили на Израел.Самолетът е нанесъл удари срещу два танка на сирийските правителствени войски, северно от височините, както и срещу позициите, от които е извършен обстрелът.По данни на сирийския център по човешките права SOHR, при израелската въздушна операция са убити двама военни от армията на Башар Асад.Агенция SANA също съобщи за загинали, без да уточнява техния брой.Силите на Асад обвиниха Израел, че ударът е нанесен срещу къща, а загиналите били цивилни.", "date": "2017.06.25", "title": "Израел бомбардира силите на Асад в отговор на сирийски обстрел "}
{"url": "https://news.bg/politics/gerb-iskat-parlamentarno-razsledvane-za-izbora-na-samoleta-gripen-ot-radev.html", "text": "В ГЕРБ има съмнения, че президентът Румен Радев е защитавал избора на шведски изтребители за българската армия още преди да е имало решение на служебното правителство.Това обяви заместник-председателят на ГЕРБ Цветан Цветанов на пресконференция в централата на партията.\"Искаме да проверим с парламентарните механизми как се стигна до това решение и дали действително има постъпила информация, която не е отработена и е дисквалифициран един от участниците служебно\", обясни вторият в ГЕРБ.Припомняме, преди дни беше съобщено, че се очертават преговори с италианската и с шведската страна, а офертата закупуване на американски самолети е отпаднала.Затова партията на Бойко Борисов настоява да се създаде временна анкетна комисия, която да се запознае с всички факти и резултатите от процеса по придобиване на нов тип боен самолет.Искането е съгласувано с коалиционните партньори.Целта е да има прозрачност при взимане на решението, изтъкна председателят на парламентарната Комисия по отбрана ген. Константин Попов. По думите му, процесът е в напреднала фаза и идеята е да не се губи време за въпроси и отговори, когато законопроектът бъде предложен и парламентът се заеме с ратифицирането.\"Няма да допуснем да заиграване с националните интереси и със сигурността на страната\", подчерта Цветанов.", "date": "2017.06.25", "title": "ГЕРБ искат парламентарно разследване за избора на самолета Грипен от Радев"}
{"url": "https://news.bg/politics/danail-kirilov-antikoruptsionniyat-organ-tryabva-da-se-bazira-na-sega-sashtestvuvashtiya.html", "text": "Единният антикорупционен орган трябва да се базира на вече съществуващ такъв - КОНПИ.Това заяви председателят на парламентарната правна комисия Данаил Кирилов на пресконференция в централата на ГЕРБ.Изявлението беше направено в отговор на изказването на президента Румен Радев, че управляващите не показват воля за борба с корупцията и че за да има такава борба, е нужен единен антикорупционен орган.Кирилов заяви, че ГЕРБ не споделят мнението за липса на политическа воля за борба с корупцията по високите етажи на властта. По думите му, това е невярно твърдение на лидера на БСП и президента.\"Не успяхме да разгледаме Антикорупционния закон в рамките на 43-ото Народно събрание\", припомни Кирилов.Той поясни, че работата по темата е продължила по време на предизборната кампания и това е един от основните акценти в управленската им програма.По думите му, в антикорупционния орган трябва да се включат всички аналитични звена, които досега работят по борбата с корупцията, включително специалисти на ДАНС.От Министерството на правосъдието са поели ангажимент в началото на септември законопроектът да бъде представен за разглеждане от МС, а в средата на септември да влезе в парламента.Очакванията са до края на годината да има обнародван Закон за борба с корупцията.", "date": "2017.06.25", "title": "Данаил Кирилов: Антикорупционният орган трябва да се базира на сега съществуващия"}
{"url": "https://news.bg/politics/tsvetanov-problemite-v-mvr-mogat-da-se-reshat-s-dialog.html", "text": "Решенията на натрупаните проблеми в МВР трябва да се търсят основно с диалог.Това заяви заместник-председателят на ГЕРБ Цветан Цветанов по повод на протестите, които готвят МВР- синдикатите,\"Нека не се заиграваме с проблемите в сектор сигурност\", призова политиците Цветанов.По думите му, не е коректно в деня на професионалния празник на МВР да се организира протест.По-рано днес председателят на Управителния съвет на СФСМВР Валентин Попов обяви, че се подготвя национален протест на 5 юли. Основното искане на полицаите е свързано с увеличаването на заплатите.Попов допълни, че протестите няма да се ограничат с митинга на 5 юли, като поясни, че има още 4 празника, свързани с МВР. \"Няма да пропуснем нито един от тези празници, а ще имаме и мероприятия между тях\", предупреди той. По думите му, след поемането на председателството на ЕС през януари протестите им ще бъдат ежедневие.", "date": "2017.06.25", "title": "Цветанов: Проблемите в МВР могат да се решат с диалог"}
{"url": "https://news.bg/world/zabolelite-ot-holera-v-jemen-veche-sa-nad-200-000.html", "text": "Заболелите от холера в Йемен вече са над 200 хиляди, съобщи Би Би Си с позоваване на данни на ООН.През последните месеци болестта отне живота на 1300 души в арабската страна, 25 на сто от тях са деца.В съвместно изявление на детския фонд УНИЦЕФ и Световната здравна организация се посочва, че Йемен се сблъсква с най-мащабната епидемия от холера в света за последните години.В средата на май се съобщаваше за 51 починали от това заболяване.\"Само за два месеца холерата се разпространи във всички региони на тази раздирана от война страна\", се казва в изявлението на УНИЦЕФ и СЗО.Според експертите на ООН, към края на август броят на заболелите ще достигне до 300 хиляди. Всеки ден в Йемен се регистрират по 5000 нови случая на заразени с болестта, показва статистиката на СЗО.Холерата е остра чревна инфекция, протичаща с повръщане и бързо обезводняване, като в най-тежката си форма води до смърт. ", "date": "2017.06.25", "title": "Заболелите от холера в Йемен вече са над 200 000"}
{"url": "https://news.bg/world/konservatorite-na-merkel-vodyat-tri-mesetsa-predi-vota-v-germaniya.html", "text": "Консерваторите на германския канцлер Ангела Меркел увеличиха преднината си над социалдемократите от SPD до 15% в седмично проучване на общественото мнение публикувано днес, три месеца преди изборите на 24 септември, съобщава РойтерсВ средата на януари консерваторите на Меркекл - SPD бяха 16% зад CDU/CSU, но поведоха с 33-32 пункта в средата на февруари след номинирането на Мартин Шулц за кандидат канцлер.Консерваторите спечелиха три регионални изборни вота през последните три месеца, използвайки първоначалната еуфория около Шулц, който е и бивш председател на Европейския парламент.Независимо от увеличаващата се преднина CDU/CSU на Меркел е далеч от мнозинството и може да се окаже трудно намирането на млад коалиционен партньор. Предпочитаният им партньор, Свободните демократи-FDP, е със стабилните 7 % .Зелените, които биха могли да формират лявоцентристка коалиция със SPD или дясноцентристки съюз с CDU / CSU, са нараснали с 1 пункт до 8%. Най-лявата партия е със стабилни 9%.Дясна Алтернатива за Германия-AFD, изгонена от останалите партии и без коалиционни партньори, е със стабилни 8%.", "date": "2017.06.25", "title": "Консерваторите на Меркел водят три месеца преди вота в Германия"}
{"url": "https://news.bg/world/evakuiraha-okoto-na-london-zaradi-snaryad-ot-voynite.html", "text": "Британската полиция предприе евакуация на хората от популярната забележителност Окото на Лондон заради снаряд от времето на войните, предаде Би Би Си.Полицаите са били повикани около 10:30 ч. местно време, след като на брега на Темза е бил намерен боеприпасът, останал от времето на Първата или Втората световна война.Служителите на реда са отцепили района за около 40 минути, след което огражденията са премахнати.От полицията уточняват, че ще се върнат на мястото по-късно, тай като трябва да изчакат отлива, за да оперират със снаряда.Окото на Лондон е сред най-популярните забележителности в британската столица. Годишно то се посещава от близо четири милиона души.", "date": "2017.06.25", "title": "Евакуираха Окото на Лондон заради снаряд от войните"}
{"url": "https://news.bg/bulgaria/georgi-gospodinov-i-teo-ushev-sa-sred-znamenitostite-na-festivala-sofiya-disha.html", "text": "Писателят Георги Господинов и авторът на филма \"Сляпата Вайша\" Тео Ушев са сред героите на тазгодишния фестивал \"София диша\".Форумът за градска култура, който се провежда са осми път, предлага много новости и събития, като за първи път ги събира на едно място, посочва bTV.Досега фестивалът се провеждаше едновременно на няколко централни софийски улици.През тази година проявите са разделени в 6 обособени зони: творческа, базарна, детска, спортна, зона \"България\" и релакс зона, за всяка от които е предвидена специална програма с много изненади.Сред популярните лица, които посетителите могат да видят, са и готвачите от \"Мастър шеф\", които приготвят вкусни специалитети.Очаква се броят на посетителите през двата дни - 24 и 25 юни, да достигне 50 000 души. Участниците във фестивала са над 200.През тази година той ще има и още едно издание - на 26 и 27 август.", "date": "2017.06.25", "title": "Георги Господинов и Тео Ушев са сред знаменитостите на фестивала „София диша” "}
{"url": "https://news.bg/int-politics/mayk-pompeo-ruskite-sluzhbi-ot-desetiletiya-atakuvat-amerikanskata-demokratsiya.html", "text": "Директорът на ЦРУ Майк Помпео заяви, че Русия от десетилетия се опитва да подкопае американската демокрация, предадоха информационните агенции.В интервю за телевизионния канал MSNBC той посочи, че Москва се е намесила в американските избори през 2016 г.По думите на Помпео, тези действия са \"неоригинални\".\"Те се занимават с това от безумно дълго време. От десетилетия Русия се опитва да подкопае американската демокрация. Така че, в изместен смисъл това не е новина.\" - коментира директорът на ЦРУ, като допълни, че в сегашната ситуация стои въпросът за способността да се намери противодействие на подобни атаки.Той каза също, че не разполага с доказателства за пряко участие на руския президент Владимир Путин в тази намеса.Припомняме, американският конгрес и ФБР провеждат разследване по руската намеса в изборите на Белия дом, насочена в полза на Доналд Тръмп.", "date": "2017.06.25", "title": "Майк Помпео: Руските служби от десетилетия атакуват американската демокрация"}
{"url": "https://news.bg/education/s-izpit-po-geografiya-zavarshva-kandidatstudentskata-sesiya-na-su.html", "text": "Днес в 14 часа в зала 252 в Ректората на Софийския университет \"Св. Климент Охридски\" започна изпитът по география, с който завършва кандидатстудентската сесия. Вера Михайлова от София изтегли вариант № 10 на теста. Кандидат-студентите, подали заявления за явяване на изпита, са 283.Изпитната тема беше изтеглена в присъствието на заместник-ректора на Софийския университет проф. Ренета Божанкова и заместник-декана на Геолого-географския факултет доц. Никола Ботушаров. Председател на изпитната комисия е проф. Веселин Бояджиев от Геолого-географския факултет на Софийския университет.Проф. Божанкова приветства кандидатите и изрази убедеността си, че са готови да се представят отлично на изпита и това ще им отреди място в най-престижния и най-стария български университет - Софийския университет \"Св. Климент Охридски\". Заместник-ректорът пожела на кандидат-студентите успешна работа и да зарадват своите семейства и своите учители с отличен резултат.Председателят на изпитната комисия проф. Бояджиев призова кандидат-студентите да работят внимателно и съсредоточено и им пожела успех.С успешно издържан изпит по география кандидат-студентите могат да учат в следните специалности в Софийския университет: Библиотечно-информационни науки; История и география; Педагогика; Социални дейности; Неформално образование; География и биология; География; Геология; Предучилищна и начална училищна педагогика; Социална педагогика; Специална педагогика; Логопедия; Физическо възпитание и спорт.С изпит по география и изпит по английски, немски, френски, испански, италиански или руски език кандидатите могат да запишат специалностите \"Туризъм\" и \"Регионално развитие и политика\".С успешно положени изпит по география и изпит по английски, немски, френски или испански език бъдещите студенти могат да запишат специалност \"Европеистика\".", "date": "2017.06.25", "title": "С изпит по география завършва кандидатстудентската сесия на СУ"}
{"url": "https://news.bg/bulgaria/avtoshkoli-iskat-dialog-s-transportnoto-ministerstvo-po-promenite-v-shofyorskite-izpiti.html", "text": "Автошколи от цялата страна настояват за диалог с Министерството на транспорта във връзка с промените при провеждането на изпитите за шофьорска книжка, съобщиха от Асоциацията за квалификация на автомобилистите в България.Те настояват за разделение между разрешителната, контролната и изпитната дейност.За да бъдат ефективни промените, трябва да бъдат разглеждани и предложенията на хората с дългогодишен опит в бранша, посочват от асоциацията.Според представители на школите, в момента липсва диалог, техните молби и предложения не са чути, затова на 27 юни свикват национален протест в София под наслов \"Ние не сме корумпирани\".\"Браншът се изправя в защита на професията инструктор и търси диалог с цел да бъдат обсъждани промените, които се предвиждат при провеждането на изпити за правоспособност за управление на МПС.\" - се казва в съобщение на АКАБ.Във връзка с това асоциацията разпространи обръщение, което публикуваме без редакторска намеса:", "date": "2017.06.25", "title": "Автошколи искат диалог с транспортното министерство по промените в шофьорските изпити"}
{"url": "https://news.bg/world/otglezhdame-razglezeni-i-nezreli-detsa.html", "text": "Г-н Вунш, още в началото на това хилядолетие описахте германската младеж като незряла, разглезена и неспособна да носи отговорност. Промени ли се нещо оттогава? От около две десетилетия насам наблюдаваме как децата все по-малко биват конфронтирани с истинския живот, със сериозните неща в човешкото битие. Възрастните всячески се опитват да ги щадят, в резултат от което обаче възникват сериозни проблеми: когато един ден младите хора стъпят в реалния живот, те много често се оказват неподготвени. Именно този аспект разглеждам в новата си книга \"Извинете, как се стига до Станфорд?\".Къде, според Вас, грешат родителите? Боят се да влизат в конфликт с децата си. Бягат от сблъсъка с тях, като в същото време не изпълняват задачата си да ги въведат в реалния живот. Възрастните избягват конфликтите от страх, че децата им ще ги помислят за авторитарни. В случая авторитетът се бърка с авторитаризма, а авторитаризмът пък се равнопоставя с нацистката идеология и силовата педагогика. Днес все по-често наблюдаваме как не децата се съобразяват с родителите си, а обратното. По този начин обаче възрастните се провалят в мисията си да бъдат не само приятели, но и възпитатели на децата си.Кои са, според Вас, нещата, които би трябвало да са напълно естествени, но с които днешните млади хора не се справят? Отвикнали са да бъдат издръжливи, искат само да се забавляват. Бързо се отказват, ако успехът малко закъснее - независимо дали говорим за математика, за музика или за спорт. Родителите неизменно щадят децата си, опитват се да направят живота им възможно най-лесен. Но той, животът, не е лесен. И когато утре се изправят пред някакво истинско изпитание, младите просто нямат сили да се справят с него. Моят опит показва, че колкото повече щадим децата си, толкова по-тежки са последиците по-късно. Да не говорим, че децата биват лишавани от удовлетворението, което настъпва след успех, извоюван с много усилия.рудното започва, когато един един децата напуснат сигурния пристан на родния дом, така ли? Да, когато напуснат бащиния дом, много от младежите просто се примиряват с даденостите, вместо да тръгнат да се борят. От моите студенти знам, че всеки младеж, който току-що е напуснал дома на родителите си, се сблъсква първо с тези три проблема: хладилникът не се пълни сам, боклукът не се изхвърля от само себе си, нито пък дрехите се изпират сами. Освен това много от младите хора нямат никаква представа кое колко струва и затова трудно се оправят с парите.Какъв конкретен съвет бихте дали на родителите? Родителите не бива да забравят, че по правило не е особено трудно да родиш дете, но е много трудно да го възпиташ добре - особено в днешно време, когато външните влияния са толкова силни. За децата е много важно да започнат отрано да се сблъскват с истинските житейски проблеми. Те трябва например да се научат, че преди да похарчат някакви пари, първо трябва да ги изкарат. А също и че не бива да бъдат вторачени само в собствените си желания и интереси. За да могат да постигат целите си самостоятелно и отговорно, децата трябва да се научат, че в живота не може само да взимаш - трябва и да даваш.", "date": "2017.06.25", "title": "\"Отглеждаме разглезени и незрели деца\""}
{"url": "https://news.bg/world/politsiyata-v-istanbul-strelya-s-gumeni-kurshumi-sreshtu-gey-shestvie.html", "text": "Полицията в Истанбул разпръсна гей парад с гумени курушуми, предаде Би Би Си.Въпреки, че властите не дадоха разрешение за събитието, организаторите по-рано заявиха, че шествието ще се състои.Преди акцията групи хора се събираха на улиците, водещи към площад \"Таксим\", но те бяха по-малобройни от разположените в района полицейски сили.Полицията арестува няколко души, след което започна стрелба с гумени куршуми, за да разпръсне хората.Властите в Истанбул за трета поредна година забраняват гей парада, като се мотивират, че има опасност участниците да бъдат нападнати от хора с крайно десни възгледи.За разлика от повечето ислямски страни в Турциа хомосексуалността не се преследва от закона, но в много обществени групи се наблюдава хомофобия.", "date": "2017.06.25", "title": "Полицията в Истанбул стреля с гумени куршуми срещу гей шествие"}
{"url": "https://news.bg/euronews/ep-se-zaema-s-regulatsiya-na-poveritelnostta-na-onlayn-saobshteniyata.html", "text": "\"Кой и за какво обработва информацията ни в Интернет? Важно е да говорим повече за това, особено при електронните съобщения, тъй като те могат да съдържат много лична информация.\" Това заяви Ева Майдел ГЕРБ/ЕНП при обсъждането на становището й в Комисията по вътрешен пазар и защита на потребителите (ИМКО), по повод новия Регламент за неприкосновеността на личната комуникация.В следващите месеци Европейският парламент ще работи върху предложението на ЕК за Регламент, който цели да регулира поверителността на онлайн съобщенията, а българският евродепутат ще работи по създаването на становище в комисията на ЕП ИМКО.Законопроектът предлага потребителите да дават изрично съгласието си, за това тяхната информация да бъде използвана за персонализирани реклами и услуги, маркетинг съобщения и обаждания и др.Освен това предлага браузърите като Chrome, Mozilla и разработващите мобилни приложения да питат потребителите за това каква информация искат са споделят.\"Новият регламент ще има отражение върху начина, по който всеки един гражданин ползва Интернет и приложения. В момента имаме два лагера - единият е на тези, които искат да задължат хората да не споделят никаква информация, като по този начин могат да се намалят функционалностите на приложенията или уебсайтовете, а другият е на тези, които искат да използват онлайн данните на потребителите за търговски цели или персонализация\", обясни Ева Майдел.Тя подчерта, че ще работи за създаването на балансирано становище, което да отчита важността за неприкосновеност на информацията, но и да даде възможност на икономиката от данни и дигиталните иновации да се развиват.Очаква се Европарламентът да се произнесе окончателно през ноември. До тогава предстоят преговори между различните политически групи.", "date": "2017.06.25", "title": "ЕП се заема с регулация на поверителността на онлайн съобщенията"}
{"url": "https://news.bg/int-politics/deyvis-e-savsem-siguren-che-shte-dogovori-sdelka-za-brekzit.html", "text": "Британският министър за Брекзит Дейвид Дейвис заяви днес, че е \"съвсем сигурен\", че може да договори добра сделка за напускането Европейския съюз, което ще изисква преходно споразумение за около една или две години, съобщава Ройтерс.Запитан дали е сигурен, че ще има сделка за Брекзит, Дейвис коментира: \"Сигурен съм, че не съм 100% сигурен, това са преговори ... Можете да сте сигурни сделка ще има,но сделката, която искам, е споразумението за свободна търговия, митническото споразумение и т.н.\"\"Казах, че ще бъде бурно, ще има трудности, но в крайна сметка ще има интерес и за двете страни. Където печелим ние е, че можем да използваме световните пазари, а те печелят приятелски настроен и удобен съюзник, а не дразнещ член на клуба\", допълва Дейвис.", "date": "2017.06.25", "title": "Дейвис е \"съвсем сигурен\", че ще договори сделка за Брекзит"}
{"url": "https://news.bg/society/kak-nasilieto-varhu-detsata-se-vrashta-kato-bumerang-kam-roditelya.html", "text": "Боят изгражда, не разгражда - гласи народна мъдрост. Не така обаче смята клиничният психолог и председател на фондация \"П.У.Л.С\" Екатерина Велева, която ежедневно с кабинета си среща грозното лице на насилието.\"Българинът не разпознава телесните наказания като форма на насилие, а го разпознава като форма на възпитание\", заяви пред News.bg специалистът. Не винаги телесните наказания се свързват с шамар. Те могат да се изразят чрез заключване на детето в стаята за дълго време, без да му се обясни защо е оставено там. Родителят трябва да покаже на детето, че не е спазило определено житейско правило. Важен е примерът за поведение на родителя. \"Объркващо е за детето това, родителят да пуши и да му казва колко е вредно пушенето\", поясни психологът.Свикнали сме да чуваме, че първите 7 години от възпитанието на детето са най-важни. Случва се обаче именно този период да бъде пропуснат. В практиката си Велева чува въпроса: как да поправя щетите. Според нея е необходимо родителят да признае: \"Сине/дъще, може би до този момент съм ти давал тези и тези послания, оказа се, че това не върши работа.\" Това не подронва авторитета на родителите, категорична е Велева. Напротив - дава информация на нашето дете колко силни сме ние, за да признаем слабостите си, да кажем, че има проблем. По думите й родителите се страхуват да проявят любов, защото това се тълкува като слабост.Възпитателен шамар няма, категоричен е психологът. \"Един шамар носи толкова обида, толкова срам, колкото и детето да бъде пребито и изпотрошено\", коментира Велева. В случаите когато едно дете е подложено на тежко физическо, емоционално, сексуално насилие, то изработва механизъм на защита, на безчувственост- \"колкото и да ме биеш, аз съм анестезиран към това\".Обръща ли се впоследствие тази реакция - от страна на детето към околните? Отговорът е да. \"Преди всичко навън и впоследствие, когато децата станат възрастни, това рефлектира и върху остарелите вече родители\", предупреди психологът.Велева сподели, че в последните години се увеличава броят на родителите, които търсят помощ, докато децата им са в ранна възраст. Те се обръщат към специалистите заради конкретни физически проблеми като припадъци, форма на страх при децата, изпускане по голяма и малка нужда, страхове за отделяне и др.\"Те казват, че имат проблем и не знаят как да се справят с това. И винаги стои отдолу нещо в родителството\", споделя от опита си Велева.Хора, които упражняват насилие, по-трудно отиват до кабинета на специалист. \"Скоро беше цитирана една американска статистика, че независимо от програмите, които са разработени в света, 2% от тези случаи са успешни. Родителите, които упражняват насилие, независимо че са изпратени с нареждане от съда, много трудно се променят\", каза психологът. По думите й когато самият родител има осъзнатата нужда да дойде и да се промени, и идентифицира своето поведение като дизфункционално, тогава успехите са големи.\"Едно 90% от родителите не осъзнават, не знаят с какво да заменят това поведение\", каза още специалистът. По думите й често родителите чисто инертно следват това, което им е причинено на тях в детството. \"Не вярвам, че има човек в България и света, който не се е докоснал до някаква форма на насилие в детството си, независимо дали това е в семейството, в училище\", заключи Велева.", "date": "2017.06.25", "title": "Как насилието върху децата се връща като бумеранг към родителя"}
{"url": "https://news.bg/world/moshten-vzriv-raztarsi-mosul.html", "text": "Мощен взрив разтърси иракския град Мосул. По информация на иракските военни терорист самоубиец се е взривил сред тълпа от хора, събрали се да напускат града.По информация на АФП на-малко 12 са загиналите, а повече от 20 са ранени. Сред пострадалите има жени и деца.Службите за сигурност предполагат, че зад атаката стои групировката \"Ислямска държава\".Военната кампания по изтласкването на \"Ислямска държава\" от втория по големина град в Ирак стартира през октомври миналата година. От тогава иракските военни с поддръжката на международната коалиция, начело със САЩ успяха да освободят източните части на града и да заемат значителни части от Западен Мосул. Боевете в града обаче продължават и до днес.", "date": "2017.06.25", "title": "Мощен взрив разтърси Мосул"}
{"url": "https://news.bg/int-politics/s-mitingi-severna-koreya-napomnya-porazhenieto-na-sasht.html", "text": "Митинги и събрания под лозунгите \"Смърт на империалистическа Америка\" и \"Време е от думи да се премине към дела\" ще се проведат във всички региони на Северна Корея.Засилване на антиамериканските настроения се наблюдава в страната преди настъпването на 67-годишнината от началото на Корейската война 1950 - 1953 година, която в Пхенян наричат Отечествена освободителна вона. В масовите мероприятия ще участват бойци на Севернокорейската народна армия, партийни и държавни ръководители, сътрудници на министерства и ведомства, представители на обществени организации, включително и ученици.Държавната информационна агенция ЦТАК в изявление препоръча на администрацията на президента Доналд Тръмп \"за извлече полезен урок от поражението на САЩ в този провокиран от тях тригодишен въоръжен конфликт на Корейския полуостров\". \"По време на бойните действия в тези три години окончателно беше развенчан мита за непобедимостта на американската армия\", се казва в изявлението.Според текста народът и армията на КНДР \"горят от желание да нанесат съкрушителен удар по САЩ, които през вековете са извършвали чудовищни престъпления спрямо корейската нация\".В Пхенян са уверени, че САЩ отново ще претърпят поражение в противопоставянето с КНДР, която вече е азиатска ядрена и ракетна държава.През 1950 година след дълъг период на взаимни заплаха между Севера и Юга на Корейския полуостров избухва въоръжен конфликт, който стремително прераства във война.На страната на Южна Корея воюват и американски войски от състава на силите на ООН, а на страната на КНДР - китайски доброволци. Северна Корея получава подкрепата и на СССР.Тригодишните военни действия на Корейския полуостров взеха много човешки жертви и разрушения и доведоха до разделянето на две държави по 38-мия паралел.Самата Корейска война завърши с подписването само на споразумение за примирие, а КНДР и САЩ технически и до този момент се намират в състояние на война. Пхенян е предлагал на Вашингтон подписването на мирен договор, при условие, че САЩ се откажат от провеждането на военни маневри и други враждебни действия спрямо Северна Корея.Вашингтон игнорират тази инициатива на Северна Корея, тъй като режимът в Пхенян поддържа на практика военното противопоставяне. Периодично КНДР изправя на нокти Съвета за сигурност на ООН с разработката и изпитването на ново въоръжение.", "date": "2017.06.25", "title": "С митинги Северна Корея напомня поражението на САЩ"}
{"url": "https://news.bg/world/erdogan-pripadnal-po-vreme-na-molitva.html", "text": "Турският президент Реджеп Тайип Ердоган припадна по време на празничната молитвата по случай свещения месец Рамадан.Лекари са му оказали спешна медицинска помощ на място, след което той е дошъл на себе си, съобщава CNN Turk, цитарани от ТАСС.Според тях, по време на молитва в джамия Мимар Синан в град Аташехир, турският лидер изведнъж е получил повишаване на нивата на кръвна захар и той припаднал.", "date": "2017.06.25", "title": "Ердоган припадна по време на молитва"}
{"url": "https://news.bg/bulgaria/20-km-opashka-ot-tirove-se-obrazuva-na-granitsata-pri-kapakule.html", "text": "Около 20 километра опашка от тирове се е натрупала на граничния пункт \"Капъкуле\" на българо-турската граница - откъм турската страна на митницата, съобщи БНТ.Според информация на агенция Доган, която се позовава на представители на турската митническа администрация, задръстването се дължи на малобройния персонал на българската митница на пункта \"Капитан Андреево\", което забавя обработването на камионите.От турската митница твърдят, че практически на \"Капитан Андреево\" не се приемат тирове или това се извършва много бавно.Опашката се е проточила от Капъкуле до град Одрин.В Турция вчера започна ваканция за празника Рамазан байрам, но стотици тирове още от петък са тръгнали на път, за да доставят товарите в началото на новата седмица.Поради празниците на граничния пункт с България са се натрупали също много леки коли, автобуси и други превозни средства.От \"Капъкуле\" заявиха, че гишетата на пункта работят нормално и обслужват пътниците, но забавянето е на българската митница.", "date": "2017.06.25", "title": "20 км опашка от тирове се образува на границата при Капъкуле"}
{"url": "https://news.bg/regions/ogromni-plamatsi-obviha-kashta-v-plovdiv.html", "text": "Пожарът избухнал около 21 часа в двуетажна къща, в която преди години се помещавал известен ресторант. Петметрови пламъци и черен дим се разнесли по главния булевард \"Цар Борис III Обединител\" в Пловдив, съобщава НоваТВ.Пет противопожарни автомобила и повече от 20 огнеборци се включват в потушаването на огъня.Не са засегнати други сгради, но хората от тях се изплашили и излезли бързо навън, пострадали няма.От няколко години сградата е необитаема, а според живеещи в квартала вътре се настанявали клошари.Огънят тръгнал от втория етаж, където пожарникарите открили и няколко легла. Пламъците са обхванали целия покрив на къщата и част от бившия ресторант.", "date": "2017.06.25", "title": "Огромни пламъци обвиха къща в Пловдив"}
{"url": "https://news.bg/crime/cherniya-rodi-ostava-za-postoyanno-v-aresta.html", "text": "Специализираният наказателен съд наложи постоянна мярка задържане под стража на Радослав Калчев-Черния Роди, обвинен за лидер на банда за мокри поръчки, съобщи БНТ50-годишният варненец напусна страната през 2015-та, дни преди задържането му. Той беше уличен като ръководител на престъпна група, извършила убийствата на Борислав Манджуков, строителния предприемач Мито Дамянов и съпругата му Наталия.Черният Роди беше обявен за международно издирване. След като две години се укриваше в Доминикана, на 10 юни той сам се предаде. Защитата поиска домашен арест. Според съда обаче има опасност Роди да извърши ново престъпление и затова той остава зад решетките.", "date": "2017.06.25", "title": "Черния Роди остава за постоянно в ареста"}
{"url": "https://news.bg/education/s-izpit-po-frenski-ezik-prodalzhava-kandidatstudentska-sesiya-na-su.html", "text": "Днес в 9 часа започна изпитът по френски език в Софийския университет \"Св. Климент Охридски\". В аудитория 292 на Ректората Павлина Георгиева от Перник изтегли вариант № 1. Кандидат-студентите, които се явяват на изпит днес, са 58. Председател на изпитната комисия е доц. Маргарита Руски.Заместник-ректорът на Софийския университет проф. Ренета Божанкова приветства кандидатите и изрази надеждата си скоро да станат студенти в Алма матер, където университетските аудитории да бъдат тяхно ежедневие, а срещата с науката, знанието и авторитетните преподаватели - част от подготовката им за голяма кариера.Проф. Божанкова изказа уверението си, че кандидатите са отлично подготвени за днешния изпит и ги призова да покажат на изпитната комисия това изключително високо ниво на познание, което притежават.Специалностите, за които кандидат-студентите могат да кандидатстват след успешно положен изпит, са: Философия; Психология; Социология; Културология; Политология; Публична администрация; Библиотечно-информационни науки; Педагогика; Социални дейности; Неформално образование;Българска филология; Славянска филология; Балканистика; Френска филология; Испанска филология; Португалска филология; Класическа филология; Унгарска филология; Новогръцка филология; Румънска филология; Тюркология; Арабистика; Иранистика; Китаистика; Японистика; Кореистика; Арменистика и кавказология; Предучилищна и начална училищна педагогика; Предучилищна педагогика и чужд език; Начална училищна педагогика и чужд език; Социална педагогика; Специална педагогика; Логопедия; Педагогика на масовата и художествената комуникация.", "date": "2017.06.25", "title": "С изпит по френски език продължава кандидатстудентската сесия на СУ"}
{"url": "https://news.bg/society/borisov-pozdravyava-balgarskite-myusyulmani-za-ramazan-bayram.html", "text": "Министър-председателят Бойко Борисов поздравява българските мюсюлмани по повод празника Рамазан Байрам. Той отправя към всички своите пожелания за здраве, благополучие, спокойствие и разбирателство в домовете.\"В България ценим толерантността между хората и държим на добрите взаимоотношения между представителите на различните вероизповедания, споделяме празниците си и се подкрепяме взаимно в трудните дни. Вярвам, че проявената по такива поводи съпричастност и мъдрост могат да бъдат част от нашето ежедневие\", отбелязва премиерът. По думите му, като отстояваме добрите човешки отношения и уважението в обществото, ще имаме не само повод за гордост, но и повече възможности за всички български граждани да живеят по-добре.", "date": "2017.06.25", "title": "Борисов поздравява българските мюсюлмани за Рамазан Байрам"}
{"url": "https://news.bg/crime/zadarzhaha-42-godishen-sofiyanets-za-falshiviya-signal-na-letishte-sofiya.html", "text": "Столични полицаи задържаха 42-годишен софиянец. На 23 юни вечерта той е подал фалшивия сигнал за поставена бомба на летището.Полицаи от СДВР задържаха вчера 42-годишния Г.Н. от София, с криминални регистрации за хулиганство.Той е установен при проведените оперативно- издирвателни действия, предприети след получен късно вечерта на 23 юни сигнал за поставена бомба в района на Летище - София и на бул. \"Ситняково\". След съобщението за заплахата криминалисти от СДВР и Първо РУ предприеха проверки и издирване на извършителя, образувано е досъдебно производство и Г.Н. остава в ареста с мярка \"задържане\" до 24 часа. Предстои доклад на материалите в прокуратурата.", "date": "2017.06.25", "title": "Задържаха 42-годишен софиянец за фалшивия сигнал на Летище София"}
{"url": "https://news.bg/disasters/nad-100-zaginaha-pri-pozhar-ot-katastrofirala-tsisterna-v-pakistan.html", "text": "Най-малко 123 души загинаха, а 40 са с тежки изгаряния при възпламеняване на цистерна с течно гориво в пакистанския град Бахавалпур, провинция Пенджаб, съобщи ТАСС. Според съобщението цистерната се е преобърнала на шосе и около нея се събрали хора да събират изтеклото гориво.В един момент лумнал унищожителен пожар, възникнал вероятно защото някои хора пушели цигари в близост до разлятото гориво.Огънят е унищожил десетки автомобили и мотоциклети.Към момента пожарът е локализиран, но пътят остава затворен за движение.", "date": "2017.06.25", "title": "Над 100 загинаха при пожар от катастрофирала цистерна в Пакистан"}
{"url": "https://news.bg/bulgaria/dvama-mashinisti-postradaha-pri-pozhar-v-lokomotiv.html", "text": "Двама машинисти са с изгаряния след запалване в машинното отделение на маневрен локомотив на гара Горна Оряховица, съобщиха от БДЖ.Огънят е пламнал днес около 16:30 ч., при извършване на маневра с дизелов локомотив на осми коловоз на гарата.Вследствие на запалването двамата машинисти са обгорени от нагрято машинно масло, което по неизяснени до момента обстоятелства е заляло машинистите.Двамата пострадали са откарани в болница, където ще бъде изяснено тяхното моментно състояние.При инцидента не е имало опасност за хората в района на гарата.", "date": "2017.06.25", "title": "Двама машинисти пострадаха при пожар в локомотив"}
{"url": "https://news.bg/bulgaria/postradalite-pri-pozhar-mashinisti-sa-prieti-v-pirogov.html", "text": "Двамата машинисти, които пострадаха по-рано днес при пожар в локомотив на гара Горна Оряховица, са транспортирани до София и са приети в спешната университетска болница \"Пирогов\".В централната противошокова зала лекари от различни специалности ги преглеждат и изследват, за да установят точно какво е тяхното състояние, съобщиха от лечебното заведение.Пострадалите са съответно на 46 и на 50 години.Те са приети в съзнание, но в тежко състояние. Остават за лечение в болницата.", "date": "2017.06.25", "title": "Пострадалите при пожар машинисти са приети в „Пирогов”"}
{"url": "https://news.bg/weather/slanchevo-i-goreshto-do-36-gradusa.html", "text": "Днес ще е предимно слънчево, след обяд в равнините и низините - горещо.Максималните температури ще са между 31° и 36°.Временни увеличения на облачността ще има в следобедните часове над южните и източните райони. Ще духа слаб, в Източна България - до умерен югоизточен вятър.По Черноморието температурите ще са малко по-ниски  - до 27-30 градуса, като там се очакват временни увеличения на облачността в следобедните часове. Ще духа слаб, до умерен югоизточен вятър. Температурата на морската вода е 21-24°. Вълнението на морето ще е 1-2 бала.В планините ще преобладава слънчево време. В следобедните часове ще има временни увеличения на облачността, по-значителни - над Родопите, където е възможно да превали. Ще духа слаб, до умерен северозападен вятър. Максималната температура на височина 1200 метра ще е около 25°, на 2000 метра - около 18°. Атмосферното налягане е близко до средното за месеца и през деня слабо ще се понижи.", "date": "2017.06.25", "title": "Слънчево и горещо до 36 градуса"}
{"url": "https://news.bg/education/ministar-valchev-vavezhda-edinna-sistema-za-priem-v-parvi-klas-v-sofiya.html", "text": "По повод скандалите около приема на първокласници в столицата, в столичните училища догодина се въвеждат критерии за уседналост. Също от 2018 или за по-следващата учебна година и единна система за прием - такава има за яслите и детските градини в София, съобщи министърът на образованието Красимир Вълчев пред БТВ.Родителите трябва да са наясно, че ней-важен в началното училище е учителят, смята министърът. Коментира, че проблемът с агресията в училищата може да се преодолее само при добра комуникация между семейството и училището.\"Иска ми се да подобрим дисциплината в училището, но това изисква общи усилия\", допълни той.Относно висшите училища Красимир Вълчев смята, че ръководствата им трябва да реагират на промените във външната среда.Той смята, че ръководството на УНСС е направило грешка, като наказва студента, подал сигнал срещу преподавателка.Министърът на образованието обяви, че целта на правителството е постепенно да увеличи заплатите на учителите, така че те да станат над средните за страна.", "date": "2017.06.25", "title": "Министър Вълчев въвежда единна система за прием в първи клас в София"}
{"url": "https://news.bg/crime/rumansko-semeystvo-katastrofira-tezhko-na-am-hemus.html", "text": "Румънски автомобил е излязъл от пътя и се е обърнал в тревата на магистрала \"Хемус\" край Яна. Други участници в инцидента няма, съобщава БТВ.В колата е пътувало румънско семейство с две деца. Първоначалната версия за катастрофата е превишена скорост, заради която водачът губи контрол.Сигналът е получен в Спешната помощ около 9 и 30 сутринта.Изпратени са 3 линейки. Състоянието на пътниците е било критично и са закарани с ескорт в спешния център \"Пирогов\".Най-тежко е състоянието на голямото дете, на 14 години, и бащата на 40, години, който е и шофирал. По-леко пострадала е майката и дете на 7 години. И четиримата в момента са без непосредствена опасност за живота.Вероятно са се връщали в Румъния от морето, защото около мястото на катастрофата има разпилени хавлиени кърпи.", "date": "2017.06.25", "title": "Румънско семейство катастрофира тежко на АМ \"Хемус\" "}
{"url": "https://news.bg/society/prezidentat-radev-pozdravi-myusyulmanite-v-balgariya-po-povod-ramazan-bayram.html", "text": "Поздравявам нашите сънародници мюсюлмани, които отбелязват празника Рамазан Байрам и им пожелавам здраве, успехи и благополучие, каза в официално поздравително писмо президентът Румен Радев.По традиция на много места в България празниците на религиозните общности са споделени и това е най-силното послание за единството на българското общество.Чрез протегнатата ръка към ближния и чрез нашата съпричастност с радостта и болката на съседа ще постигнем и общата си цел за мир и добруване на България.", "date": "2017.06.25", "title": "Президентът Радев поздрави мюсюлманите в България по повод Рамазан Байрам"}
{"url": "https://news.bg/world/kola-se-vryaza-v-peshehodtsi-v-nyukasal-nyama-danni-za-atentat.html", "text": "Шестима души, сред които три деца, бяха ранени, след като кола се вряза в пешеходци в Нюкасъл, предаде Би Би Си.Инцидентът е станал около 09:14 местно време, до спортния център Westgate.Едно от ранените деца е в критично състояние.Уточнява се, че автомобилът, шофиран от 42-годишна жена, се е качил на тротоара. Тя е задържана.От полицията съобщават, че няма данни инцидентът да е свързан с терористична дейност.Около спортния център е имало стотици мюсюлмани, които са се събрали за събитие в чест на Рамазана.", "date": "2017.06.25", "title": "Кола се вряза в пешеходци в Нюкасъл, няма данни за атентат "}
{"url": "https://news.bg/politics/ninova-obvini-borisov-che-samo-obeshtava-no-ne-izpalnyava.html", "text": "\"Бойко Борисов обещава, но след това не изпълнява - това е тежък грях в политиката\", обясни лидерът на БСП Корнелия Нинова пред НоваТВ. Допълни, че министър-председателят \"не уважава институциите и държавността, което е катастрофално за един премиер\".\"Той не споделя пред парламента плановете си и ангажиментите, които поема. А България все пак е парламентарна република\", смята тя.По отношение на мажоритарния вот, БСП предлага 120 от народните представители да се избират мажоритарно, а останалите пропорционално. \"Според нашия план човек може да гласува и само мажоритарно, ако реши. Предлагаме обаче смесена избирателна система, защото на референдума не всички се обявиха \"за\" изцяло мажоритарния вот\"БСП подкрепя и идеята за намаляване на партийните субсидии. Но не на 1 лев за всеки получен глас, както бе записано във въпросите на референдума, а на 5-6 лева от сегашните 11.Нинова е категорична, че политическата класа няма воля да се пребори с корупцията. БСП застава зад идеята на президента Румен Радев за създаване на независим орган, който да изкорени корупцията от високите етажи на властта.\"Трябва да намерим 15 души в държавата, които да бъдат абсолютно независими и добре платени. А самият закон лесно се пише\", твърди Нинова. Тя смята че партиите, включително БСП, не са \"достатъчно активни по темата за съдебната реформа\".\"Имаме желание и воля всички, които са пристъпили закона да си получат наказанията. Искаме това да стане с налагането на бързите и справедливи производства. Съдии трябва да се водят само от закона, а не да взимат решения по политически, икономически или други причини\", смята Нинова.БСП иска да придобие от държавата правото за ползване на паметника на връх Бузлуджа за най-малко 10 години. \"Първоначално искаме да го консервираме и да спрем разрухата. След това ще съберем екип от архитекти, които да го реставрират. Ще открием и дарителска кампания за събиране на средства за реставрацията.\"Тя потвърди, че до края на годината левицата ще има и собствена телевизия. \"Това е единственото обещание, което съм дала и все още не съм изпълнила\", долни тя.", "date": "2017.06.25", "title": "Нинова обвини Борисов, че само обещава, но не изпълнява"}
{"url": "https://news.bg/health/dvete-detsa-ot-katastrofiralata-rumanska-kola-sa-s-komotsio.html", "text": "Двете деца и двамата възрастни, които пострадаха при ПТП-то на АМ \"Хемус\" по-рано днес, са докарани в УМБАЛСМ \"Пирогов\". Дежурните спешни екипи на университетската болница се погрижиха за тях, съобщават от болничното заведение.7-годишното момиче и 14-годишното момче преминаха през Детската противошокова зала на университетската болница, където дежурните спешни екипи ги прегледаха и изследваха подробно.Родителите на децата, също бяха прегледани и изследвани в Спешното отделение на \"Пирогов\".И двете деца остават в \"Пирогов\", тъй като имат комоцио (мозъчно сътресение). Родителите им имат контузии, които не налагат болнично лечение.В \"Пирогов\" остава майката на децата, но не като пациент, а като техен придружител.", "date": "2017.06.25", "title": "Двете деца от катастрофиралата румънска кола са с комоцио"}
{"url": "https://news.bg/society/kzp-savetva-za-bezopasno-lyato-na-detsata.html", "text": "Летният сезон вече и официално е факт - ваканция, дълги дни и повече часове навън за най-малките. Комисия за защита на потребителите - КЗП, съветва родителите, при избора на тротинетки, ролери и скейтборди за децата.Как да ги изберат така, че да бъдат безопасни и да сведат до минимум рисковете от инциденти при ползването - повече за това от съветите на експертитеЛятото означава ваканция с дълги и безгрижни дни. Когато времето е топло и децата не са на училище, те прекарват повече време навън. Едни от любимите им занимания в междублоковите пространства и в парковете са да карат ролери, тротинетки и скейтборди. Това е не само забавно, но и полезно, защото помага на подрастващите да развият чувство за баланс и координация и допринася за гъвкавостта им.Важно е обаче изделията да бъдат безопасни, както и да се експлоатират и поддържат съобразно дадените от производителя указания. В противен случай може да се стигне до нараняване, а дори и до по-тежки инциденти. Европейската система за обмен на информация за опасни стоки на територията на Общността RAPEX отчита, че през миналата година рискът от нараняване изпреварва дори химическия и с дял от 25% излиза на първо място сред всички останали, които застрашават потребителите при употребата на неотговарящи на утвърдените стандарти продукти. Същевременно, по данни на организацията с нестопанска цел SAFEKIDS, всяка година близо един милион деца по света загиват от нараняване и почти всяка от тези трагедии може да бъде предотвратена.Затова е от значение при покупката на подобни артикули родителите да обърнат внимание на няколко основни момента. Преди всичко - на опаковката и върху самото изделие трябва да е посочен номерът на стандарта за безопасност.Това гарантира, че при изработката са спазени всички изисквания, както по отношение на вложените материали, така и на конструкцията с цел да се сведат до минимум рисковете при употреба.Задължителна е и информацията замаксимално допустимото тегло на ползвателя на продукта. Скейтбордите и ролковите кънки, например, са два класа: Клас А (за тегло от 20 kg до 100 kg) и Клас В (за тегло от 20 kg до 50 kg). Тротинетките за лица от 20 kg до 50 kg са два вида - класифицирани като играчки за домашна употреба и като спортно оборудване за каране по обществени пътища и пътеки.Част от задължителната информация е името на производителя или вносителя, както и търговската марка. Идеята е потребителят да бъде наясно от кого купува и най-важното - кой носи отговорността за качеството и безопасността на продукта. Необходимо е да има и препоръка за използване на защитна екипировка.Има някои външни белези, по които лесно може да се установи дали един скейтборд например би представлявал опасност за потребителя. Ако горната повърхност на дъската не е покрита с предотвратяващ подхлъзване материал или над нея има издадени части, рискът от инцидент е значителен. Предпоставка за произшествие биха били и остри ъгли и ръбове. Според стандартите за безопасност външната линия на дъската трябва да е със заоблени ръбове с минимален радиус от 10 mm. Освен това е задължително всички краища на скейтборда, които влизат в контакт с тялото при каране, да са безопасни и оформени така, че да не причиняват наранявания.Скейтбордите, ролерите и тротинетките трябва да бъдат придружени с инструкции за употреба.Те следва да информират потребителя за правилните техники за управление и спиране, както и за това, че може да се кара само по плоски, чисти и сухи повърхности и задължително с предпазни средства за коленете, лактите и главата. Трябва да се акцентира и върху необходимостта от регулярна проверка относно това дали всички съединителни елементи са здраво закрепени и не са счупени. Важно още е да има предупреждения за евентуално ограничаване на употребата с оглед изискванията за безопасност на пътя.Задължителни са указания за сервиз и поддръжка.Контролните органи следят на пазара да се предлагат само безопасни продукти, придружени със задължителната информация за правилна употреба и поддръжка. По отношение на скейтбордите, ролерите и тротинетките за лица над 20 kg проверките се извършват от Комисията за защита на потребителите. Тези за деца под 20 kg се квалифицират като играчки и за тях компетенциите са на Държавната агенция за метрологичен и технически надзор. При установяване на несъответствие стоките се изтеглят от пазара, в случай че не е било спряно разпространението им още преди да попаднат в търговската мрежа. Издава се и заповед за забрана повторното им пускане на пазара.Когато сте сигурни, че сте закупили за детето си безопасен скейтборд, тротинетка или ролер, е важно да спазвате стриктно дадените от производителя указания за употребата и поддръжката. Полезно е да имате предвид и някои основни съвети за безопасност на експертите.Задължително децата трябва да бъдат с каска, предпазители за китките, лактите и коленете. Предложете им сами да ги изберат, за да ги носят с удоволствие!Гладките повърхности без пукнатини и дупки са най-безопасни. Рисковано е карането в близост до трафика и много наранявания се случват именно на улицата.Препоръчително е да се кара през деня и при добро време, тъй като тогава има по-голяма видимост за всички участници в движението и съответно рискът от възникването на инцидент е по-малък.Важно е децата да не бъдат оставяни без надзор от възрастен, докато карат. Имайте предвид, че повечето деца до 6-годишна възраст нямат добре развито чувство за координация.Трябва да сте наясно с уменията на детето, преди да го насърчите да кара тротинетка, кънки или скейтборд.Защитното оборудване, инструкциите и обучението намаляват вероятността от нараняване.", "date": "2017.06.25", "title": "КЗП съветва за безопасно лято на децата"}
{"url": "https://news.bg/crime/sadat-poiska-zadarzhaneto-na-radoslav-kalchev-cherniya-rodi.html", "text": "Днес в Специализирания наказателен съд е внесено искане от страна на Специализирана прокуратура за вземане на мярка за неотклонение \"задържане под стража\" спрямо Радослав Калчев. Повдигнато му е обвинение за ръководене на организирана престъпна група, създадена с цел извършване на престъпления срещу личността и разпространение на наркотични вещества.Делото ще се разгледа от 6 състав на Специализирания наказателен съд и е насрочено за 13 и 30 часа.Припомняме, че още през 2007 година, варненският наркодилър Радослав Калчев, известен с прякора Черния Роди, бе осъден на 2 години и 11 месеца лишаване от свобода при първоначален общ режим и 9 900 лева глоба.Наказанието е наложено от Варненския окръжен съд за притежание на 511,32 грама хероин.", "date": "2017.06.25", "title": "Съдът поиска задържането на Радослав Калчев - Черния Роди"}
{"url": "https://news.bg/crime/zadarzhaha-39-godishen-retsidivist-v-tsentara-na-stolitsata.html", "text": "Столични служители на реда реагирали на сигнал от граждани, получен в полицията снощи, към 23 и 30 часа - на бул. \"Витоша\", в района на кръстовището с ул. \"Денкоглу\" мъж се държал агресивно и заплашвал хората наоколо с поведението си. Пристигналият на място екип установил самоличността му, 39-годишният И.Я. от София е с криминални регистрации за хулиганство и притежаване на наркотични вещества, осъждан за наркотици.При обиска у него е открит сгъваем нож, с който по-рано, по информация на граждани заплашвал минувачите.И.Я. е задържан е до 24 часа в Четвърто РУ-СДВР. Предстои доклад на материалите по случая в СРП.", "date": "2017.06.25", "title": "Задържаха 39-годишен, заплашвал с нож в центъра на столицата"}
