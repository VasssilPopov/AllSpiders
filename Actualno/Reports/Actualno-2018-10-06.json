{"url": "https://www.actualno.com/society/novinite-naj-vajnoto-za-denja-6-oktomvri-news_698394.html", "text": "  Редакционният екип на Actualno.com ви представя най-важните новини за изминалия ден, 6 октомври      Жените в България, които се диагностират с рак на гърдата годишно, са между 3600 и 3800. Бройката на заболелите се увеличава. Това каза за „Фокус“ изпълнителният директор на ПСАГБАЛ „Света София“ д-р Гергана Коларова по повод тазгодишната информационна и профилактична кампания за борба с рака на гърдата през октомври.   19 млн. румънци гласуват днес и утре на референдум за промяна на дефиницията за семейство в конституцията на страната. Въпросът е дали семейството да бъде единствено между мъж и жена. Политиката на Запада се подкрепя от все по-малко граждани в Македония, което подлага на изпитание и Запада, и европейската интеграция. Това каза пред „Фокус“ Кирил Дрезов, преподавател по европейска политика в университета Кийл, Великобритания.     Президентът на Турция Реджеп Таийп Ердоган заяви в събота, че страната е преминала през големи реформи и радикални промени в кратък период от време, за да се справи с трудностите си, предава „Анадолската агенция“, цитирана от \"Фокус\". Предстои да се прекратят 7-8 плажни концесии заради нарушения през лятото. Това каза министърът на туризма Николина Ангелкова пред \"Дарик\".    52-годишен мъж от Габрово с 40 криминални регистрации е извършителят на побоя в село Хотница. Това съобщи на брифинг директорът на Областна дирекция на МВР – Велико Търново комисар Димитър Машов, предаде „Фокус“. \"Шашмата на „Господари на ефира“ е дребна, пичлигарска – някаква хамсийка искала да се представи за акула, твърди в коментар Кеворк Кеворкян. Миграционната политика на Великобритания ще създаде големи проблеми на българите, които са нискоквалифицирани работници там, прогнозира пред \"Хоризонт\" журналистът Николай Карадобрев, който ръководи \"Радио БГ\" в Лондон.", "date": "2018.10.06", "title": "Новините: Най-важното за деня, 6 октомври"}
{"url": "https://www.actualno.com/politics/kurumbashev-pita-zashto-sredstvata-ot-es-se-harchat-bezrazborno-news_698360.html", "text": "  Хората се интересуват защо се харчат така безразборно средствата от Европейския съюз. Това каза евродепутатът от групата на Прогресивния алианс на социалистите и демократите в Европейския парламент Петър Курумбашев, предаде \"Фокус\".     „Ние в момента продънихме ушите на цяла България с един софийски пример – плочките на „Граф Игнатиев”. Може да си представите, че този ремонт струва 20 милиона, което горе-долу е бюджета на една община от ранга на Дупница или Кюстендил за цяла година”, заяви Петър Курумбашев. По думите му хората от автобусния и товарен бранш се интересуват от европейските директиви. „Имаше голяма битка по пакета за мобилност, която ние за сега удържахме положението като български евродепутати. Хората се интересуват и това, дали ще има европейски средства в следващите 7 години. Тук искам да разсея една спекулация, защото някой казваше, че каквото се направи до 2021 година, след това всичко спира, не е вярно. Европейските средства ще продължат, може някъде да са по-малко, но европейски средства ще има”, каза Петър Курумбашев.   По думите му въпросът е дали ще се поставят някакви нови условия, защото доста негови колеги са поставили въпроса за държави които не спазват върховенството на закона, да може да им се спират такива средства. Става конкретно дума за Унгария и Полша. Според евродепутата Петър Курумбашев е много деликатен въпросът България да излезе с коментар за проведения референдум в Македония. „Съжалявам за този резултат, защото според мен с един неправилно зададен въпрос поставиха на карта влизането на Македония в Европейския съюз и в НАТО. Макар, че огромното мнозинство са гласували за, в крайна сметка когато са излезли 36% винаги наливаш вода в мелницата на тези, които казват – ето, хората не се интересуват или не приемат името”, отбеляза Петър Курумбашев. По думите му не било и редно да се обвързва влизането в ЕС и в НАТО с промяна на името.\r\n„Надявам се, че Македония и Гърция ще постигнат споразумение за името. Не съм оптимист, че такъв референдум ще мине и в Гърция. Надявам се, че ще се отворят вратите за започване на преговори с Македония”, каза Петър Курумбашев. По думите му не трябва да се случва това, което се предлага от ЕС за автобусния бранш, касаещо предложение за либерализиране на пазара. Опасността е по-хубавите линии да се вземат от големи, по-силни международни компании, а по-малките и губещи линии да останат за местните превозвачи. Евродепутатът проведе среща с жители на Кюстендил в залата на читалище „Братство”.  ", "date": "2018.10.06", "title": "Kурумбашев пита защо средствата от ЕС се харчат безразборно"}
{"url": "https://www.actualno.com/business/spirat-7-8-plajni-koncesii-zaradi-narushenija-news_698359.html", "text": "  Предстои да се прекратят 7-8 плажни концесии заради нарушения през лятото. Това каза министърът на туризма Николина Ангелкова пред \"Дарик\".     „Когато имаме повтаряеми нарушения две поредни години, може договорът за концесия или наем да бъде прекратен. Най-честите нарушения това лято бяха свързани с липсата на спасители и с ползването на по-голяма площ от одобрената за преместваеми обекти, а някъде липсваха и указателни табели. Но като цяло общият брой на нарушенията намалява в сравнение с миналата година“, каза още Ангелкова.   Тя посочи, че повече българи се ходили в Турция през лятото, отколкото обратното. „Над 200 хил. българи са посетили турската държава през летните месеца, а 180 хил. турци са посетили България. Но Турция ни е един от основните пазари за зимен туризъм, така че нещата се изравняват на годишна база. Подобна е ситуацията и с Гърция“, коментира министърът. Тя обясни, че и тази година Слънчев бряг е българска дестинация номер едно за чуждестранните туристи.\r\nАнгелкова заяви, че се работи по насърчаването и на детския туризъм. „Всяка година изпращането на деца в детските лагери нараства. В момента сме създали работна група, която разработва конкретни изисквания специално за детските лагери, защото в момента те попадат в общата хипотеза‚ места за настаняване“. Искаме допълнително да увеличим интереса към тях“, обясни тя.  Във връзка с ефекта от наемането на чуждестранни работници в туризма, Ангелкова посочи, че той е голям. „Улесняването на правилата за наемането на работници от трети страни увеличи заетостта в сектора. Само за това лято, съгласно данните, които имаме от Агенцията по заетостта, над 7 700 сезонни работници са били заети“, каза още тя и обясни, че това са хора, които работят на празни работни места, на които български граждани не искат.   „Градският туризъм в София тази година има бум. Усилията, които Столична община прилага и по отношение на привличане на ниско тарифни авиокомпании, и по възстановяването на различни паметници на културата дава своето отражение. Почти 15% е ръстът на този тип градски туризъм“, коментира Ангелкова. Тя заяви, че се работи активно и по подготовката на Пловдив за Европейска столица на културата за 2019 г.", "date": "2018.10.06", "title": "Спират 7-8 плажни концесии заради нарушения"}
{"url": "https://www.actualno.com/politics/petyr-volgin-umnite-i-krasivite-da-bjaha-mislili-kogato-vyrnaha-bojko-na-vlast-news_698335.html", "text": "  \"Разните там жълтопаветници и умно-красиви протестъри са последните, които имат право да реват срещу простотиите на ГЕРБ - в София или където и да било другаде в България. Защото именно тези екземпляри преди пет години истерично искаха връщането на ГЕРБ на власт\", журналистът Петър Волгин по повод протестите пред общината за ремонтите в София.     \"То не бе въргаляне по \"Орлов мост\", не буха разхождания на бебета и кученца, не бе пиене на бира... А пък после техните политически любимци, \"реформаторите\", се мушнаха под шлифера на Бойко Борисов. Най-малкото е крайно лицемерно днес да пискаш срещу тези, чиито обувки си лизал. Единственото, което трябва да прави протестариатът, е да мълчи. До края на света\", допълни той.   ", "date": "2018.10.06", "title": "Петър Волгин: Умните и красивите да бяха мислили, когато върнаха Бойко на власт"}
{"url": "https://www.actualno.com/europe/erdogan-turcija-si-ima-svoi-nachini-news_698370.html", "text": "  Президентът на Турция Реджеп Таийп Ердоган заяви в събота, че страната е преминала през големи реформи и радикални промени в кратък период от време, за да се справи с трудностите си, предава „Анадолската агенция“, цитирана от \"Фокус\".     „За да преодолеем трудностите ние приложихме и преминахме през големи реформи и радикални промени много бързо, което при нормални обстоятелства щеше да ни отнеме години“, заяви Ердоган по време на заседание на управляващата „Партия на справедливостта и развитието“ в Анкара.\r\nТурският лидер добави, че увеличаването на лихвения процент не е продиктувано само от икономически причини.\r\n„Разбира се, Турция е отворена за всякакви видове инвестиции и подкрепа, стига цената да не е подриване на суверенитета на страната в бъдеще“, обясни той.  „Ще постигнем целите си с наши собствени решения, наши собствени програми“, увери Ердоган.    ", "date": "2018.10.06", "title": "Ердоган: Турция си има свои начини"}
{"url": "https://www.actualno.com/society/blizo-3800-jeni-godishno-se-razboljavat-ot-rak-na-gyrdata-brojkata-se-uvelichava-news_698371.html", "text": "  Жените в България, които се диагностират с рак на гърдата годишно, са между 3600 и 3800. Бройката на заболелите се увеличава. Това каза за „Фокус“ изпълнителният директор на ПСАГБАЛ „Света София“ д-р Гергана Коларова по повод тазгодишната информационна и профилактична кампания за борба с рака на гърдата през октомври.     „Основното, което трябва да се знае, за рака на гърдата е, че е безсимптомен“, заяви тя. „Клиничните изследвания, които се правят регулярно всяка година, по собствена инициатива или защото се налага, не дават никакви отклонения от нормата“, обясни д-р Коларова. Тя уточни, че туморен маркер в норма не бива да успокоява пациентките, защото има случаи, в които всъщност процесът е напреднал.   „Важно е да се знае, че при младите ракът на гърдата е доста по-агресивен. При жените до 40-годишна възраст заболяването е изключително агресивно“, обяви Гергана Коларова.\r\nСпоред нея с непрекъснатото говорене за заболяването, митовете за него намаляват. Д-р Коларова допълни, че е важно да се знае и това, че заболяването иска сериозна лекарска намеса.  „Иска и сериозна апаратура за диагностицирането, както и много опит, за да бъде отстранен проблемът качествено“, поясни тя. „Пациентките да не са толкова доверчиви към предложенията, които получават от страна на хора, изповядващи алтернативната медицина“, призова д-р Коларова.   Единият от случаите на риск от рак на гърдата е приемът на хормонални препарати, без това е контролирано и предписано от лекар. Безспорно водеща и на първо място е наследствената обремененост, и то по първа линия, допълни още д-р Коларова. \r\n„Визира се сестра, майка, баба по майчина линия. Когато има наследствена обремененост, жените трябва да бъдат изключително внимателни. Да имат завишена отговорност към себе си“, обясни тя. „Да провеждат редовни профилактични прегледи - това е единственият начин за превенция на заболяването“, обяви Гергана Коларова.    „Ако някой в домашни условия открие нещо в гърдата, което го смущава, е добре да се обърне към специалист веднага. Не изключвам и групата от пациентки, които и по двете линии в семейството им има доста хора, заболели от други видове карциноми“, уточни д-р Коларова и допълни, че такива пациентки с по-високо заложена степен на карциногенеза трябва да обръщат внимание не само на гърдите, а на всички останали органи.", "date": "2018.10.06", "title": "Близо 3800 жени годишно се разболяват от рак на гърдата, бройката се увеличава"}
{"url": "https://www.actualno.com/curious/dneven-horoskop-za-7-oktomvri-news_698383.html", "text": "        Тази неделя се оглеждайте на всички страни. Може да пропуснете някого, който да се окаже много важен в предстоящите студени дни. Тази неделя не изпробвайте късмета си. Няма да ви върви в хазартни игри. Пазете парите си от инстинктивни покупки. Най-добре не излизайте с голяма сума пари.   Тази неделя потърсете утеха в изкуството. Може да ви се стори, че сте загубили посоката, а всъщност имате нужда от почивка и няколко часа, в които да не мислите за нищо.     Тази неделя намерете поне три часа, в които да не правите нищо. Напоследък сте преуморени и това се отразява на здравето ви. През този ден се доверете на интуицията си, ако се налага да споделите важна информация за себе си. Най-добре не го правете. Не е страшно да отложите нещо, но рискувате много, ако прибързате. Тази неделя не оставайте у дома. Една дълга разходка ще ви даде повече от безцелното лежане в леглото и кратките разходки до кухнята.      Днес не изневерявайте на желанията си. Бъдете себе си повече от всякога и започнете да възвръщате свои забравени навици. Днес е добре да се вслушате в приятелски съвет. Дори да не приемете всички препоръки, разговорът ще ви помогне много да сверите часовника си.    Тази неделя не се раздавайте за щяло и за нещяло. Пестете силите и вдъхновението си. Вие самите имате най-много нужда от тях. Днес е ден, в който да се огледате в очите на другите. Има някои спорни моменти в поведението ви, върху които е добре да поработите.    Днес не се колебайте да се надскочите. В края на приключението ще разберете, че напразно сте отлагали толкова дълго съответното начинание. Тази неделя ще сте способни на чудеса. Опитайте се да станете рано и да изпълните всичко замислено. Но си оставете достатъчно време за почивка.", "date": "2018.10.06", "title": "Дневен хороскоп за 7 октомври"}
{"url": "https://www.actualno.com/society/ognjan-minchev-vyzmushtenieto-ot-remontite-trjabva-da-potyrsi-konstruktivna-ideja-news_698336.html", "text": "  \"Възмущението от резултатите на ремонта по Граф Игнатиев повтаря една и съща схема, която видяхме и при ремонта на Дондуков, и на Солунска, а и на Витошка преди няколко години. Сигурно е крайно време да се разработи институционален механизъм на консултиране на промените в градската среда с определени граждански и експертни организации, имащи отношение към градоустройството. Общината има своите правила - те трябва да бъдат разширени до консултативен механизъм с обществеността. Липсата на подобен механизъм води не само до днешните \"ах-и-ох\" по повод на плочките около \"Свети Седмочисленици\". Повечето ремонти в София се осъществяват под диктата не само на специалните интереси с апетити към обществените поръчки, но и под диктата на свръх активни групи за натиск, служещи преди всичко на своите свръхценни идеи. Пример - запазването на паветата. Тропат, разбиват ти колата, вдигат ужасен прах и шум, правят невъзможно каране на колело и т.н. Въпрос на здрав разум е да бъдат премахнати. Но не - трябвало да се запази традицията в градската среда. Ами като ще пазим традицията - хайде да я пазим. Няма логика през \"традицонните\" части на града да могат да се карат коли - разрешени трябва да бъдат само файтоните и циганските каруци (последните и без това не искат разрешение)\". Това политологът Огнян Минчев по повод протестите срещу общината заради некачествено и според мнозина неестетично изпълнените ремонти в центъра на София.     \"Подобен тип натиск върху общината, заедно с натиска на \"нашите хора\", които трябва да вземат поръчките и парите създават хаос и поредица от неприятни изненади по улиците на София. Не стига, че непрекъснато живеем в един задръстен град, но и си скубем косите след всяко отрязване на лентата в края на дълго рекламирания ремонт. Няма нужда да откриваме колелото. Има Съюз на архитектите, има експерти по урбанизъм, има организации, заинтересувани от определени качества на градската среда - хора с увреждания, училищни съвети, транспортни асоциации и т.н. Толкова ли е трудно да се създадат общи формати на сътрудничество между общинари, външни експерти и граждански интереси, за да се сложи рамка на проектиране и осъществяване на промените в градската среда? Не е трудно, само че през подобен представителен механизъм по-трудно ще преминават \"нашите хора\", които трябва да вземат парите... И да върнат обратно част от тях...\", допълни той.   ", "date": "2018.10.06", "title": "Огнян Минчев: Възмущението от ремонтите трябва да потърси конструктивна идея"}
{"url": "https://www.actualno.com/balkani/ekspert-referendumyt-destabilizira-i-poljarizira-makedonija-news_698362.html", "text": "  Политиката на Запада се подкрепя от все по-малко граждани в Македония, което подлага на изпитание и Запада, и европейската интеграция. Това каза пред „Фокус“ Кирил Дрезов, преподавател по европейска политика в университета Кийл, Великобритания.     Според него Македония се поляризира и дестабилизира след референдума за името.   Конституционно референдума е провален, поради слабата избирателна активност, обясни той.\r\n„Македония беше тласната към този договор с Гърция без в страната да има какъвто и да е консенсус. Гърция също беше бутана в тази посока. Там съвсем ясно няма мнозинство в подкрепа на договора. Европейският съюз игнорира конституционното и законовото положение и на основата на малцинството, което подкрепи договора, и бута Македония в нарушение с конституцията да прокарва въпросния договор. Ако се стигне до това без избори, а чрез бутане и подкупи, този договор ще има много ниска легитимност“ каза той.  Според Дрезов от правителството на премиера Зоран Заев ще се опитат да привлекат на своя страна депутати от опозицията, но това би било възможно само ако гласуването за договора с Гърция е анонимно.   България не трябва да се меси активно в тези процеси, каза още той.\r\nСпоред него страната ни защитава интернационални позиции, без да знае собствения си интерес, който според него е поддържането на близки контакти със съседните страни и техните управляващи.    ", "date": "2018.10.06", "title": "Eксперт: Референдумът дестабилизира и поляризира Македония"}
{"url": "https://www.actualno.com/business/ikonomist-njama-realistichni-pregovori-za-prirodnija-gaz-news_698357.html", "text": "  Няма реалистични преговори в областта на природния газ. Това каза за „Фокус“ основателят на Института за пазарна икономика и преподавател в Софийския университет „Свети Климент Охридски“ Красен Станчев. Все още е възможно да се разкачат проектите в енергетиката, обясни той. „Първото нещо, което трябва да се има предвид е, възможността за предоговаряне на цени на доставки, което беше отворено от делото на ЕК срещу „Газпром“ за злоупотреба с господстващо положение. Второто нещо, което трябва да се случи е да се затвори проектът „Белене“. Той е неизгоден, безсмислен и скъп.     Третото нещо е да се вдигне мораториума за проучване на недрата за добив на шистов газ. И четвъртото нещо, което може да се направи, е да се засилят реверсивните връзки“, обясни Красен Станчев. Според него рестартът на АЕЦ Белене не би могъл да бъде гаранция за преговорите с Русия, защото икономиката и потребителите на електроенергия в България биха загубили. Той уточни, че по-скоро България трябва да иска гаранция от Русия, а не обратното. Икономистът каза още, че не е оптимист за предоговарянето на цената на газа с Русия, защото българското правителство търси решение за т. нар. последици, а не засилва преговорната позиция с доставчика.   ", "date": "2018.10.06", "title": "Икономист: Няма реалистични преговори за природния газ"}
{"url": "https://www.actualno.com/analysis/dejli-mejl-novijat-svetoven-bezporjadyk-na-putin-novata-ni-realnost-news_698299.html", "text": "  „Плашещата способност на Кремъл да парализира Великобритания“ е заглавието, под което в. „Дейли Мейл“ публикува коментар на историка Марк Алмонд.     „Пипалата на зловещите кибероперации на Русия са оплели целия свят и представляват най-страшната заплаха за сигурността и демокрацията на Запада“, пише Алмонд. „Последните разобличения разкриват мащабите, обсега и дързостта на заговора на Кремъл и същото време нашата уязвимост пред лицето на този нов метод за водене на война.“   Случващото се сега в киберпространството даже е по-опасно и безусловно по-малко предсказуемо, отколкото най-мрачните дни на студената война.\r\nПри цялата тогавашна загриженост от ядреното противопоставяне враждебността между Запада и съветския блок беше поне ограничена до взаимно уважавани граници. Правилата – такива като забраната за убийства – се спазваха. Страните общуваха една с друга, включително и поради необходимостта да бъде избегнат предизвикан от катастрофални недоразумения ядрен апокалипсис.  Тази култура изчезна. Живеем в къде по-динамичен свят, в който ограниченията за придвижване – особено в Европа – практически не съществуват. Във всеки даден момент във Великобритания се намират повече от 100 000 граждани на Русия, голяма част от които са хора, които не са виновни за нищо, пристигнали тук да работят, да се учат или просто на почивка. В същото време тази човешка маса представлява укритие за агентите на вражеското разузнаване.\r\nПри това съвременните технологии в значителна степен допринасят за възможностите за нанасяне на щети. По време на студената война Съветите трябваше да изпратят група въоръжени диверсанти, за да бъде повредена водонапорна кула или за минирането на самолет. Сега това може да се направи много лесно, без да излизат от стая в Москва или Киев – тъй като компютърните програми могат да разпратят милиони електронни съобщения, способни да подкопаят работата на деловите среди, да повлияят на хода на избори или да разпространят фалшиви новини.   Падането на Берлинската стена преди почти три десетилетия стана забележителен триумф на свободата и капитализма над тоталитаризма. Само че тази победата даде на западните политици лъжливото усещане за безопасност.    Русия, чиято икономика не превъзхожда икономиката на Великобритания или Франция, всекидневно демонстрира, че ако съсредоточи ресурси в определена област – в дадения случай във воденето на кибервойна – то стараната може да придобие унищожителна мощ.\r\nНие едва-едва започваме да осъзнаваме това, отбелязва авторът на коментара в „Дейли Мейл“, цитиран от БГНЕС.\r\nВ четвъртък лорд Рикетс, заемал до 2012 г.поста съветник по националната сигурност на Великобритания, предупреди, че станалите обществено достояние заговори са само началото., „пилотни проекти“, предназначени да проверят британската система на защита преди пълноценно киберпрестъпление, което може да хвърли Запада в анархия и хаос.   „Както показа нахлуването на прездента Путин в Крим, той не е човекът, когото сдържат нормалните демократични ценности“, пише по-нататък Аланд. „В продължение на своето президентство той постоянно разширява границите, опитвайки се да разбере пределите докъде може да стигне, за не провокира ответни действия на Запада. Сега спадащата му популярност у дома го принуждава все по-решително да намята тогата на национализма, разгръщайки все по-очевидни нападки срещу Запада. Поне в Европа и Америка самоуспокоените преминава и ние започваме да даваме отпор.“\r\nВ контекста на кибервойната Западът има огромен опит. Служителите на Агенцията за национална сигурност на САЩ и нашият собствен Център за правителствена връзка в Челтнъм притежават възможности на световно равнище за проникване в компютри и други електронни системи.   Досега Западът проявяваше къде по-голяма сдържаност в използването на тези свои възможности, отколкото Русия. Има само един документиран случай на използването от Запада на компютърно оръжие против инфраструктурата на враждебна държава. Това се случи, когато израелците и американците със съвместни усилия пуснаха вируса Stuxnet в компютрите, управляващи иранската ядрена програма, потвърждавайки по този начин, че при необходимост Западът е способен на това.\r\n„Само че всяка ескалация на кибервойна е застрашена от сериозни рискове“, пише Алмонд в заключението си. „Грешка на този или онзи агент, желаещ да изтъкне постижението си пред Кремъл, може да доведе до катастрофални последици. Необходимо ни е да помним, че новият световен безпорядък, който насърчава и на който се наслаждава Путин - е нашата нова реалност.“   ", "date": "2018.10.06", "title": "\"Дейли Мейл\": Новият световен безпорядък на Путин – новата ни реалност "}
{"url": "https://www.actualno.com/crime/70-godishen-myj-e-nameren-v-bezpomoshtno-systojanie-prebit-v-tyrnovsko-news_698352.html", "text": "  70-годишен мъж е намерен в безпомощно състояние, след като е бил пребит, в стопанския двор на село Хотница, съобщиха от Областна дирекция на МВР - Велико Търново. Криминалисти от Велико Търново разследват случая.     Сигналът е получен вчера сутринта. По данни на подателя същата сутрин, около 06.00 часа, във фургон в стопанския двор в село Хотница, е намерил в безпомощно състояние и с множество травми в областта на главата 70-годишен мъж от село Богатово. Той е работник в стопанския двор и живее във фургона, в който е намерен. Пострадалият незабавно е откаран във великотърновската болница с фрактури на черепа, контузия на мозъка и множество травми по главата, с опасност за живота.   На местопроизшествието е извършен оглед от дежурна оперативна група при Районно управление на МВР – Велико Търново. Образувано е досъдебно производство по чл. 129, ал.2 от НК. Работата по изясняване на случая продължава под ръководството на Районна прокуратура- Велико Търново.", "date": "2018.10.06", "title": "70-годишен мъж е намерен в безпомощно състояние, пребит в Търновско"}
{"url": "https://www.actualno.com/curious/bojieto-pismo-na-ajnshtajn-se-prodava-15-mln-dolara-news_698356.html", "text": "  Ръкописен текст от Алберт Айнщайн, известен като „Божието писмо“, с негови мисли за Бог, религията и търсенето на смисъла на съществуването се продава на търг в Ню Йорк.     Писмото е оценено на стойност до 1,5 млн. долара, съобщи аукционната къща „Кристи’с“, предаде БГНЕС.\r\nТо е написано на немски в Принстън, Ню Джърси и изпратено до германския философ Ерик Гуткинд година преди легендарният физик да умре през 1955 г.\r\n„Думата Бог за мен не е нищо друго освен изражение и продукт на човешките слабости, а Библията е колекция от ценни, но все пак по-скоро примитивни легенди”, пише физикът, най-известен със своята Обща теория на относителността. Който обаче неведнъж е казвал и че \"Бог не си играе на зарове\" и разбирал физиката като начин да проникне в божественото устройство на света.  „За мен еврейската религия като всички други религии е въплъщение на най-детинските суеверия. И еврейският народ, към който с удоволствие принадлежа и към чийто манталитет имам дълбок афинитет, няма различно качество от всички останали. Що се отнася до моя опит, евреите не са по-добри от останалите човешки групи, въпреки че са защитени от най-тежките ракови образувания поради липсата на сила. Освен това изключение не виждам нищо „избрано” в тях”, допълва ученият.\r\nТекстът е дълъг една и половина страници. Писмото ще бъде пуснато на търг на 4 декември.\r\nПрез 2008 г. то е закупено от частен колекционер за 404 000 долара.    ", "date": "2018.10.06", "title": "\"Божието писмо\" на Айнщайн се продава 1,5 млн. долара"}
{"url": "https://www.actualno.com/europe/dosta-slab-interes-kym-referenduma-v-rumynija-news_698395.html", "text": "  Гласуването на за дефинирането на семейството и това дали то да е със сигурност само между мъж и жена се очаква да постигне крайно ниски резултати от към избирателна активност.     До 10:00 часа сутринта на референдума бяха гласували 0,97% от избирателите, съобщи Централната изборна комисия (ЦИК) на страната, цитирана от агенция Agerpres, предаде \"Фокус\".   До 13:00 часа, отново по данни на избирателните власти, правото си на глас са упражнили 2,54% от гласоподавателите. Прогнозите са, че едва ли повече от 10 % от румънците ще излязат до урните.", "date": "2018.10.06", "title": "Доста слаб интерес към референдума в Румъния"}
{"url": "https://www.actualno.com/crime/sudanec-e-zadyrjan-zaradi-agresivno-povedenie-na-pytja-news_698397.html", "text": "  Около 20.00 часа снощи е настъпило леко пътнотранспортно произшествие между два джипа в района на столичния кв. „Витоша“. Това съобщиха от пресцентъра на МВР. По първоначални данни при разминаването били засегнати страничните огледала на превозните средства. След инцидента, за който не е подаван сигнал на единия телефонен номер 112, водачът на единия джип започнал да обижда жената, управлявала другия автомобил. Жената успяла да се оттегли. В района на бул. „Г. М. Димитров“ тя била застигната от мъжа, който я принудил да спре, излязъл от джипа си и проявил словесна агресия към нея.     Наблизо патрулиращ полицейски екип забелязал случващото се и веднага се отзовал на място за да прекрати агресивното поведение на шофьора - 40-годишен судански гражданин. Мъжът е отведен в Столично районно управление, а по случая е образувана преписка за хулиганство.   ", "date": "2018.10.06", "title": "Суданец е задържан заради агресивно поведение на пътя"}
{"url": "https://www.actualno.com/europe/makedonskata-cyrkva-ne-iska-smjana-na-imeto-na-stranata-news_698403.html", "text": "  Македонската православна църква – Охридска архиепископия на редовното ежегодно заседание на Архиепископския църковно-народен събор потвърди позицията си за непроменяемостта на името на МПЦ и държавата, предава македонската агенция „Макфакс“, цитирана от \"Фокус\".     „Македонската православна църква е историческа и правна наследница на Охридската архиепископия на Юстиниана прима, има достойнство на архиепископия и се казва Македонска православна църква – Охридска архиепископия, а в комуникацията е Македонска православна църква“, заяви митрополит Тимотей.   Той добави, че членовете на събора единогласно изпращат апел за национално единство.\r\n„Изпращаме искрен молитвен повик до всички политически субекти в страната за отговорно поведение в този изключително сложен и пълен с предизвикателства период за нашата татковина с препоръка да използват всичките си сили за запазване на националната и духовната идентичност на македонския народ и всичко, което е македонско“, уточни владиката.  ", "date": "2018.10.06", "title": "Македонската църква не иска смяна на името на страната"}
{"url": "https://www.actualno.com/society/prof-aleksandyr-marinov-es-nalaga-dvoen-standart-news_698369.html", "text": "  Двойният стандарт, проявяван от Запада и ЕС, става заразителен и се превръща в норма за поведение у нас. Това каза за „Фокус“ политологът проф. Александър Маринов. Той определи двойният стандарт като алиби и пример за управляващите в България. Проф. Александър Маринов коментира и явлението „двоен стандарт“ спрямо майките на децата с увреждания.     „Всяка конкретна общност – териториална, социална, професионална – има пълното право да изисква от властта аргументи и отчет за изразходването на публичните средства. Въпросът е не да се отделят едни пари, които освен това не стигат. Ако политиката не се промени, в конкретния случай определени социални политики спрямо хората с увреждания или в неравностойно положение, тези пари ще изтекат както вода в пясъка в пустиня и нещо няма да се промени.\r\nМайките на децата с увреждания са абсолютно прави, когато казват, че не просто искат една финансова „порция“, а искат промяна на правилата и нормативите на държавата“, обясни проф. Александър Маринов. Според него силите, които действат за промяна и общественият натиск в страната нарастват. В България има нужда от смяна на модела на управление и властта да се упражнява в интерес на обществото, допълни той.", "date": "2018.10.06", "title": "Проф. Александър Маринов: ЕС налага двоен стандарт"}
{"url": "https://www.actualno.com/interest/butik-paradox-stil-ot-igla-do-konec-news_698374.html", "text": "  Есента дойде и съвсем скоро ще започнат дългоочакваните сезонни намаления в моловете, където всички изведнъж ще се втурнат да се борят със зъби и нокти за някое „скъпоценно“ модно завоевание. Но заслужава ли си наистина цялата тази битка за някоя и друга дрешка, при положение, че накрая ще се окаже, че по същия начин като теб са облечени още 1000 човека? По-скоро не.     И тъй като ние от не можем да се примирим с факта, че комерсиалните марки предлагат еднакъв тип облекла, различаващи се едни от други само по етикетите – решихме да направим нещо по въпроса. Какво ли? Заехме се с мисията да намерим място, на което да се предлагат оригинални, нестандартни дизайнерски дрехи от висококачествени красиви материи с наситени цветове, които са уникални сами по себе си и нямат еквивалент. Признаваме си не беше лесно и си мислехме, че ще трябва да търсим локацията на своите модни мечти под дърво и камък, но всъщност PARADOXално се оказа, че тя се намира на пъпа на София и я открихме съвсем случайно на ул.“Патриарх Евтимий“78.\r\nИменно на този адрес се намира бутик PARADOX – мястото, на което въображението на един талантлив български дизайнер, иглата и конеца всеки ден се сливат в едно и раждат нови красиви облекла, които ти се ще да ги имаш всичките в гардероба си, още от пръв поглед. Но стига само приказки, време е за шоу:      Е, видя ли – казахме ти, че сме се натъкнали на нещо, което си заслужава вниманието ти и това да спреш да се примиряваш с дрехи, които носи всеки втори човек на улицата. Вече знаеш мястото, където можеш да намериш нещо и за своя вкус, а на теб оставяме възможността да бъдеш PARADOXална!\r\nA можеш да си харесаш нещо от вкъщи и направо да отидеш на място и да си го вземеш. Ако пък имаш някаква идея за тоалет можеш да я обсъдиш на точното място, по което и да е време и да се уредиш с модната визия, за която винаги си мечтала.", "date": "2018.10.06", "title": "Бутик \"PARADOX\" - стил от игла до конец "}
{"url": "https://www.actualno.com/crime/zadyrjan-e-izvyrshiteljat-na-poboja-v-hotnica-news_698388.html", "text": "  52-годишен мъж от Габрово с 40 криминални регистрации е извършителят на побоя в село Хотница. Това съобщи на брифинг директорът на Областна дирекция на МВР – Велико Търново комисар Димитър Машов, предаде „Фокус“.     Сигналът за инцидента е получен в 06.30 часа вчера от 66-годишен мъж от село Хотница, собственик на ферма. Той e съобщил, че на територията на своето стопанство е открил един от работниците си в безпомощно състояние. Незабавно на мястото са изпратени екипи на Спешна помощ и на Районно управление на МВР - Велико Търново. Мъжът е транспортиран до болница. Установено е, че това е 70-годишеният Ж. А. А. от село Богатово, пастир във фермата. Той е с множество наранявания в областта на главата, в тежко състояние. Уведомена е Районната прокуратура във Велико Търново, под чието ръководство е започнало събиране на данни и доказателства с цел установяване на извършителя на престъплението. В 17.00 часа в хотел в Габрово е задържан 52-годишният В. М. А. от същия град, който е направил пълни самопризнания за случая.   Задържаният има 16 съдебни регистрации и 16 пъти е лежал в затвора. Последно е бил осъден за кражби, но е освободен през 2016 година. В деня на извършеното престъпление той е започнал работа във фермата в село Хотница. Същата вечер между Ж. А. А. и В. М. А. е възникнал спор. 52-годишният мъж ударил с тесла пострадалия, след което хванал такси, за да се прибере в Габрово. Извършителят на побоя е признал, че е употребил алкохол. По данни на собственика на фермата пострадалият не е пил. На В. М. А. е наложена мярка „задържане под стража“ за срок от 72 часа.", "date": "2018.10.06", "title": "Задържан е извършителят на побоя в Хотница"}
{"url": "https://www.actualno.com/society/api-otpadat-vremevite-intervali-za-preminavane-po-pytja-smoljan-madan-v-rajona-na-tikale-news_698322.html", "text": "  Oтпадат времевите интервали от по няколко часа за преминаване по път II-86 Смолян – Мадан, в района на срутището при Тикале, като движението ще бъде без прекъсване. Това съобщиха от пресцентъра на Агенция „Пътна инфраструктура“.     Трафикът и занапред ще се осъществява с пропускателен режим, в една лента двупосочно, със светофарна уредба, при ограничение на скоростта – 20 км/ч. Приключиха дейностите по аварийното укрепване на срутището. Завърши изграждането на анкерната система с ширина 7 м и дължина 100 м, както и монтажът на високоякостна мрежа с площ от близо 1400 кв. м. Предстои да приключи и поставянето на допълнителна предпазна ограда от стоманени профили в близост до пътя. Извършени са необходимите геолого-проучвателни работи и е изготвен инженерногеоложки доклад, в съответствие, с който ще се направи трайно укрепване на срутището.   ", "date": "2018.10.06", "title": "АПИ: Oтпадат времевите интервали за преминаване по пътя Смолян – Мадан, в района на Тикале"}
{"url": "https://www.actualno.com/society/istorik-skopie-e-bil-bylgarska-stolica-news_698390.html", "text": "  Имаме основания да вярваме, че в периода от 978 до 997 година столица на България е Скопие, тъй като върховен владетел е цар Роман и той резидира в Скопие. Това каза историкът проф. Пламен Павлов по повод годишнината от смъртта на цар Самуил, която отбелязваме на 6 октомври.     „Самият Самуил е предпочитал най-често да бъде в своята любима резиденция Преспа на о-в Св. Ахил в малкото преспенско езеро на територията на Гърция, където е и неговия гроб. Охрид се утвърждава като българска столица очевидно след като Скопие е превзето временно от Византия някъде около 1002-1003 година, но вероятно после е върнат“, обясни той.\r\n„Колкото и парадоксално да изглежда, когато през 1018 година Василий II влиза в Скопие, завладявайки вече окончателно България, той заварва там първия царски отряд. Тоест царската гвардия е продължавала да бъде на гарнизон в Скопие. Това може да не е много приятно за днешните скопски столичани, но истината е, че българска столица в продължение на близо 20 години е Скопие“, каза още проф. Павлов.", "date": "2018.10.06", "title": "Историк: Скопие е бил българска столица"}
{"url": "https://www.actualno.com/sciencelogy/kakvo-shte-oznachava-esim-poddryjkata-za-potrebitelite-na-iphone-news_698311.html", "text": "  Включването на електронна SIM карта или \"дигитална\" SIM карта в iOS 12.1 beta версията на мобилната операционна система на Apple, ще позволи на потребителите на най-новите iPhone модели да превключват виртуално между различни \"преносители\", което ще позволи отделянето на бизнес комуникациите от личните комуникации. eSIM стандарта ще позволява на потребителите виртуално да „превключват“ между устройствата чрез тяхната \"Settings\" функцията.     От , че eSIM опцията ще е налична в следните модели iPhone: iPhone XS и XS Max, както и при iPhone XR. Според Apple, за да използвате две различни устройства, те трябва да са отключени, в противен случай няма да имате достъп до контактите на заключеното устройство и ще можете да използвате само наличните SIM карти. Освен iPhone, поддръжката ще е налична и между устройства на Apple и услуги на други компании като AT&T, T-Mobile и Verzion в САЩ, което става ясно от списък, разпространен от самите Apple.   eSIM също така би трябвало да елиминира роуминг таксите, като позволи на потребителя да превключи към локален трафик план, когато пътува извън страната в която пребивава. Очаква се eSIM опцията да бъде активирана чрез ъпдейт, най-вероятно успоредно с пускането на iOS 12.1, макар от Apple да нямат обявена точна дата все още.  Георги Кацаров   ", "date": "2018.10.06", "title": "Какво ще означава eSIM поддръжката за потребителите на iPhone?"}
{"url": "https://www.actualno.com/europe/kakvo-shte-stane-na-referenduma-za-semejstvoto-v-rumynija-news_698328.html", "text": "  19 млн. румънци гласуват днес и утре на референдум за промяна на дефиницията за семейство в конституцията на страната.     В документа е записано, че семейството се основава на брак между съпрузи. Румънците искат новата дефиниция да бъде „между мъж и жена”.   Референдумът беше организиран след като гражданското движение „Коалиция за семейството” събра подписите на 3 млн. румънци и внесе инициативата в парламента. Конституционният съд даде зелена светлина за планираната промяна.\r\nСекциите отварят днес в 7 ч. сутринта и ще бъдат затваряни всяка вечер в двата дни на провеждането на референдума. За да бъдат признати резултатите за валидни, трябва да гласуват най-малко 30% от имащите право на глас или 5,68 млн. румънци.  Според международните коментатори практически резултатът би имал малък ефект, тъй като еднополовите бракове не са законни в Румъния. Тезите на критиците на инициирания от управляващата в Румъния Социалдемократическа партия референдум са две: че се прави, за да отклони вниманието на хората от мощните антикорупционни протести и да насочи фокусът им и другаде, както и за да заздрави \"опорната точка\" срещу ЛГБТ общността, която по-късно да бъде използвана на всякакви политически фронтове, по подобие на думата \"джендър\", която стана нарицателно у нас. В северната ни съседка се завъртя и популярен телевизионен клип, платен според мнозина от управляващата партия, който открито пропагандира срещу еднополовия брак и според който ако румънците гласували с \"не\", щял да се отвори път дори към зоофилията.   Съгласно новия закон за референдумите гласуването ще бъде валидно, ако в него участват най-малко 30 процента от регистрираните в избирателните списъци и ако валидните гласове представляват най-малко 25 процента от регистрираните в избирателните списъци.", "date": "2018.10.06", "title": "Какво ще стане на референдума за семейството в Румъния?"}
{"url": "https://www.actualno.com/viewpoint/epos-i-syspens-v-stil-mitko-vyrbanov-news_698185.html", "text": "  Артист или измамник е Митко Върбанов? Това ще прецените сами. Но каквато и да е нашата присъда, човекът се раздаде максимално - нима не е важно да дадеш всичко от себе си, дори прекрачвайки границата? Не ви ли писна от уравновесени репортери без капка артистичен талант? \"Парламентът реши това и това\", \"Катастрофата стана така и така\" - да умреш от регламентирана скука. Добре, че беше Върбанов да внесе разнообразие.     Нима братът на шефа му (Маги) като бивш цирков артист, не разпознава колегата си по призвание?  Нима един продуцент на предавания за търсене на таланти, не може да забележи гения в собствения си колектив? Никакъв златен скункс не би могъл да компенсира една пропусната номинация за \"Аскер\".\r\nА ето какъв епос беше. Макар и загубил равновесие, Върбанов ловко подлага коляно и грациозно заема позиция присъща за статуя на хиндуистко божество. Кой обърна внимание, че момчето успя да запази усещането си за естетика след развоя на фаталните събития? Вместо малодушно треперене, неговият епохален седеж на хладният бетон излъчва нагнетен съспенс. Повален на земята, здраво стиснал микрофон в ръка, Върбанов напомня за поемите на Омир. Пред подобна гледка, кой не би възкликнал: \"Музо, възпей оня гибелен гняв на Митака Върбанов, който донесе безбройни беди на склададжиите търновски.\"\r\nВсеки нормален човек в подобна ситуация би крещял \"Помощ! Полиция... линейка...\" Но не и жертвоготовният Върбанов... Вместо да потърси спасение с последните си сили, той дава знак на оператора и настоява само за едно - близък кадър.  За вас това е преиграване. За мен - брутален професионализъм. \r\nНаоколо вече смърди от ферментирало лепило C-200, нацвъкано по новите етикети, но тоя човек продължава напред...\r\nИ зареден със стоическа жертвоготовност в името на репортажа, демонистрира антична героичност. Той стене и тихо шепне, а по устните му се изписват последните думи на един паднал воин:    \"Тоз , който падне в репортаж за храни,\r\nтой не симулира. Него жалеят\r\nсъд и прокоратура, полиция и линейка,\r\nа не го разбират само Господари на ефира. ... На една страна захвърлил микрофона... на друга журналистическата карта... на две строшена. Обектив тъмнее, кабела се люшка... \"   Явно до там свършват последните му сили и той епично се сгромолясва.\r\nУсещането за патос достига своята кулминация, когато той протяга ръка към оператора за помощ.  И това ще е краят на тази тъжна история, която обаче ще послужи за вдъхновение на идните поколения, посветили са на хуманитарната мисия да изобличават неправдата с творчески похвати.\r\nЗамислете се само каква дълбока, всемирна загриженост изпитва душата на Върбанов, която сблъсквайки се с безсилието на журналистиката, се обръща към театралното изкуство... Нищо чудно той сам да е вкусил от детските храни, за да придаде необходимата органичност на драматичното си изпълнение.\r\nСега казвате, Върбанов е гнила ябълка...но къде бяхте вие, когато децата ви се хранеха с изгнило пюре от ябълки?\r\nВърбанов ще си остане онеправдан, охулен, а най-вероятно като пюре от сини сливи - затворен до изтичане на срокът.\r\nИ щом в последно действие лирическият герой падне мъртъв на земята, операторът ще намести безжизнената му ръка, за да придаде повече трагичност във финалния кадър. Никой не я бие, но завесата пада... Финалните надписи са подменени. И единствено малкото момиче на последният ред, чу как някой се провикна, че царят е гол. Тя беше твърде малка, за да прочете етикетите и винаги твърдеше, че пюрето е развалено...\r\nИскате генерален извод от цялата епопея? Ето го.\r\nНе е на добре онова общество, което принуждава един артистичен талант да изкарва прехраната си като репортер. А Митко ще се насочи към театъра и ще го заобичате пак. Но тоя път ще му пляскате.  Борис Вълковски ", "date": "2018.10.06", "title": "Епос и съспенс в стил Митко Върбанов"}
{"url": "https://www.actualno.com/crime/katastrofa-s-chetirima-postradali-news_698350.html", "text": "  Тази нощ, около 03:30 часа, в гр. Суворово, 28-годишният  водач на \"Опел\", на кръстовище, отнема предимството и блъска \"Фолксваген\", съобщиха от местната полиция,     Вследствие на инцидента са пострадали четирима души.   Двама от тях - водач и пътник (19 г.) от първия автомобил са настанени с различни травми в билнично заведение, с опасност за живота.\r\nВодачът на втория автомобил (26 г.) и неговият спътник (18 г.) са освободени за домашно лечение.  По случая е образувано досъдебно производство.", "date": "2018.10.06", "title": "Катастрофа с четирима пострадали"}
{"url": "https://www.actualno.com/plovdiv/jiteli-na-rodopski-sela-otnovo-na-protest-sreshtu-kamenna-kariera-news_698315.html", "text": "  От 12.00 ч. ще се състои поредното протестно шествие - митинг в подкрепа на каузата „Стоп на кариерите в Белащица“. То ще стартира от центъра на с. Белащица по маршрут, пресичащ селата Белащица и Браниполе, до кръговото кръстовище на околовръстния път и Кукленско шосе.     Само месец след предходната масова проява, която се състоя в деня на Съединението, жители на населените места в региона ще се съберат отново в знак на недоволство от липсата на интерес и воля от страна на министерството на енергетиката и министерството на околната среда и водите да се ангажират с решаването на проблемите и да изпълнят законовите си правомощия във връзка с казуса.   На 27 август 2018 г. министърът на енергетиката Теменужка Петкова пое ангажимент пред представители на инициативните комитети на селата Белащица и Гълъбово, и пред председателя на ПГ „Екогласност“ Емил Георгиев в рамките на месец да се извърши контрол на настоящите концесионни територии от експерти на двете министерства и да се проведе среща със заинтересованото население. До 1 октомври бе срокът за обсъждане на възможните варианти по решение на наболелите проблеми със замърсения въздух от праха и отровните газове, причинени от взривните дейности, с шума от добива и преноса на инертни материали в гъсто населена зона на община Родопи, област Пловдив.\r\nКатегоричното искане на жителите е след изтичане на двата концесионна договори по експлоатацията на кариерата в Белащица през 2021 г. и 2023 г., същите да не бъдат подновявани, нито да бъдат предоставяни нови територии в близост.  Такива апетити вече има от нов инвеститор, който желае да започне проучване за подземни богатства в площите \"Сантала\" и \"Сантала-2\" в землищата на с. Белащица, общ. Родопи и с. Гълъбово, общ. Куклен.   Размерите на засегнатите планински територии са огромни - повече от 53 хектара. Унищожени са стотици декара млади гори и е деформиран ландшафтът на планинските склонове на Родопа планина. Истинска екокатастрофа обаче грози региона, ако се продължи с разширяване на териториите на кариерите или разкриването на нови в непосредствена близост.", "date": "2018.10.06", "title": "Жители на родопски села отново на протест срещу каменна кариера "}
{"url": "https://www.actualno.com/balkani/johanes-han-predsrochnite-izbori-shte-otdalechat-skopie-ot-evropejskija-pyt-news_698325.html", "text": "  Докато Македония изглежда се е запътила към предсрочни избори, комисарят по европейска политика за съседство и преговори за разширяване Йоханес Хан предупреди, че такъв вот само ще отклони Скопие от европейския път, пише електронното издание на вестник Kathimerini, цитиран от \"Фокус\".     „Нови избори ще означават отклоняване от пътя към започване на присъединителни преговори с Европейския съюз, които са планирани за следващата година“, заяви Хан пред австрийското издание Kurier в петък, като добави, че тези опасения вече са предадени на македонския премиер Зоран Заев.\r\nИзданието отбелязва, че Македония изпадна в нещо като политическа криза след проведения в неделя референдум за договора с Гърция, на който 90% от упражнилите правото си на глас гласуваха със „за“, но избирателната активност беше само 37%, което бе достатъчно за основната опозиционна партия да обяви споразумението за името за „мъртво“.   Хан обаче не е съгласен с твърдението, че референдумът е бил неуспешен. „Необичайно е да получиш повече от 90% подкрепа, но е очевидно, че опозицията успешно призова за бойкот“, заяви той.  По-късно този месец в македонския парламент трябва да бъдат гласувани конституционни промени, произтичащи от договора с Гърция, а за тях е нужно квалифицирано мнозинство.\r\n„Само осем или девет депутата от опозицията са нужни за прилагането на споразумението“, посочи европейският комисар. „Ако те, включително опозицията, действително искат членство в ЕС и НАТО, както казват, трябва да действат в съответствие с това решение“, обясни Хан.", "date": "2018.10.06", "title": "Йоханес Хан: Предсрочните избори ще отдалечат Скопие от европейския път"}
{"url": "https://www.actualno.com/society/kevork-kevorkjan-gospodari-na-efira-lovjat-hamsija-vmesto-akulite-news_698334.html", "text": "  \"Шашмата на „Господари на ефира“ е дребна, пичлигарска – някаква хамсийка искала да се представи за акула.     Тази шашма донякъде е косвена последица, очевидно срамна, и от самата стилистика на предаването: агресивна, нахална, дори ожесточена. И хлябът и ножът са в нас – внушава тя.\r\nПонякога въпросната стилистика демонстрира и недостатъчно внимание към подробностите, сякаш те нямат особено значение - важното е да се притисне жертвата, да се унижи максимално, да се въздаде „правосъдие“ на всяка цена.\r\nЧесто жертвите са обикновени хорица, прегрешенията им са дребни.  Не можете да си представите да подгонят, примерно, Меглена Кунева – навремето – за отвратителното й съглашателство, със същата стръвност, с която овъртолват някоя врачка.   Или пък министърът на здравеопазването Москов, заради далаверата с ваксините - по-скоро ще погнат някоя медицинска сестра, понеже е сложила инжекция несръчно.\" \r\nТова на страницата си в социалните мрежи Кеворк Кеворкян.    \"Стремежът на предаване като „Господарите“ би трябвало да бъде не да шльопа предимно из калната локва на Живота – а да сее бури по върховете на Властта, която е причина въпросната локва да се разраства все повече.   Шашмата отвори въпроса и откъде се пръкват днешните репортери – и въпросната хамсия, а и изобщо.\r\nКой ги учи на занаят, на какво са способни, в края на краищата - освен да те бутат с микрофона си и да се търкалят в героични пози.\r\nНашият занаят се усвоява мъчително трудно и трябва да се преодоляват най-различни препятствия - като, независимо от всичко, се запази непокътнато уважението към всеки човек, колкото и „незначителен“ да е той\", допълни той.", "date": "2018.10.06", "title": "Кеворк Кеворкян: \"Господари на ефира\" ловят хамсия, вместо акулите"}
{"url": "https://www.actualno.com/society/sedmichna-prognoza-za-vremeto-za-8-14-oktomvri-news_698348.html", "text": "  Новата седмица ще ни зарадва със слънчево време. В валежи не се очакват. Минималните температури ще бъдат между 2 и 8 градуса, а максималните между 19 и 23 градуса      времето остава без промяна. Валежи не се очакват,  а температурите остават без промяна. Само в сряда над Източна България ще има променлива облачност.    минималните температури ще бъдат между 3 и 8 градуса, а максималните между 16 и 22 градуса. Валежи не се очакват. над Източна България ще бъде предимно облачно, но над останалата част от страната ни ще има слънчево време. Валежи не се очакват. Минималните температури ще са между 3 и 8 градуса, а максималните между 16 и 22 градуса.  ", "date": "2018.10.06", "title": "Седмична прогноза за времето за 8-14 октомври"}
{"url": "https://www.actualno.com/society/do-14-oktomvri-se-vyvejda-vremenna-organizacija-na-dvijenieto-ot-ul-car-asen-do-bul-gen-totleben-news_698321.html", "text": "  Въвежда се временна организация на движението във връзка с рехабилитация на бул. „Пенчо Славейков“ от ул. „Цар Асен“ до бул. „Ген. Тотлебен“. Това съобщиха от пресцентъра на Столична община. До 14 октомври се забранява влизането, престоят и паркирането на пътни превозни средства, както следва: по западната половина от пътното платно на бул. „Пенчо Славейков“ в участъка от ул. „Стрешер“ до бул. „Св. Георги Софийски“; по западното локално пътно платно на бул. „Пенчо Славейков“ в участъка от ул. „Свиленица“ до бул. „Витоша“.     За времето до 24.00 часа на 14 октомври се закриват местата за почасово платено паркиране по бул. „Пенчо Славейков“ в участъка от ул. „Стрешер“ до бул. „Прага“ и по западното локално пътно платно на бул. „Пенчо Славейков“ в участъка от ул. „Свиленица“ до бул. „Витоша“.\r\nПроменят се на маршрутите на автобусни линии № 72, 260, 604 и № N4, както следва:\r\n- променя се маршрутът на автобусна линия № 72 само в посока Плиска с преминаване през тунела при бул. „Витоша“. В обратна посока маршрутът не се променя.  За маршрута на автобусна линия № 72 се закрива спирка с код 0302 „БУЛ. ВИТОША“.\r\n- променя се маршрутът на автобусна линия № 260, както следва (в посока кв. „Горна баня“): по маршрута си до кръстовище бул. „Прага“/ бул. „Пенчо Славейков/ ул. „Св. Георги Софийски“, направо по ул. „Св. Георги Софийски“, надясно по бул. „Акад. Ив. Ев. Гешов“, наляво по бул. „Цар Борис III“ и по маршрута си. В обратна посока маршрутът не се променя.\r\n- променя се маршрутът на автобусна линия № 604, както следва (в посока гара Искър): по маршрута си до кръстовище бул. „Прага“/ бул. „Пенчо Славейков“/ ул. „Св. Георги Софийски“, направо по бул. „Пенчо Славейков“ с преминаване през тунела при бул. „Витоша“, наляво по бул. „България“ и по маршрута си. В обратна посока маршрутът не се променя.    За маршрута на автобусна линия № 604 се закриват спирки с кодове:\r\n1035 „УМБАЛ АЛЕКСАНДРОВСКА“;\r\n0418 „ВМА“;\r\n2343 „ЦЕНТЪР ПО ХИГИЕНА“;\r\n0268 „БУЛ. АКАД. ИВ. ГЕШОВ“;   1736 „ПГ ТЕКСТИЛ И МОДЕН ДИЗАЙН“.\r\n- променя се маршрутът на автобусна линия № N4, както следва (в посока ж.к. „Гоце Делчев): по маршрута си до кръстовище бул. „Прага“/ бул. „Пенчо Славейков“/ул. „Св. Георги Софийски“, направо по ул. „Св. Георги Софийски“, наляво по бул. „Акад. Ив. Ев. Гешов, надясно по бул. „България“ и по маршрута си, двупосочно.\r\nЗа маршрута на автобусна линия № N4 се закриват спирки с кодове:\r\n0443 и 0444 „УМБАЛ СВ. ЕКАТЕРИНА“;\r\n0301 и 0302 „БУЛ. ВИТОША“;\r\n0010 и 0011 „14-ТИ ДКЦ“;\r\n6227 „Ж.К. ИВАН ВАЗОВ“;   2379 „ЮЖЕН ПАРК“;\r\n0623 и 0626 „Ж.К. ИВАН ВАЗОВ“;\r\n0270 „БУЛ. АКАД. ИВ. ГЕШОВ“.\r\nВодачите от автобусни линии №№ 260, 604 и N4 ще спират на всички съществуващи автобусни спирки в променения участък на маршрута.", "date": "2018.10.06", "title": "До 14 октомври се въвежда временна организация на движението от ул. „Цар Асен“ до бул. „Ген. Тотлебен“"}
{"url": "https://www.actualno.com/society/jitelite-na-5-plovdivski-sela-na-protest-sreshtu-razshirjavane-na-kamennata-kariera-v-rajona-news_698320.html", "text": "  Жителите на Белащица и близките села отново излизат на протест срещу добива на инертни материали в района. Протестът ще започне от центъра на село Белащица, ще премине по централния път през селата Белащица и Браниполе, откъдеето ще стигне до кръговото кръстовище на улица „Кукленско шосе“ и Околовръстен път 86. Началото на шествието е обявено за 12.00 часа, а краят му – за 14.30 часа.     Хората се оплакват от непрекъснат шум, прах и разбити пътища от камионите, извозващи инертните материали. Протестиращите са против разширяване на площадката за добив на строителни материали на част от т. нар. „Калоянови възвишение“ от находище „Белащица“. Те се противопоставят и на продължаване на досегашните концесии в находище „Калоян“, които според тях имат катастрофални последствия за околната среда и върху качеството на живот и здраве на сегашните и бъдещи поколения. Жителите на селата не са съгласни и с това да се извършват проучвания на неметални полезни изкопаеми – индустриални минерали в площта „Сантала“.   От началото на годината това е 4-ти протест на жителите на Белащица, Гълъбово, Браниполе, Марково и Брестник срещу замърсяването на въздуха от близките мраморни кариери, припомня \"Фокус\".", "date": "2018.10.06", "title": "Жителите на 5 пловдивски села на протест срещу разширяване на каменната кариера в района"}
{"url": "https://www.actualno.com/chronicles/v-prespa-umira-bylgarskijat-car-samuil-news_698006.html", "text": "  Самуил (на старобългарски: Самоилъ) е български цар, управлявал България от 997 г. до 6 октомври 1014 г. Той е първият владетел от династията на Комитопулите.     От около 971 г. Самуил управлява България съвместно с тримата си братя, а след смъртта им става действителен владетел на българите, макар че формално царската титла принадлежи първо на пленения от ромеите Борис II, а впоследствие на Роман. През 997 г. цар Роман умира и Самуил става едноличен владетел в едно от най-трудните времена в българската история.\r\nВ продължение на десетилетия той успява да удържи атаките на византийския император Василий II и дори му нанася сериозни поражения. Непрестанните борби за надмощие с Византия продължават през цялото му царуване.\r\nЦар Самуил умира на 6 октомври 1014 г., вероятно от сърдечен удар, който получава при вида на войниците си, ослепени след битката при Беласица.     След преждевременната смърт на царя, България не успява да издържи дълго на военния натиск на византийците. Четири години по-късно идва и краят на Първото българско царство.\r\nЗа съвременната медиевистика няма спор, че Самуил е бил цар на България.\r\nЕдин от аргументите за българския произход на Самуил, е че при пресичането му на българската граница, след смъртта на цар Борис II за цар е признат Роман, братът на царя. През цялото това време (около 6 години) Самуил е главен пълководец на българската армия и чак след смъртта на законния владетел се обявява за български цар.    Във всички документи и различните артефакти от епохата няма нито един, който да гласи, че Самуил е друго освен български владетел. Като македонец обаче е определен Василий II, който произхожда от византийската тема Македония, разположена в днешната област Тракия. Василий II (от династията на Македонците) е наречен „Българоубиец“ от византийците, което още един път ни подсказва, че войната е водена между българи и византийци.   Допълнително доказателство, е че българският патриарх Дамян бяга в Охрид от окупирания Преслав, като по това време Охрид става седалище на българската патриаршия, което отново подсказва, че столицата Охрид е била българска, а не „македонска“. Устройството на администрацията на държавата също е била според дотогавашните български традиции. Самата днешна област Македония след 1018 г. е обявена от Василий II за отделна административна единица или тема под името България.\r\nВ историческата памет на Средновековието династията и държавата на цар Самуил се възприемат като български. Като български владетели са определени принадлежащите към династията на комитопулите и в Дуклянската летопис. Арабският автор Яхия Антиохийски също описва Самуил като български цар. Дори арменският историк Асохиг (Степан от Тарон), който застъпва версията за арменски произход на комитопулите, описва държавата на Самуил като българска. Битолската плоча е намерена през декември 1956 година при събарянето на Чауш джамия в гр. Битоля, която вероятно е градена с камъни от Битолската крепост. В надписът върху нея Иван Владислав посочва, че е племенник на Самуил и съобщава за обновяването на крепостта, която според текста е изградена за спасяване живота на българите. Самият владетел упоменава, че е цар на българите и българин по род. Първородният му син Пресиян II, който е и последният владетел (1018) на държавата, носи името на кан Пресиан, първият български владетел, присъединил района на Македония към България.   ", "date": "2018.10.06", "title": "В Преспа умира българският цар Самуил"}
{"url": "https://www.actualno.com/society/atrakcionen-vlak-po-povod-130-godini-ot-syzdavaneto-na-bdj-shte-pytuva-mejdu-sofija-i-pleven-news_698324.html", "text": "  „БДЖ-Пътнически превози” ЕООД организира атракционнo пътуванe по маршрут София - Мездра - Плевен - Мездра - София за любителите на железопътния транспорт и ретро подвижния състав. Това съобщиха от пресцентъра на БДЖ. Пътуването е част от инициативите на националния железопътен превозвач по повод отбелязването на 130 години от създаването на Български държавни железници – „130 години пътуваме заедно”.     Атракционният влак ще бъде теглен от парен локомотив №05.01, а в състава му ще бъдат включени личният вагон-салон на царица Йоанна от „Корона експрес” и вагон-ресторантът от „Витоша експрес”. Вагонът на царица Йоанна е наскоро ремонтиран и се завръща на релси след повече от десет годишно прекъсване.\r\nРетро влакът ще бъде съставен от пет вагона за настаняване на пътниците. Всички пътуващи ще имат възможност да разгледат специално прикачените вагони, като служители на БДЖ ще им разкажат интересни факти по време на обиколката за всеки един от тях.\r\nЦените на билетите са 18.00 лв. от София до Мездра или от Мездра до Плевен, от Плевен до Мездра или от Мездра до София, 27.00 лв. от София до Плевен или от Плевен до София и 45.00 лв. за билети отиване и връщане по маршрута София-Плевен-София. Билетите са с включени запазени места. Закупилите билети могат да започнат своето пътуване от всяка една гара по маршрута на влака, на които ще спира.     За деца до 7-годишна възраст служителите на билетните каси ще издават безплатни билети с нулева стойност срещу представяне на документ, удостоверяващ възрастта им. Безплатните билети за децата са без право на ползване на отделно седящо място.\r\nБилети могат да бъдат закупени от билетните каси и бюрата във всички гари в страната.\r\nПодробно разписание на влаковете от атракционните пътувания е качено .       Парният локомотив № 05.01 е произведен през 1941 г. в Германия от локомотивната фабрика Frid. KRUPP AG – Essen, с фабричен №2459/1941. Представител на най-бързите парни локомотиви в България, от малобройната серия 05 (само 5 единици). Освен че са най-скоростните парни локомотиви, те държат първенството в БДЖ и по други два показателя: най-голям диаметър на двигателните (сцепните) колооси по кръга на търкаляне 1850 мм, което е във връзка с конструктивната им скорост и най-голяма дължина на цилиндричния котел – разстояние между тръбните решетки 6100 мм. Парният локомотив № 05.01 е използван в БДЖ за обслужване на бързи и пътнически влакове до 1970 г. От 1979 г. е запазен като единствен оцелял локомотив от серия 05. В началото на 2010 г. е започнало неговото възстановяване за движение със собствена сила (под пара).\r\nВагон-салонът № 051-9 от композицията „Корона експрес” е произведен през 1938 г. в „Linke Hoffman Werke-Breslau”, Германия и е личен вагон за пътуванията на царица Йоанна. Този вагон разполага със служебна кабина с 1 легло, 4 кабини с по 2 легла, 2 кабини с две спални с по едно легло и общ санитарен възел, салон с 11 места (за срещи, съвещания, хранене) и склад. Вагонът е със запазено автентично луксозно обзавеждане от годините преди Втората световна война, като специалните ламперии и дамаски също са автентични.\r\nВагон-ресторант № 075 е произведен през 1975 г. в заводите на „Бауцен” и „Гьорлиц”, Германия. Използван е за пътувания на бившия държавен глава Тодор Живков. Вагон-ресторантът представлява салон с 36 места - 6 маси 60Х60 см и 6 маси 60Х120 см. Салонът може да се разделя на два салона по 18 места (всеки с по 3 големи и 3 малки маси). Вагонът разполага с усилвател за магнетофон и радио, два телевизора и място за киномашина и екран. Има и офис, едно служебно купе с 2 легла едно над друго.", "date": "2018.10.06", "title": "Атракционен влак по повод 130 години от създаването на БДЖ ще пътува между София и Плевен"}
{"url": "https://www.actualno.com/balkani/posolstvoto-na-sasht-v-prishtina-podkrepi-syzdavaneto-na-kosovska-armija-news_698323.html", "text": "  Вашингтон заяви, че поддържа решението на властите в Прищина за преобразуване на местните сили за сигурност в професионална армия с ограничен мандат по стандартите на НАТО, съобщиха от посолството на САЩ в Косово, предава руският портал „Военное обозрение“, цитиран от \"Фокус\".     От дипломатическото представителство съобщиха, че Вашингтон „поддържа трансформацията на Силите за сигурност на Косово (ССК) в професионални, многонационални и оперативно съвместими с НАТО въоръжени сили с ограничен мандат за териториална самоотбрана“. Освен това от посолството подчертаха, че „нито една страна не може да наложи вето на тази трансформация“.   Изданието припомня, че по-рано косовският парламент прие решение за трансформация на ССК в армия. Съответстващите законопроекти са одобрени от парламентарната комисия по вътрешни работи и отбрана на Косово и са изпратени на депутатите за гласуване. Президентът на страната Хашим Тачи заедно със своите поддръжници подкрепи законопроекта, а премиерът Рамуш Харадинай заяви, че „Америка благослови“ създаването на косовска армия по стандартите на НАТО.", "date": "2018.10.06", "title": "Посолството на САЩ в Прищина подкрепи създаването на косовска армия"}
{"url": "https://www.actualno.com/society/neno-dimov-idejata-na-novata-programa-za-chistija-vyzduh-e-da-napravim-taka-che-na-pazara-da-ne-bydat-dopuskani-niskokachestveni-vyglishta-i-briketi-news_698337.html", "text": "  Идеята на новата програма за чистия въздух е да направим така, че на пазара да не бъдат допускани нискокачествени въглища. Това каза министърът на околната среда и водите Нено Димов в интервю с „Денят започва с Георги Любенов“ по БНТ, цитирано от \"Фокус\".     „В Националната програма за чистия въздух основният проблем е точно битовото отопление. Това, което е дадено в доклада на Световната банка, е, че то замърсява около 9 пъти повече отколкото автомобилния транспорт. Естествено това е средно за страната, има големи градове, при които основното замърсяване е от автомобилите. Но 9 пъти разлика е съществена, като тук говорим за твърдо гориво – и за дърва, и за въглища, и за брикети. Така че това е основният елемент, към който са насочени мерките в този национален план, който предстои да стане и правителствен документ“, обясни Димов.   Той посочи, че програмата предвижда 6-годишен план за подобряване качеството на въздуха. „Основните изследвания са за подмяната на уредите, които съществуват в момента, с алтернативен начин на отопление. Този документ е насочен най-вече към местната власт, за да може да тя сама прецени как да инвестира ограничения ресурс, който има, за да постигне максимален ефект“, коментира министърът.\r\nДимов обясни, че предстои през следващото тримесечие да бъде отворен ресурс от оперативната програма за въздух, на който бенефициент ще бъдат общините. „Това са около 115 млн. лв., които са крайно недостатъчни. Но при срещата ни с ЕК, чиито представители пристигат в София за окончателни срещи след две седмици, ще искаме да бъдат включени определен брой общини, които отговарят на дадени условия, така че на тази база да можем да договорим по-сериозен ресурс през следващия програмен период, който да бъде достатъчен за всички общини“, коментира той.  По думите му идеята на новата програма е на пазара изобщо да не бъдат допускани въглища и брикети, които не отговарят на условията. „Ще се изисква от производителите и вносителите да представят сертификати. До хората не трябва да се допуска възможност да си купят нискокачествени въглища“, каза още Димов и посочи, че това няма да доведе до голяма промяна в цените.   „Ако говорим за битовото отопление, вероятно част от програмата ще помогне на домакинствата да си купят нови уреди. Давайки на общините този ресурс, те ще решат как да помогнат на домакинствата да си подменят уредите. Идеята е промяната да стане първо чрез стимул, после чрез оттегляне от пазара. Трябва да развием така икономиката, че да бъдем по-богати. Развитата икономика и държава, която има определено ниво на стандарт, е тази която развива устойчива околна среда. Когато можете да си позволите алтернативен начин на отопление, най-малкото ще се замислите. Така че връзката между качеството на живот, богатството на една държава и опазването на околната среда е много близка“, обясни министърът на околната среда и водите.", "date": "2018.10.06", "title": "Нено Димов: Идеята на новата програма за чистия въздух е да направим така, че на пазара да не бъдат допускани нискокачествени въглища и брикети"}
{"url": "https://www.actualno.com/politics/vytreshnijat-ministyr-administracijata-na-mvr-e-vsyshtnost-minimalna-news_698351.html", "text": "  Администрацията на МВР е сведена до минимума, който е необходим за нейното функциониране. Това каза министърът на вътрешните работи Младен Маринов в интервю за предаването „Седмицата“ по Дарик радио.     „Обществото трябва да има уважение към полицая и да изпълнява неговите нареждания, когато те са дадени по законов ред, за да срещне и обратното отношение. Да, има колеги, които не спазват етиката, и ние взимаме мерки, когато установим нарушенията, но процесът е двустранен. Аз като бивш полицай и вече министър ще работя точно върху това – за да убедим обществото, че трябва да имаме по-високи заплати, ние трябва да му покажем, че работим за неговата сигурност. А това минава към отношението и към жертвите на престъпленията, и към гражданите, отиващи за чисто административни услуги“, обясни Маринов.   Той посочи, че за да се смени целият автопарк на полицаите, се изискват много пари. „Използваме механизми, които са по програми на ЕС – например за високо проходими автомобили за държавите, които са външна граница на ЕС. Но си остава проблемът за дирекциите във вътрешната част на нещата и работим по въпроса да се завърши обществената поръчка“, коментира вътрешният министър.\r\nЗапитан дали има полицейско присъствие във всяко населено място, той отговори, че МВР се стреми към това. „Но няма как да има постоянно присъствие на полицай във всяко село например. МВР през годините е намалено с около 30% като личен състав. В момента разполагаме с определен ресурс, който тепърва се укрепва. Вече имаме около 1700 назначени, от които през това време около 600 напуснали. Т.е. имаме около 1100 полицаи, които работят на терен. Те са разпределени към областни дирекции, където има свободни места, за да се засили присъствието в малките населени места. И голяма част от тях са назначение в Дирекция „Жандармерия“, която е с мобилна централна функция“, обясни Маринов. Той обясни, че областните директори решават къде да има 24-часово полицейско покритие в зависимост от оперативната обстановка.  Попитан дали са нужни съкращения в МВР, за да се икономисат средства, Маринов коментира, че системата работи в несигурност за служителите. „Смятам, че в момента администрацията на МВР е сведена до минимума, който е необходим за функционирането ѝ. Трябват пари за компютри и софтуери, за да се замени работата на човек. Ако има още съкращения, това означава да започне да куца обслужването на гражданите. Аз смятам, че част от административните услуги не трябва да се изпълняват от МВР, за да се освободи ресурс за изпълнение на чисто полицейска дейност. Така че нека да укрепим системата и да дадем възможност за по-дълъг хоризонт за развитие на полицаите и да търсим финансиране за техните основни нужди, за да бъдат те полезни за обществото“, каза вътрешният министър.   ", "date": "2018.10.06", "title": "Вътрешният министър: Администрацията на МВР е всъщност минимална"}
{"url": "https://www.actualno.com/society/ekspert-bylgarite-na-ostrova-koito-rabotjat-niskokvaliciran-trud-shte-imat-seriozni-problemi-news_698331.html", "text": "  Миграционната политика на Великобритания ще създаде големи проблеми на българите, които са нискоквалифицирани работници там, прогнозира пред \"Хоризонт\" журналистът Николай Карадобрев, който ръководи \"Радио БГ\" в Лондон.     По думите му българските работници ще трябва да докажат, че имат постоянна заетост, а в много случаи това не е така:   „Първо страшно много българи ще бъдат затруднени да идват във Великобритания и да работят.\r\nМного по-трудно ще стане намирането на работа.  Миналия месец Великобритания разреши наемането на нискоквалифицирани работници извън ЕС.   До този момент от страните, които са извън ЕС, нямаха право да идват нискоквалифицирани работници и да си търсят работа“, заяви Карадобрев пред БНР.\r\nСпоред статистиката българите и румънците на Острова са около 413 хил. души през 2016 г., като 79%, или 326 270 от тях, са румънски граждани, а 21%, или 86 730 души, са с български паспорт.    Те работят основно в земеделието, транспортния сектор, хотелиерството и ресторантьорството и заработват средно по 8,5 паунда на час.", "date": "2018.10.06", "title": "Експерт: Българите на Острова, които работят нискоквалициран труд, ще имат сериозни проблеми"}
{"url": "https://www.actualno.com/europe/zaev-izborite-sa-neizbejni-ako-prodyljavat-da-ni-prechat-za-es-news_698339.html", "text": "  Ако опозицията се опита да възпрепятства бъдещето на Македония в ЕС и НАТО поради лични интереси, управляващата коалицията ще трябва да отиде на предсрочни парламентарни избори, заяви македонският премиер Зоран Заев в интервю пред BHTV1, предава скопското електронно издание „Фактор“, цитирано от \"Фокус\".     „Ще направим всичко, за да осигурим необходимото мнозинство в парламента за конституционните промени. Все пак, ако опозицията се опита да възпрепятства бъдещето на Македония само поради лични интереси, изборите са неизбежни“, констатира министър-председателят.   Заев заяви, че е убеден, че опозицията подкрепя влизането на страната в ЕС, но поради лични сметки прави, „каквото си иска“.\r\n„Дори и лидерът на опозицията, който бойкотира референдума, ако го питате ще каже „да“ за ЕС и НАТО и вярвам, че това е истина. Но той иска неговата партия да се върне на власт и с тези си аспирации заплашва бъдещето на страната ни. Бъдещето на Македония е под въпрос и всички носят голяма отговорност за това, което е над мен, над лидера на опозицията и политическите партии“, обясни премиерът.  Попитан дали въпросът е бил причината за слабата явка на референдума, Заев заяви: „Всички сме за ЕС и НАТО и сме наясно, че няма да има нито ЕС, нито НАТО, без договор с Гърция“.", "date": "2018.10.06", "title": "Заев: Изборите са неизбежни, ако продължават да ни пречат за ЕС"}
{"url": "https://www.actualno.com/scene/otide-si-velikata-monserat-kabaje-news_698349.html", "text": "  Испанската оперна звезда Монсерат Кабайе почина на 85-годишна възраст, съобщиха световните медии.     Известното сопрано е издъхналa тази сутрин в болницата \"Сант Пау\" в каталунската столица, където бе хоспитализирана през септември заради продължаващи от години здравословни проблеми. Тя получи сърдечен удар през 2012 г. и оттогава имаше проблеми с възстановяването.\r\nПрез октомври 2016 г. Монсерат Кабайе направи последния си концерт пред българската публика.\r\nКабайе проправя пътя си към славата през 1965 г. с ролята X на Лукреция Борджия в операта на Доницети в известния \"Карнеги хол\" в Ню Йорк, след като излиза на сцената като заместничка на болна своя колежка. По време на 50-годишната си кариера тя е гастролирала в операта \"Метрополитън\", в държавната опера на Виена и е пяла до известни тенори като Лучано Павароти и Пласидо Доминго.  Популярната песен \"Барселона\", която Кабайе изпълнява заедно с фронтмена на \"Куин\" първоначално е записана през 1987 г. През 1992-ра след трагичната кончина на Фреди Меркюри, песента се превръща в неофициален химн на Лятната олимпиада в каталунската столица.   През последните години певицата имаше проблеми със закона през 2015 г., след като бе обвинена в данъчни измами. Заради влошеното си здраве съдът позволи на оперната звезда да не присъства лично на делото в Барселона. Вместо това тя даде показания чрез видео конферентна връзка. Кабайе сключи споразумение с прокуратурата и бе осъдена да плати глоба от 254 000 евро и получи 6-месечна условна присъда, след като бе призната за виновна в пране на пари чрез офшорна компания в Андора през 2014 г.\r\nПогребението на оперната дива ще се състои в понеделник в Барселона.    Припомнете си върховното й изпълнение с Фреди Меркюри.    ", "date": "2018.10.06", "title": "Отиде си великата Монсерат Кабайе"}
{"url": "https://www.actualno.com/celebrate/pochitame-sv-apostol-toma-news_697527.html", "text": "  Св. апостол Тома - от Дванадесетте апостоли, родом от Галатия, не бил с другите апостоли, когато възкръсналият Господ се явил. Поискал и той да се увери лично във възкресението и това станало на осмия ден (Иоан. 20:27-28).     Проповядвал в Парта, Мидия и Индия. В един град обърнал във вярата царица Мигдония и сестра й Терциада.   Хвърлен в тъмница, в огнена пещ - на нажежена желязна скара, останал невредим. Поведен да бъде умъртвен вън от града, след него следвали новоповярвалите Азан и Сафот, висши сановници. Апостолът ги благословил: Сафот поставил за свещеник, Азан - за дякон.\r\nПрободен с копие - починал. Мощите му били пренесени в Месопотамия, на гроба му ставали чудеса.   † Траянополский епископ Иларион, Пространен православен месецослов, изд. Тавор.    ", "date": "2018.10.06", "title": "Почитаме Св. апостол Тома"}
{"url": "https://www.actualno.com/europe/zemetresenie-razlulja-sicilija-news_698326.html", "text": "  Земетресение с магнитуд 4,8 по Рихтер бе регистрирано рано тази сутрин в провинция Катания на италианския остров Сицилия, съобщиха световните агенции.     Епицентърът на труса е бил на територията на община Санта Мария ди Ликодия и на дълбочина 9 км. Според агенцията няколко души са били откарани в болница с леки контузии, а също в състояние на шок. В резултат на земетресението са се откъртили корнизите на няколко сгради. Местните власти в общината са отцепили отделни райони.   Има известни щети и в две съседни общини - Бианкавила и Адрано. Трусовете са били усетени и на цялата територия на провинция Катания, а също в провинциите Ена и Месина и в град Сиракуза.", "date": "2018.10.06", "title": "Земетресение разлюля Сицилия "}
{"url": "https://www.actualno.com/society/uslovijata-za-planina-sa-otlichni-prez-uikenda-news_698338.html", "text": "  Условията в планините са отлични за туризъм. Това съобщиха за „Фокус“ от Планинската спасителна служба (ПСС) към БЧК. Сутрешните температури навсякъде се положителни. На по най-високите части температурите са между 3 и 4 градуса, в по-ниските - около 5-7 градуса. Работят кабинковият и Драгалевският лифт на Витоша, останалите съоръжения са в профилактика. Планинските спасители съветват туристите да съобразят разходките си в планината със светлата част на деня.     През изминалото денонощие не са регистрирани инциденти с туристи.   ", "date": "2018.10.06", "title": "Условията за планина са отлични през уикенда"}
{"url": "https://www.actualno.com/society/prognoza-za-vremeto-6-oktomvri-sybota-news_698308.html", "text": "  В сутрешните часове на места в котловините и около водните басейни видимостта временно ще бъде намалена. През деня ще бъде предимно слънчево. Ще духа умерен вятър от източната четвърт. Максималните температури ще са предимно между 20° и 25°. Такава е прогнозата за времето на Националния институт по метеорология и хидрология (НИМХ) при БАН, съобщи за Агенция „Фокус“ дежурният синоптик Мартин Славчев.     Над Черноморието ще бъде предимно слънчево, но в сутрешните часове видимостта временно ще бъде намалена. Ще духа умерен вятър от източната четвърт. Максималните температури ще са 19° - 21°. Вълнението на морето ще бъде 2-3 бала. Температурата на морската вода е 20 - 21°.   Над планините ще бъде предимно слънчево. Ще духа умерен, по най-високите върхове – до силен югоизточен вятър. Максималната температура на височина 1200 метра ще е около 17°, на 2000 метра – около 10°.\r\nИ в неделя и понеделник ще бъде предимно слънчево, с по-значителна ниска облачност над Източна България. Ще духа слаб вятър от изток-югоизток. Сутрешните температури ще са между 6° и 11°, дневните - предимно между 19° и 24°. Във вторник вятърът в Източна България ще стане слаб до умерен от изток-североизток. Ще преобладава слънчево време, но ще има и временни увеличения на облачността. На отделни места са възможни и краткотрайни превалявания, незначителни като количество. Повишава се вероятността за сутрешна мъгла и ниска облачност в низините. Дневните температури ще се понижат с градус-два.  ", "date": "2018.10.06", "title": "Прогноза за времето - 6 октомври (събота)"}
