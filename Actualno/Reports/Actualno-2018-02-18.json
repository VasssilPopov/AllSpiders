{"url": "https://www.actualno.com/politics/novinite-naj-vajnoto-za-denja-18-fevruari-news_660481.html", "text": "      145-тата годишнина от обесването на Васил Левски бе почетена от Асенoвград с поход-поклонение до манастира „Света Петка Мулдавска”.  Действащата в Турция програма за електронно правителство преди дни позволи нова опция, с която имигрантите могат да разследват родословното си дърво.   Роджър Федерер подпечата позицията си на №1 в света с титла от Ротердам. Швейцарският феномен стигна до категорична победа с 2:0 (6:2, 6:2) срещу родния представител Григор Димитров.   Стотици местни и гости на Асеновград се включиха в тазгодишния карнавал, с който бе отбелязан Сирни заговезни. Отличното представяне на българските гимнастички на Гран при в Москва продължи, след като Боряна Калейн спечели златен медал във финала на топка. По-рано днес злато спечели и националният ни ансамбъл във финала на пет обръча. Самолетът е пътувал от Техеран до малкия град Ясуд в провинция Исфахан,Не се уточнява броят на жертвите, нито причините за инцидента.\r\nКакво са ни приготвили звездите за новата седмица може да научите в хороскопа   ", "date": "2018.02.18", "title": "Новините: Най-важното за деня, 18 февруари "}
{"url": "https://www.actualno.com/balkani/turci-tyrsjat-korenite-si-s-nadejdata-da-poluchat-evropejsko-grajdanstvo-news_660477.html", "text": "  Действащата в Турция програма за електронно правителство преди дни позволи нова опция, с която имигрантите могат да разследват родословното си дърво, а потомци на заселниците от Европа се надигат да получат двойно гражданство.  Вестник \"Тюркие“ съобщава, че милиони граждани са атакували през седмицата новата програма и успели да открият корените на предците си. Най-активни са потомците на изселниците от България, Македония, Гърция и Румъния, които вече предприемат законови стъпки да получат още едно гражданство, но в Европа. България, Босна и Херцеговина, Македония и Румъния безпроблемно дават двойно гражданство, за разлика от Гърция, която изисква доказателства за гръцката идентичност на майка, баща, дядо, баба или прабаба и тогава отваря пътя за предоставяне на документи. Желаещите да получат двойно гражданство трябва да кандидатстват пред министерствата на правосъдието, на външните или вътрешните работи, или в консулствата на съответните страни, както и чрез правните кантори, оторизирани да извършват тази дейност. Документите им трябва да бъдат преведени и нотариално заверени, пише още БГНЕС. Онези имигранти в Турция, които научат от новата програма, че предците им са пристигнали от България, трябва да подадат заявления до Главна дирекция „Гражданска регистрация и административно обслужване“ /ГД ГРАО/, която е подчинена на правосъдното министерство, информира турският вестник. Потомците на румънци и босненци следва да се обърнат към консулските служби и да представят документи, доказващи произхода на праотците им. Пожелалите македонско гражданство могат да внесат необходимите документи в министерството на вътрешните работи в Скопие. Хората, получили отказ на исканията за новото гражданство, имат правото да осъдят съответната държава на ниво международни съдилища, както и в тези в Турция.\r\nВ.“Хюрриет“ уточнява, че след „орязването“ на териториите на Османската империя, започват големи процеси на миграция от Балканите, Кавказ, Крим, островите, арабските страни към Турция. Най-интензивните миграционни потоци са регистрирани след 1878, 1912 и 1923 години. Поради това изследващите родословието си хора трябва да търсят документи в архивите на главната дирекция за гражданството, в които е отбелязано откъде са пристигнали съответните бежанци. Последното преселение на български турци по двустранна спогодба между Анкара и София е от 1978 г., последвано от бежанската вълна през лятото на 1989 г. след т.нар.“възродителен процес“.     ", "date": "2018.02.18", "title": "Турци търсят корените си с надеждата да получат европейско гражданство"}
{"url": "https://www.actualno.com/curious/dneven-horoskop-za-19-fevruari-news_660476.html", "text": "     Този понеделник ще трябва да излезете от зоната си на комфорт. енят предполага признания и действия, насочени в полза на другите. Не се скъпете на похвали и споделени моменти. Това е основното, заради което живеем.  Този понеделник със сигурност ще може да разчитате на сериозна подкрепа от близките . Помощта идва точно, когато имате нужда от нея. Не забравяйте да се отблагодарите.   Този поделник е добър момент за ново начало. Щадете усилията си, но не се отпускайте прекалено, за да не загубите нишката. Не отказвайте покана за парти. Денят предполага да имате изключително ясни цели. Сега е много важно да си дадете сметка какво точно искате. От  там нататък всичко ще бъде по-лесно. Не се колебайте да сте честни със себе си.   Този понеделник ще е ден за реванш. Добре е да си припомните това, което сте искали да направите през последните години и не сте успели. Започнете със списък, а после – всичко по реда си. Това е ден, в който да сте по-благосклонни към самите себе си. Не може винаги да сте в перфектна форма. Оставете на други да се състезават за първенството.  Това е ден, в който трябва да сте изключително мили с вашите близки. Имате някои разногласия с членовете на семейството ви, но те много скоро ще бъдат разрешени. Задачата ви в този ден е да бъдете умерени и сдържани. Не правете решителни стъпки. Ще имате и други поводи, в които да споделите мнението си.  Днес бъдете по-доверчиви. Подозрителността ви може да обиди някого. Самите вие не бихте искали да ви проверяват за всяка дума или действие. Този понеделник не се двоумете да приемете предложение за командировка или пътуване. Пътят ще ви подскаже решението на казус, свързан с личния ви живот.  Този понеделник започнете деня с въвеждането на ред във финансите ви. Изкушенията ще са навсякъде около вас, но вие трябва да устоите. Парите ще ви потрябват за друго. Денят ще бъде изключително активен. Бъдете абсолютни оптимисти и се облечете и обуйте с удобни дрехи и обувки. Чака ви много тичане по задачи.  ", "date": "2018.02.18", "title": "Дневен хороскоп за 19 февруари"}
{"url": "https://www.actualno.com/crime/arestuvaha-bylgari-za-kontrabanda-na-turskata-granica-news_660467.html", "text": "  Двама български граждани са задържани на турската граница на пункта Капъкуле при опит да пренесат у нас алкохол и цигари, купени от безмитния магазин, предаде БГНЕС.  Мъжете с инициали И.А.З. и С.Д.И. пристигнали на Капъкуле от България и след малко забавяне тръгнали пеш в обратната посока, съобщиха от полицейската дирекция в Одрин. Екипите на граничните власти и жандармерията обаче забелязали, че двамата са особено широки в торса и предприели претърсване. Проверката се натъкнала на дързък опит за контрабанда на безмитни стоки – 16 бутилки алкохол и цигари били прикрепени с дебело тиксо по телата им с надеждата така укритите покупки да не привлекат вниманието, и да ги внесат в България. От полицията не уточняват количеството на цигарите. Контрабандистите са задържани в дирекцията на жандармерията в Одрин за разследване.   ", "date": "2018.02.18", "title": "Арестуваха българи за контрабанда на турската граница"}
{"url": "https://www.actualno.com/curious/sedmichen-horoskop-za-19-25-fevruari-news_660468.html", "text": "     През тази седмица е добре да излезете от омагьосаният кръг, в който сте се поставили. Разширете контактите си, излизайте повече, посещавайте мероприятия, които до момента не са били в полезрението ви. Особено необходима ще е промяната в семейните отношения, където са се натрупали не малко въпроси за решаване. Най-добре направете това още в първите 2-3 дни от седмицата и не чакайте почивните дни. Здравето ви изисква повече дисциплина и грижи от ваша страна.  През тази седмица бъдещите проекти ще ви се струват много примамливи, но истината е, че не сте готови за тях или поне не и за реални действия. Водете се предимно от разума ви, който ще ви подсказва, че сега е време за внимателен анализ на ситуацията около вас. Пазете се от влизането в нечестна игра. Рискувате да загубите приятели, които с нищо не са заслужили пренебрежителното ви отношение. Почивните дни са подходящо време за физическо натоварване, благодарение на което да повдигнете общия ви тонус.   Тази седмица се пригответе за сериозни изпитания. Може да ви се стори, че всеки се е сетил да ви търси и натоварва с проблемите и работата си. Хубавото е, че няма да ви бъде безинтересно и всичко ще бъде истинско забавление за вас. Дори самите вие може да вдигате летвата на възможностите си. Не прекалявайте с натоварването  и си осигурявайте достатъчно часове сън и почивка особено от сряда нататък. Ако не искате да бъдете търсени през почивните дни ще се наложи да изключите телефона си. Тази седмица ще въздаде необходимото правосъдие. Много неща ще застанат на мястото си, макар първоначално да не изглежда така. Ще имате динамични дни, особено в началото на седмицата, когато ще се наложи да носите две дини под една мишница. Усилията ви обаче ще бъдат възнаградени и много скоро ще се наслаждавате на плодовете на труда ви.  В личен план ще се чувствате обичани и обгрижвани.   Пословичната ви работоспособност ще ви издигне на нови по-високи върхове в кариерата ви. Изненадващо повишение може да ви накара да се чувствате истински щастливци, но това трябва да е и знак, че след сериозната работа ви предстои и сериозна почивка. Не си мислете, че може да минете без нея. Организмът ви е изтощен от прекомерното натоварване и си иска своето. Изберете красиво и тихо място, където да си починете истински и да се заредите с нова енергия и идеи. Тази седмица ще ви изненада приятно в личен план, коетоще се отрази положително и на служебното ви положение. Сега е моментът да договаряте условия в своя полза. Борете се за целите ви и не мислете дали го заслужавате или не. Естествено, че го заслужавате! В семейството не предприемайте промени или иницативи. Нека останат така, както са. Може би е време да помислите за лятната ви почивка.  Красотата идва от нас самите, така че се обърнете към себе си ако имате нужда от промяна. Така и около вас събитията ще започнат да се променят в желаната насока. Много е важно да не се обвинявате за нищо. Бъдете сигурни, че сте на прав път, особено ако се чувствате добре. В средата на седмицата може да получите писмо. В четвъртък и петък обърнете внимание на финансовото ви състояние, за да не ви изненадат непредвидени разходи. Бъдете по-пестеливи и разумни в харчовете си. Седмицата ще започне с добро настроение и усещане за освобождаване от ваши тревоги. Много е важно да си налагате да мислите положително. Така ситуацията около вас ще се проясни и ще може да се чувствате добре в кожата си. Активността ви ще е най-доброто ви лекарство. Освен това не се затваряйте у дома  и се опитайте да прекарвате  повече време навън. Точно сега срещите с приятели ще са особено полезни за вас.  Някои от убежденията ви може да претърпят промяна. Това не е срамно, а нормален етап от развитието ви. Не се страхувайте да бъдете различни. Повечето представители на знака ще имат интересно събитие в средата на седмицата. Рискувайте да се запознаете със сфера на изкуството, която до момента е била неразбираема за вас. В личен план за самостоятелните представители на знака може да се завъртят поредица от събития, които да  ги разделят самотата им. Все пак не бъдете прекалено раздаващи се. Дайте си време да опознаете партньора си. Тази седмица е подходящо време за това да въведете ред във финансите си.  Замислили сте пътуване, но в последния момент може да изникне обстоятелство, което да изисква повече вложения. Търсенето на заем може да ви вкара в прекалено големи заеми. Бъдете реалисти и ако е необходимо се откажете от пътуването, като го отложите за по-подходящ период. В работата, в средата на седмицата, може да настъпят някои изненади. Не се противете на промените. Те ще донесат само позитиви за вас.  Тази седмица ще ви се наложи да промените ритъма си на работа и да наваксате останалата част от групата. Не си мислете, че няма да се справите. Не забравяйте да ползвате всички козове, с които разполагате, включително очарователната ви усмивка и способността ви да създавате приятелства. В средата на седмицата може да помислите за курс, на който да се запишете, за да повишите квалификацията си. Не правете компромиси с храненето си, за да може тонусът ви да е на ниво. В семейството са възможни разногласия в четвъртък. Помислете добре как изглеждат постъпките ви отстрани и бъдете честни със себе си и близките ви. Тази седмица ще ви е нужна двойна доза енергия, вяра и може би още един чифт ръце. Единствено спокойствието ще ви помогне да не попаднете под лавината от задачи. В понеделник станете по-рано, за да намерите време за закуска и гимнастика. Положителното мислене и дори няколко сеанса медитация също ще са ви от полза. В сряда задължително намерете повече време за разходка навън или занимание, което поне малко да ви откъсне от тежестта на отговорностите. В четвъртък ви очаква приятна новина, която ще ви даде криле. Не се колебайте през почивните дни да зарежете всички мисли за работа някъде далеч от града.  ", "date": "2018.02.18", "title": "Седмичен хороскоп за 19-25 февруари"}
{"url": "https://www.actualno.com/starazagora/tejka-svatba-duhov-orkestyr-kukeri-i-plashilki-na-karnavala-v-pavel-banja-news_660470.html", "text": "  Сватбарски скеч, пресъздаващ герои и моменти от филма \"Черна котка, бял котарак\" на Емир Кустурица, Етрополският духов оркестър, много кукери и плашилки бяха тазгодишните участници в маскарадния празник \"Карнавалът\", посветен на Сирни Заговезни, в курортния град Павел баня, предаде репортер на .  След като в три последователни дни (16, 17 и 18 февруари) маскирани като плашила хора и кукери (наричани още \"старци\") обикаляха по домовете на павелбанци и гониха злото, в днешния късен следобед на Сиропустна неделя празникът завърши на централния площад с карнавално шествие, народни хора, много музика и веселие. Маскарадни игри в деня за прошка имаше и в съседните села Габарево, Долно и Горно Сахране и Турия.    ", "date": "2018.02.18", "title": "Тежка сватба, духов оркестър, кукери и плашилки на карнавала в Павел баня"}
{"url": "https://www.actualno.com/politics/nfsb-organizira-shestvie-poklonenie-v-pamet-na-apostola-news_660478.html", "text": "  Вицепремиерът Валери Симеонов и активисти на Националния фронт за  спасение на България се включиха в организираното от патриотичната формация шествие-поклонение пред личността и саможертвата на Апостола на свободата Васил Левски по повод 145-та годишнина от гибелта му.  Няколкостотин привърженици на НФСБ и присъединили се граждани  извървяха стъпките от бесилото до мястото, където е погребан Васил Левски. Там бе отслужена панихида и положени цветя. \"Патриотичната формация превърна това шествие в традиция, организирайки го за седма година. От 18 февруари, когато е истинската дата на гибелта на Апостола започва и неговото безсмъртие\", посочи вицепремиерът и лидер на НФСБ Валери Симеонов.   ", "date": "2018.02.18", "title": "НФСБ организира шествие –поклонение в памет на Апостола"}
{"url": "https://www.actualno.com/america/uchenici-ot-florida-organizirat-marsh-za-kontrol-nad-oryjijata-news_660480.html", "text": "  Оцелели от стрелбата в училището във Флорида ученици обявиха плановете си да извършат демонстрация във Вашингтон в опит да накарат политиците да се „засрамят“ и да реформират законите такива, че мощнте огнестрелни оръжия да станат по-трудно достъпни.  „Марш за нашите животи“ ще бъде проведен на 24 март, а подобни събития се планират и на други места в страната, казаха ученици пред Ей Би Си Нюз. Те искат да превърнат трагичния инцидент със стрелбата в повратна точка за зациклилите дебати в Америка за контрола над оръжията. 19-годишния Никълъс Крус се призна за виновен за убийството на 17 души със законно притежавана от него полуавтоматична пушка АР-15. Това е последната засега кървава драма, свързана с насилие с огнестрелно оръжие. Сред учениците, обявили идеята за марша, беше Ема Гонзалес, която привлече вниманието по целия свят с впечатляващата си реч, в която тя атакува президента Доналд Тръмп за многомилионната подкрепа , получена от оръжейното лоби, и призова стрелбата в гимназията „Марджъри Стоунмен Дъглас“ да бъде „последното масово убийство“. На 18 февруари, 18-годишната Гонзалес призова политиците да се присъединят към обсъждането на контрола над оръжията – призовавайки също Тръмп, както и сенаторът от Флорида Марко рубио и губернатора Рик Скот, които са от Републиканската партия. „Ние искаме да им дадем възможността да са от правилната страна по този въпрос“, каза тя, докато заедно с още четирима свои съученици призова учениците от цялата страна да помогнат за разпространяване на посланието.\r\nОтбелязвайки връзките между политиците и мощната Национална асоциация на притежателите на огнестрелно оръжие (NRA) ученикът Камерън Каски каза, че всеки политик, \"който взема пари от NRA, е отговорен за подобни събития\".   \"Не става въпрос за Републиканската партия,\" каза той.“ Не става въпрос за демократите“.\r\nОбвинявайки NRA, че \"насърчава и популяризира тази култура на оръжие\", Каски заяви, че учениците се стремят да \"създадат нови норми, според които да има отличителен белег за срам на всеки политик, който приема пари от NRA\".  ", "date": "2018.02.18", "title": "Ученици от Флорида организират марш за контрол над оръжията"}
{"url": "https://www.actualno.com/america/trymp-objavi-che-rezultatite-ot-izborite-ne-sa-promeneni-ot-rusnacite-news_660454.html", "text": "  Президентът на САЩ Доналд Тръмп влезе в спор със съветника си за национална сигурност Хърбърт МакМакстър, заявил, че разследването на специалния прокурор Робърт Мюлер демонстрира „неоспоримо“ доказателство за руска намеса на президентските избори през 2016 г., пише The Hill.  „Генерал Макмастър забрави да каже, че резултатите от 2016 г. не са повлияни и променени от руснаците и, че единственото връзка е тази между Русия и Хилари Клинтън и Демократическата партия. Спомнете си за нейните имейли“, заяви Тръмп от профила си в социалната мрежа Twitter. Коментарите на Тръмп са в отговор на Макмастър, който заяви по време на Конференцията за сигурността в Мюнхен, че „с разследването на ФБР днес доказателствата са неоспорими“, че Русия е извършвала намеса на изборите, допълва агенция \"Фокус\".   ", "date": "2018.02.18", "title": "Тръмп обяви, че резултатите от изборите не са променени от руснаците"}
{"url": "https://www.actualno.com/tennis/silite-na-grigor-dimitrov-stignaha-samo-za-4-gejma-sreshtu-federer-news_660438.html", "text": "   Федерер подпечата позицията си на №1 в света с титла от  Ротердам. Швейцарският феномен стигна до категорична победа с 2:0 (6:2,  6:2) срещу родния представител .  В мача имаше драма единствено в началните геймове на първия сет, но  Григор Димитров получи травма в глезена, която ограничи сериозно  придвижването му по корта. Оттам нататък с класата на Федерер нямаше  спор кой ще спечели двубоя. Шампионът от Australian Open играеше напълно безгрешно, докато  българинът имаше сериозни проблеми. Той записа едва 59% на вкаран първи  сервис, а на втори сервис спечели 45% от разиграванията. Гришо не  достигна до точка за пробив, а на свой ред Федерер реализира 4 от 8  възможности. По време на коментара на мача Пол Анакон сподели, че Гришо има  здравословен проблем с глезена, но засега няма много информация по  темата. Но е факт, че Федерер не даде абсолютно никакви възможности на  Димитров.Пордобности за битката   ", "date": "2018.02.18", "title": "Силите на Григор Димитров стигнаха само за 4 гейма срещу Федерер"}
{"url": "https://www.actualno.com/moresport/oshte-edin-zlaten-medal-za-nasha-gimnastichka-news_660451.html", "text": "  Отличното представяне на българските гимнастички на Гран при в Москва продължи, след като Боряна Калейн спечели златен медал във финала на топка. По-рано днес злато спечели и националният ни ансамбъл във финала на пет обръча, а Калейн завърши втора на обръч.  След това младата ни гимнастичка стъпи едно стъпало по-нагоре, стигайки до титлата на топка с резултат 17.950 точки. Тя остави зад себе си представителката на домакините Дина Аверина, която бе оценена със 17.350, а на почетната стълбичка се качи и Катарина Халкина от Беларус, предаде БГНЕС. Още едно отличие имаше и за ансамбъла, който спечели среброто във финала на три топки и две въжета. Родните грации получиха оценка 18.500 за изпълнението на съчетанието си, като единствено рускините получиха по-висока оценка - 19.300 точки. Медал за България имаше и в съпътстващия турнира в Москва, след като Ерика Зафирова стигна до бронзовото отличие в многобоя.       ", "date": "2018.02.18", "title": "Още един златен медал за наша гимнастичка!"}
{"url": "https://www.actualno.com/asenovgrad/tova-li-e-istinskata-bylgarija-za-kojato-dade-jivota-si-levski-zapita-stefan-popov-news_660471.html", "text": "  145-тата годишнина от обесването на Васил Левски бе почетена от Асенoвград с поход-поклонение до манастира „Света Петка Мулдавска”.  „Апостолът искаше да види България достойна и първенстваща пред другите народи, с националното, с таланта на българските ръце, с мощта на родолюбието и със силата на народния ум.“, започна прочувственото си слово пред барелефа на Дякона Игнатий актьорът Стефан Попов. И продължи: „Левски не чакаше пощада. Той не просеше помощ от никого. Какво ли би казал днес, ако тръгне по нашите улици и какво би помислил, ако се вгледа в нравите ни? Това ли е истинската България, за която даде живота си Левски?“, запита ораторът. Пред присъстващите актьорът посочи, че именно в такива времена всеки един народ търси греховете си. И точно в тези моменти иска да слуша словото и да си припомня делата на онези – Големите. „Дойде време да изправим главите си и да се вгледаме пред себе си, но с на Дякона отговорността пред Отечеството!”, призова още в словото си Стефан Попов. Според него, сега ни е нужен Левски - когато нацията трябва да се спаси от саморазрушението си, а политическите интереси да замълчат пред националните. Венци и цветя в знак на признателност пред делото и подвига на Апостола на Свободата бяха поднесени пред барелефа с лика му, от кмета на община Асеновград доктор Емил Караиванов, от името на Общинския съвет в града, от политически партии, неправителствени организации, официални лица и жители не само на асеновградски регион, но и на Пловдив, Хасково, Стара Загора и други населени места. Отдаването на почит пред делото на Дякона протече на фона на любимата народна песен на Левски „Какво е цвете цъфнало”.\r\nПоклонението завърши с минута мълчание, след което зазвуча и химнът на България.     ", "date": "2018.02.18", "title": "\"Това ли е истинската България, за която даде живота си Левски?\", запита Стефан Попов"}
{"url": "https://www.actualno.com/politics/patriarh-neofit-shte-izpylnim-dylga-si-kym-makedonija-news_660475.html", "text": "  \"Когато трябва да се изпълни дълг, ще го направим.\"  Това заяви българският патриарх Неофит във връзка с  поканата, отправена му от главата на МПЦ архиепископ Стефан и в отговор на въпрос дали скоро ще посети Македония. Посещението на президента Румен Радев и двамата митрополити в Република Македония е радостна вест, заяви още Негово Светейшество българският патриарх Неофит. Президентът Румен Радев заедно с Пловдивския владика Николай и Старозагорския Киприан бяха посрещнати с камбанен звън и от множество народ в най-големия и авторитетен македонския манастир – Бигорския. Това е първото посещение на държавен глава в тази света обител. Преди да посетят Бигорския манастир двамата митрополити имаха среща с главата на МПЦ архиепископ Стефан.\r\nНа въпрос на БГНЕС дали след вчерашното изключително топло посещение в скоро време може да се очаква съвместно съслужение между Българската православна църква и Македонската православна църква-Охридска архиепископия, патриарх Неофит каза: „Това, което е станало е радостно, а по-нататък в църковно отношение ще се обсъждат подробностите“.     ", "date": "2018.02.18", "title": "Патриарх Неофит: Ще изпълним дълга си към Македония"}
{"url": "https://www.actualno.com/europe/arestuvaha-upravitelja-na-latvijskata-centralna-banka-news_660450.html", "text": "  Управителят на латвийската централна банка е арестуван от антикорупцционните власти, съобщи балтийската агенция BNS.  Според латвийските медии служители на Бюрото за превенция на корупцията (КНАВ) също така извършили акции в резиденцията на Илмарс Римсевичес и неговите офиси в Латвийската банка, предаде БГНЕС. Римсевичес е бил задържан от служители на КНАВ в събота вечер и разпитван в продължение на около седем часа, преди да бъде преместен на друго място около 1:30 ч. след полунощ, съобщиха журналисти. От КНАВ нито потвърдиха, нито отрекоха информацията. „КНАВ ще коментира този въпрос и ще излезе скоро с обяснение по случая, когато е в състояние да направи това и няма да крие разследването“, каза говорителката на бюрото Лаура Дуса.\r\nМедиите цитират премиера Марис Кучинскис да казва, че той ще свика извънредно заседание на кабинета по случая в понеделник. Той добавил, че „няма признаци за заплаха към латвийската финансова система“.      ", "date": "2018.02.18", "title": "Арестуваха управителя на латвийската централна банка"}
{"url": "https://www.actualno.com/moresport/otkriha-doping-v-probata-na-ruski-sportist-na-olimpiadata-news_660453.html", "text": "  Руски спортист е дал положителна допинг проба на Зимните олимпийски игри в Пьонгчанг, съобщава АФП, цитирайки руски медии. Новината е потвърдена от говорителя на олимпийската делегация на страната Константин Виборнов, който обаче не разкри кой е атлетът или за кой спорт става въпрос.  \"Днес в централата на нашата делегация бе получено писмо от МОК относно евентуално нарушение на антидопинговите правила. Няма да назоваваме атлета или спорта, докато не бъде отворена и Б-пробата, което трябва да стане до 24 часа\", коментира Виборнов, цитиран от ТАСС. Според медиите в Русия става въпрос за употреба на мелдоний, вещество, което влезе в забранения списък в началото на 2016-та година, предаде БГНЕС. Заради системните нарушения на антидопинговите регулации МОК забрани на Русия да участва на Олимпиадата в Пьонгчанг, но все пак разреши на руските спортисти да се състезават под неутрален флаг. Общо 168 руснаци участват на Игрите, като до момента те са спечелили три сребърни и осем бронзови медала.  ", "date": "2018.02.18", "title": "Откриха допинг в пробата на руски спортист на Олимпиадата"}
{"url": "https://www.actualno.com/politics/zaharieva-izprati-syboleznovatelna-telegrama-do-iranskija-si-kolega-news_660459.html", "text": "  Заместник министър-председателят и министър на външните работи Екатерина Захариева изпрати съболезнователна телеграма до иранския си колега Мохаммад Джавад Зариф по повод самолетната катастрофа в южен Иран, отнела живота на 66 души, съобщиха от МВнР.  \"С голяма тъга приех вестта за станалата днес самолетна катастрофа в Загроските планини. Поднасям своите най-искрени съболезнования към Вас и към иранския народ, както и съчувствие към болката и мъката на семействата и близките на загиналите\", се казва в телеграмата. Припомняме, че на 18 февруари на компанията “Асеман”, изпълняващ редовен полет между Техеран и град Ясудж, се разби на около 780 км южно от иранската столица. Всички 66 души на борда са загинали, съобщи иранската държавна телевизия. Според официална информация от посолството на Република България в Техеран, в катастрофата няма пострадали или загинали български граждани.  ", "date": "2018.02.18", "title": "Захариева изпрати съболезнователна телеграма до иранския си колега"}
{"url": "https://www.actualno.com/healthy/ekspert-syvetva-kak-da-se-grijim-za-imunnata-si-sistema-news_660409.html", "text": "  Основната грешка е, че не се грижим по принцип за здравето си. Трябва да правим профилактични прегледи на всичките си системи, включително и на имунната. Това каза винтервю за bTV проф. д-р Елисавета Наумова - национален консултант по имунология.  Тя е категорична, че когато човек се разболее, трябва първо да се обърне към медицинско лице, тъй като самолечението е много опасно. През есенно-зимния сезон могат да ни подпомогнат курсове с витамини C, D, А, Е, посочи още националният консултант по имунология. Трябва да обръщаме изключително внимание на начина си на живот и на храненето, категорична беше тя.\r\nСтресът също влияе изключително много. Затова е добре в свободните си часове да си организираме едночасова разходка на чист въздух, излет в планината в почивните дни или друго физическо натоварване. Трябва да си осигурим също така добър сън и почивка, допълни проф. д-р Елисавета Наумова.   Ако ни повали грипен вирус, след като премине инфекцията, трябва да дадем на организма от няколко дни почивка, за да възстанови силите си.  ", "date": "2018.02.18", "title": "Експерт съветва как да се грижим за имунната си система "}
{"url": "https://www.actualno.com/society/toploto-vreme-nalaga-dopylnitelno-zahranvane-na-pchelnite-semejstva-news_660460.html", "text": "  Топлото време в момента налага допълнително захранване на пчелните семейства. Това каза за Радио „Фокус“ – Велико Търново Петя Иванова, председател на Националното сдружение на жените пчелари. По думите ѝ една от основните причини за загубата на пчелни семейства в този период на годината е гладът. Пчеларите трябва да подхранват с допълните пчелни пити, когато няма достатъчно мед в кошерите. Петя Иванова подчерта, че при студено време пчелите са на кълбо в кошера, а при топло – облитат. Според нея е топлото време им влияе положителното, тъй като ги кара да облитат.  \"За тях е подходящо да излязат извън кошера в този период, стига в кошера да има достатъчно количество мед, тъй като навън все още няма. В момента има много кокичета, които пчелите посещават, но основна грижа на пчеларя остава захранването\", посочи Петя Иванова. Тя добави, че причините за загуби на пчелни семейства са комплексни. Тук роля оказва както гладът, така и климатът, болестите, а не на последно място и работата на пчеларя. \"Много е сложно да се каже основната причина за намаляването, изчезването и загиването на пчелните семейства, но този проблем го има, особено в Северна България. Наистина има доста изчезнали и загинали от нозематоза пчелни семейства в момента\", добави Петя Иванова.   ", "date": "2018.02.18", "title": "Топлото време налага допълнително захранване на пчелните семейства"}
{"url": "https://www.actualno.com/europe/belarus-shte-izprati-10-000-mirotvorci-v-donbas-news_660456.html", "text": "  Президентът на Беларус Александър Лукашенко изрази готовността си да участва в урегулирането на конфликта в Донбас, включително и с изпращането в размирния регион на многобройна миротворческа мисия.  „Ако на страната ми беше поръчана роля за урегулиране на този конфликт, даже съм говорил с президентите на Украйна и русия Петро Порошенко и Владимир Путин, защото от тях зависи много: не разчитайте, че аз ще заема нечия страна. Аз ще изпълнявам точно това, за което се договорят двамата президенти“, каза Лукашенко по повод процеса с кризата в Донбас и възможността за изпращане в региона на мисия на ООН. По неговите думи беларуски миротворци са готови да участват в миротворческа мисия, ако е налице съответната договореност за това. Лукашенко отбеляза, че ако има договорка за „въвеждането на 10 000 беларуски военни, ние ще ги разположим на границата където ни кажат“. Но не мога да направя това, за което вие не сте се договорили“, подчерта президентът на Беларус. „Ето това е нашата позиция, честна и откровена, в противен случай нашето миротворчество няма да го има, ако заемем нечия позиция“. Лукашенко допълни, че Беларус е заинтересована от скорошното прекратяване на конфликта в Украйна. „Заинтересовани сме от това този конфликт или война, не зная кой как го нарича, колкото се може по-бързо да се прекрати, да свърши.“ Той допълни, че последствията от тези събития се отразяват на Беларус, която прие на своя територия около 160 000 украинци. „Смятате ли, че на нас това ни излезе евтино? Не. Но хората са попаднали в беда.“\r\nЗаради кризата на Минск се наложило набързо, в рамките на три години, да затегне контрола по границата с Украйна. Според Лукашенко един от проблемите в резултат на кризата е, че регионът се е наводнил с оръжие, информира БГНЕС.   Лукашенко добави, че за отделни държави конфликтът в Украйна е изгоден. „Те постоянно ще раздуват този конфликт, за да бъде горещо и в Русия, и в Беларус. Трябва да постъпим умно и да прекратим този конфликт. Ето кое е важно.“  ", "date": "2018.02.18", "title": "Беларус ще изпрати 10 000 миротворци в Донбас?"}
{"url": "https://www.actualno.com/balkani/to-vima-makedonija-i-gyrcija-vyrvjat-stypka-po-stypka-kym-dogovor-news_660463.html", "text": "  Има точки на припокриване на мненията, но и положителен климат след срещата във Виена, а ключ за окончателно споразумение остава комбинацията от постепенното въвеждане на erga omnes с промяна на Конституцията, пише вестник \"То Вима\" в анализ за маратонски преговори на Никола Димитров и Никос Кодзияс.  Според коментатора вече трябва да се счита за сигурно ускоряването на преговорите, но и промененият състав на участващите страни, тъй като от ниво на преговарящи, преговорите вече се водят на ниво министри на външните работи. \"В основата на преговорите се намира Международният договор, който ще замени временното споразумение от 1995 г. и ще стане основен стълб на бъдещите отношения между Гърция и Бившата югославска република Македония. От тази гледна точка името, което в крайна сметка ще бъде избрано, не е „най-голямата болка“, поне за Атина \", казва „То Вима“. По отношение на името, позовавайки се на твърденията на македонския министър-председател, журналистът анализира, че предложенията на Нимиц, които са придружени с график, вече не са на масата за преговори. След \"Република Македония (Скопие)\", което бе отхвърлено от гръцката страна, сега изглежда, че и \"Република Нова Македония\", според \"То Вима\", е името, за което не се разговаря, допълва БГНЕС.\r\n\"Ключов момент остава съчетанието на постепенното прилагане на erga omnes с промените в Конституцията на Скопие, което гръцката страна изисква. Не е ясно какъв напредък е постигнат по този въпрос, но според съществуващата информация Атина не е негативно настроена срещу отпускането на \"гратисен период\" на Скопие, за да промени името за вътрешна употреба. Нормално е, че ще трябва да се договори точната формула, според която това ще бъде направено, но и за периода (например година 1) \", пише вестник\" То Вима \"в анализа.   Авторът на анализа отбелязва, че според публичните изявления македонската страна счита, че езикът и идентичността са проблеми, за които не може да се преговаря.  ", "date": "2018.02.18", "title": "\"То Вима\": Македония и Гърция вървят стъпка по стъпка към договор"}
{"url": "https://www.actualno.com/asia/stefan-de-mistura-sirija-e-zaplashena-ot-balkanizirane-news_660446.html", "text": "  Разпокъсването на Сирия може за доведе до „балканизирането“ на тази страна, това е много опасно, заяви Стефан де Мистура, специалният пратеник на генералния секретар на ООН за изпадналата в криза страна.  Докато очертаваше тази мрачна перспектива на Световната конференция по сигурност в Мюнхен, той използва карта на Сирия, разделена на сектори: \"Колко цвята има? Това е като рентгенова снимка на Сирия, фрагментиране, разпокъсаност, това е много опасно. Ако всичко бъде оставено без промяна и не бъдат осигурени единството и суверенитет, може да се стигне до \"балканизиране\", предаде БГНЕС. По думите на Де Мистура той за първи път от четири години виждал големи страни директно да участват в конфликта в Сирия, а това „може да доведе до инциденти“.\r\n\"Има големи придвижвания на войски, но това са отговорни държави и съм уверен, че те ще се държат отговорно\", допълни емисарят на ООН.   „Необходим е всеобхващащ политически процес, говорим за избори под контрола на ООН. Това ще позволи да бъде избегната появата на нова „Ислямска държава“ в резултат на разпокъсването, това ще даде шанс на политическия процес.“  ", "date": "2018.02.18", "title": "Стефан де Мистура: Сирия е заплашена от \"балканизиране\""}
{"url": "https://www.actualno.com/asenovgrad/policaj-ot-karnavala-v-asenovgrad-globjavashe-za-nedobro-nastroenie-news_660465.html", "text": "  Асеновградчани прогониха злите сили и приветстваха пролетта с грохота на кукерски чанове и под звуците на гайди и тъпани. Стотици местни и гости на Асеновград се включиха в тазгодишния карнавал, с който бе отбелязан Сирни заговезни. Денят, в който по-младите искат прошка от по-възрастните.  Няколко семейства отвориха широко вратите на своите домове, за да им „поскачат“ и потанцуват карнавалците и кукерите - за здраве на цялата фамилия. В замяна на това, домакините почерпиха с червено вино, питка, баница, бонбони. Валентин Кичуков посрещна благите гости със сланина с чесън и хляб. А за да ги сгрее в облачното и студено време, им сипа червено станимашко вино, като увери, че може да пие кой колкото поиска, защото божествената напитка е свързана към „винопровода“ и няма опасност да свърши. Най-младият участник в карнавала днес бе Христо - на 1 г. и 8 м. Той бе облечен в българска народна носия, като млад момък. Миналата година, когато бе само на осем месеца, детето носеше кукерска маска. Пред Actualno.com майката на Христо обясни, че идеята е да запознае сина си с българските традиции. Тя се надява момченцето й да израсне с тях. Да обича обичаите, чествани от неговите прадеди и да ги почита. Младежът вече има две носии, в които родителите му го обличат на Бъдни вечер и Коледа. Бащата на младия момък Христо – Боян Алексиев, който е един от възродителите на карнавала в Асенoвград, днес носеше тежки чанове на кръста си. Той заедно с 30-годишния Павел Павлов, който е родом от Гоце Делчев, решили да организират събитието в Асеновград, за първи път преди три години. Обичаят в града се разчул бързо и желаещите да бъдат част от него ставали все повече. С всяка изминала година голям интерес към шествието проявяват и много деца и младежи. Днес костюмът на Павел тежеше около девет килограма, а чановете – още 40 килограма. Той разказа, че кукерският ритуал съществува от векове. Обичайно в Гоце Делчев се провежда на 1-ви януари – Сурва. Идеята е чрез кукерите да бъдат прогонени злите сили и лоши помисли и през цялата година в града да царуват добрината и благоденствието. В Асенoвград, освен кукерите, за допълнителната веселба в обстановката се погрижиха и различни герои, отразяващи роли от реалния живот. Запитан каква е диагнозата на българския народ, лекарят на карнавала отговори: „Отчаяние, скука, отегчение!“ Но той бе категоричен, че българинът може да бъде излекуван чрез добрина, силна воля и повече ентусиазъм в действията. Двете монахини споделиха, че днес на Сирни заговезни са се помолили за здраве на всички асеновградчани. За повече добри дела и да не забравят българите да пресъздават и поддържат своите традиции и обичаи. По време на цялото карнавално шествие, със зоркия си поглед полицай следеше и предупреждаваше, че ще „глобява“ участници и публика, които не са в добро настроение. В асеновградския карнавал тази година се включиха още ромка, Пижо и Пенда, поп Ганчо, арабски шейх със своята любима, които раздаваха банкноти с пожелание за весел празник, гъдулар, жена от най-древната професия, че дори и самата Пролет, много моми и момци, облечени в български народни носии и други. Начело на шествието, което продължи повече от два часа, както традицията повелява, вървеше знаменосец. Кукерският карнавал приключи на площад „Академик Николай Хайтов“ в Асенoвград с дълго право хоро, в което, освен участниците, се включиха и много асеновградчани и гости на града.\r\nВижте снимки от празника в галерията      ", "date": "2018.02.18", "title": "Полицай от карнавала в Асеновград \"глобяваше“ за недобро настроение"}
{"url": "https://www.actualno.com/asia/pytnicheski-samolet-se-razbi-v-iran-news_660412.html", "text": "  Ирански пътнически самолет с повече от 50 души на борда се разби в планините Загрос, заяви шефът на службите за спешна помощ на страната.  \"Самолетът се разби в района на Семиром и всички сили за действия при такива ситуации са под тревога. Самолетът е бил с 50-60 пътници\", каза Пир Хосеин Куливанд пред информационната агенция Фарс. Самолетът е пътувал от Техеран до малкия град Ясуд в провинция Исфахан, предаде БГНЕС. Семиром се намира в планинския югозападен район на Иран, на около 480 километра южно от столицата.\r\n\"Самолетът АТR от Aseman Airlines с 60 пътници и шестчленен екипажа изчезна от радара тази сутрин\", каза пред официалната информационна агенция ИСНА Аладин Боруджерди, ръководител на комисията за национална сигурност и външна политика на парламента. Извършени в района наблюдения показват катастрофа\", каза той, добавяйки, че все още очаква потвърждение.   Моджтаба Халеди, говорител на националните служби за спешна помощ, каза пред ИСНА, че в района е бил изпратен хеликоптер.\r\n\"Предвид факта, че районът е планински, не е възможно да се изпращат линейки\", каза той.\r\nНе се уточнява броят на жертвите, нито причините за инцидента.     ", "date": "2018.02.18", "title": "Пътнически самолет се разби в Иран"}
{"url": "https://www.actualno.com/cosmos/indija-planira-polet-do-lunata-news_660414.html", "text": "  Индийската организация за космически изследвания (ИОКИ) планира да изпрати през април до Луната безпилотен кораб. Целта на мисията „Чандраян-2“ е на земния спътник да бъде доставен неголям луноход, съобщи ТАСС.  Това заяви пред репортери индийският министър, отговарящ за ядрената енергетика и космоса Джитендра Сингх. „Индия се готви да изстреля „Чандраян-2“ през април. Тази мисия е продължение на мисията „Чандраян-1“ (тя беше проведена през 2008 г.), благодарение на която ИОКИ откри вода на Луната. „Чандраян-2“ е по-нататъшно развитие на проекта, който е значим колкото кацането на човек на Луната“. Министърът уточнява, че ако „Чандраян-1“ е бил орбитална станция, то „Чандраян-2“ е много по-сложен проект, който предвижда кацане на спътника на земята и разполагането на неговата повърхност на неголям луноход . за първи път индийски космически кораб ще кацне на Луната и ще транспортира дотам орбитален модул, модул за кацане и луноход. Кацането на модула е планирано в района на южния полюс на Луната. До сега само САЩ, Русия и Китай успешно са извършвали казания на лунната повърхност.\r\nОбщата стойност на проекта „Чандраян-2“ е 8 млрд. рупии (около 125 млн. долара).     ", "date": "2018.02.18", "title": "Индия планира полет до Луната"}
{"url": "https://www.actualno.com/america/hiljadi-protestiraha-vyv-florida-sreshtu-oryjijata-news_660415.html", "text": "  Хиляди американски граждани се събраха в град Паркленд, Флорида с призиви за затягане на контрола върху продажбата на огнестрелно оръжие в страната. Гневът на събралите се бе породен от извършената в сряда поредна масова стрелба в училище, отнела живота на 17 деца и възрастни от града, и бе насочен към членовете на Републиканската партия в Конгреса и Националната стрелкова асоциация – най-голямата организационна структура, лобираща в полза на оръжейната индустрия в САЩ.  Както съобщиха водещите американски телевизионни канали, многобройната демонстрация включваше участието на учениците, родителите им и учителите от гимназия „Марджъри Стоунмен Дъглас“, където 19-годишният Никълъс Круз застреля с полуавтоматичната си пушка 17 свои бивши съученици и преподаватели. По този повод 18-годишната Ема Гонзалез, оцеляла при трагедията, разиграла се преди броени дни в училището й, изнесе гневна реч, в която заяви, че Тръмп и съпартийците му „трябва да се засрамят“. „Към всеки политик, приемащ дарения от Националната стрелкова агенция - трябва да те е срам!“, заяви тийнейджърката, обвинявайки президента Доналд Тръмп за многомилионното дарение, което кампанията му бе приела от оръжейното лоби.\r\n„Ако президентът дойде до мен и ми каже как всичко е просто една ужасна трагедия, за която обаче нищо не може да се стори, с радост ще го попитам колко точно му платиха от асоциацията. Но така или иначе няма да има смисъл да го правя, защото знам отговора – 30 милиона“, обяви гимназистката, докато тълпата скандираше „Не ви е срам!“.   „Ние ще бъдем последният пример за масова стрелба... Ще променим закона“, закани се тя, като изтъкна факта, че Никълъс Круз е получил възможността да си закупи абсолютно легално оръжията, въпреки доказано лабилната си психика, агресивно поведение и склонност към насилие, предаде БГНЕС.\r\n„Въпросът дали трябва да се позволи на хората да притежават автоматично оръжие не е политически. А е въпрос буквално на живот и смърт и трябва да спре да бъде политизиран“, заяви Гонзалес в интервю по-късно за АФП.\r\nВ Паркленд обаче не бе единствения протест. Демонстрация се проведе и на 40 км от града във Форт Уодърдейл, където тълпата носеше табели със слогани „Никога повече“, „Направи нещо СЕГА“ и „Не позволявай на приятелите ми да умрат“.   Припомняме, че след масовата стрелба в сряда, която бе 43-тата подред от началото на годината и 18-та в учебно заведение, Вашингтон отново защити оръжейната индустрия, а самият Тръмп обяви, че проблемът за подобни престъпления се корени в психическото здраве на американците, без да споменава въобще за притежанието на оръжия.\r\nПо време на предизборната си кампания Тръмп отново защитаваше ревностно правото на гражданите на страната да притежават оръжия, залегнало във втората поправка от Конституцията на САЩ. Републиканската партия, от която той бе издигнат, също отхвърляше с години предложенията на предшественика му Барак Обама за затягане на мерките за контрол върху притежанието на оръжие, които включваха налагането на забрана за продажбата на автомати без да бъде извършена обстойна проверка на потенциалните купувачи.  ", "date": "2018.02.18", "title": "Хиляди протестираха във Флорида срещу оръжията"}
{"url": "https://www.actualno.com/asia/zemen-trus-razlulja-iran-news_660417.html", "text": "  Земетресение с магнитуд 4,3 по скалата на Рихтер е регистрирано в иранската северна провинция Семнан, показва справка на интернет-страницата на Европейския средиземноморски сеизмологичен център (EMSC) .  Трусът е регистриран в 2:02 часа през нощта местно време (0:32 българско време) недалеч от град Семнан на дълбочина от 10 км. Няма данни за жертви и разрушения, допълва агенция \"Фокус\".   ", "date": "2018.02.18", "title": "Земен трус разлюля Иран"}
{"url": "https://www.actualno.com/america/sasht-nastojavat-za-razsledvane-na-atakata-v-sirija-v-kojato-zaginaha-ruski-voenni-news_660419.html", "text": "  Американският министър на отбраната Джим Матис подкрепи разследването на , в която са участвали и руснаци, срещу сили на съюзници на Вашингтон, но не стигна до обвиняване на Москва за организирането ѝ.  Русия призна, че петима нейни граждани са били убити при бомбардировка, извършена от водената от САЩ коалиция в източната част на провинция Деир ез-Зор, тъй като са били част от група лоялни на режима в Дамаск бойци, които нападнаха позициите на Сирийските демократични сили (СДС), съобщи БГНЕС. \"Разбирам, че руското правителство сега казва, че някои от техните невоенни сили, наемници, са участвали в тази все още необяснима атака\", каза Матис, сред като отлетя обратно за Вашингтон след едноседмична обиколка на Европа и добави, че руските офицери, с които САЩ координират действията, \"очевидно\" не знаят. \"Но те са получили указания от някого. Дали това е било от хора на място? От външни източници? Не ме питайте, не знам, но се съмнявам, че 250-300 души, всички просто въодушевили се сами, изведнъж прекосяват реката в територията на врага, започват да обстрелват място и да маневрират с танкове. Така че ще се опитаме да изясним какво се е случило. Ще работим с всеки, който може да даде отговор на тези въпроси.“\r\nПо време на атаката на 7 февруари руското министерство на отбраната настояваше, че няма свои служители в източната сирийска провинция. Само че според редица информации много руски наемници се сражават в Сирия за частна военна компания, наричана „Вагнер“. Наемниците не са директно свързани с руската армия и могат да бъдат използвани за интересите на Русия в Сирия, като същевременно гарантират на Москва възможността да отрича каквото и да е свое участие.     ", "date": "2018.02.18", "title": "САЩ настояват за разследване на атаката в Сирия, в която загинаха руски военни"}
{"url": "https://www.actualno.com/crime/edin-chovek-e-zaginal-v-katastrofa-prez-denonoshtieto-news_660423.html", "text": "  Един човек е загинал, а 25 са пострадали при катастрофи в страната през изминалото денонощие. Това съобщиха от пресцентъра на МВР. Общо в страната са станали 19 тежки пътнотранспортни произшествия. В София са регистрирани 4 леки катастрофи, при които са пострадали 10 души.    ", "date": "2018.02.18", "title": "Един човек е загинал в катастрофа през денонощието"}
{"url": "https://www.actualno.com/asia/trima-turski-jurnalisti-poluchiha-dojivotni-prisydi-news_660420.html", "text": "  Истанбулски съд даде най-тежкото наказание – доживотен затвор - на шестима обвиняеми, сред които известните журналисти Назлъ Ълъджак, Ахмет Алтан и неговият по-малък брат Мехмет Алтан. Те бяха признати за виновни по обвинението „опит за премахване на конституционния ред в Република Турция като прибегнат до използването на сила и насилие\", съобщи в. „Хюриет дейли нюз“.  В заключителното изслушване Назлъ Ълъджак, Ахмет Алтан, Мехмет Алтан, Феви Язъджъ, Якуп Шимшек и Шукрю Тюгрул Озшенгюл бяха признати за виновни и получиха тежките присъди. Условията за излежаване на наказанието предполагат, че те ще бъдат в изолирано затворено помещение до 23 часа на ден, без право на помилване и с ограничени посещения. Друг заподозрян в случая, Тибет Мурат Санлиман, беше оправдан, припомня БГНЕС. Съдийската колегия взе решение срещу възможно съкращаване на присъдата на виновните.\r\nДелото, известно като насочено срещу \"медийното крило\" на Фетхуллалистката терористична организация (ФЕТО), включваше и укрили се от правосъдието като Екрем Думанлъ, главен редактор на вестник „Заман“, чието издаване беше прекратено след обявяването на извънредно положение през май 2016 г., както и журналистите Емре Усулу и Тунчай Опчин.     ", "date": "2018.02.18", "title": "Трима турски журналисти получиха доживотни присъди"}
{"url": "https://www.actualno.com/curious/koteshki-boj-na-dauning-strijt-snimka-news_660407.html", "text": "  Котаракът Лари, който живее в резиденцията на британският министър-председател Тереза Мей загуби битка от събрата си Палмърстоун, обитаващ британското външно министерство. В боя Лари се е лишил от нашийника си, съобщи The Daily Mail.  Така британските медии единодушно присъдиха победата на Палмърстоун. Кадри от боя е споделил журналистът от ITV Ник Дикстон.       ", "date": "2018.02.18", "title": "Котешки бой на Даунинг стрийт (СНИМКА)"}
{"url": "https://www.actualno.com/sciencelogy/spored-germanski-ministyr-kiberprestyplenijata-sa-naj-goljamata-zaplaha-news_660416.html", "text": "  Последните широкомащабни кибератаки, по-конкретно NotPetya и WannaCry, доказаха, че чувствителната информация и личните данни имат потенциала да дестабилизират големите корпорации и правителства по света за броени секунди. Това породи желанието за контрол върху тях и създаде условията на това, което често се описва като \"война\", като се има предвид властта, която откраднатите данни предоставят.  Затова и не е случайно, че според германския министър на отбраната Урсула фон дер Лайен хакерските атаки са най-сериозната заплаха за сигурността и стабилността по света, съобщи БГНЕС. \"Мисля, че (най-голямата възможна заплаха за глобалната стабилност) са киберпрестъпленията, тъй като независимо за кои свои врагове се сетите, било то дори терористичната организация \"Ислямска държава\", всички те използват киберпространството, за да се борят срещу нас\", изтъкна Дер Лайен в интервю за американската телевизия Си Ен Би Си. Пред медията тя изрази и мнение, според която настоящото десетилетие ще бъде посветено на кибер сигурността и мерките за защита на информационните системи именно поради тази причина.  ", "date": "2018.02.18", "title": "Според германски министър киберпрестъпленията са най-голямата заплаха"}
{"url": "https://www.actualno.com/healthy/bivsh-podupravitel-na-nzok-kasata-trjabva-da-si-vyzvyrne-haraktera-na-nezavisima-institucija-news_660428.html", "text": "  \"Това с Касата ще продължава, докато тя не си възвърне характера на независима институция. В момента има тотална намеса в оперативното управление на Здравната каса в лицето на зам.-министъра на здравеопазването и председател на Надзора Жени Начева.\"  Това каза в интервю за bTV бившият подуправител на НЗОК д-р Димитър Петров, който беше освободен в края на миналата година. По думите му тя кадрува в Касата, разпорежда се директно на административния персонал, променя бюджети на болници. „Това не само че не е редно, но според мен тя извършва серия от закононарушения”, подчерта той. Поводът за разговора с него беше поисканата от здравния министър оставка на шефа на Касата д-р Камен Плочев. Както сам призна, министър Кирил Ананиев изпаднал в „ужас”, след като разбрал, че Плочев иска актуализация на бюджета на Касата зад гърба на правителството. В писмо до председателя на парламента и парламентарните групи Плочев посочва, че задълженията на българската към чужди здравни каси нарастват.\r\nСпоред освободения през декември подуправител на НЗОК проф. Плочев категорично не е за поста управител на Касата, тъй като никога не се е занимавал със здравно осигуряване.  \"Изумен съм, че изискванията за управител на Касатата са толкова ниски, че са по-ниски от тези за директор на районна каса\" коментира бившият подуправител на НЗОК. \"Като си тръгвах, му казах, че най-доброто, което може да направи за Касата и за себе си, е да се махне по най-бързия начин, защото той ще има проблеми\", допълни той.\r\nТой не вижда какво става, какво му му дават да подписва. Първоначално не искаше да подписва нищо, беше го страх, каза още д-р Димитър Петров.  Дали ще си подаде оставката или не, не мога да кажа, може да реши да стои и скандалът да се задълбочи, прогнозира той.\r\nПо въпроса с дълговете към чужди здравни каси  д-р Петров коментира, че това са лесно предвидими разходи, тъй като ние ги плащаме след 18 месеца, тоест към юни миналата година сме били наясно какво трябва платим през цялата 2018 г. \"Това е можело  да се предвиди в бюджета, който се приема през октомври. Грешката на проф. Плочев е, че е трябвало да се сети да постави въпроса тогава\", подчерта той.\r\nСпоред него стои въпросът, знаейки, че тези средства трябва да се платят през 2018 г., защо Жени Начева не ги е предвидила в това перо в бюджета. Не само тази година, а и предишни години са трупани подобни дефицити, посочи д-р Петров.\r\nД-р Петров коментира също, че не е привърженик на прогнозата на проф. Плочев, че до 1-2 г. системата на здравеопазването ще се срине.\r\n\"Има големи проблеми, но такъв апокалипсис не може да се очаква\", заяви д-р Димитър Петров.  ", "date": "2018.02.18", "title": "Бивш подуправител на НЗОК: Касата трябва да си възвърне характера на независима институция"}
{"url": "https://www.actualno.com/politics/rashidov-nadjavam-se-che-borisov-i-radev-shte-se-razberat-kato-myjkari-news_660430.html", "text": "  \"Надявам се, че Бойко Борисов и Румен Радев ще се разберат като мъжкари. Това каза в предаването „Тази неделя\" по bTV депутатът от ГЕРБ и бивш министър на културата Вежди Рашидов по повод напрежението между премиера и президента.  Битки винаги има, не е хубаво да се водят през медиите, подчерта той.\r\n\"Те са сериозни, достолепни мъже, на всичкото отгоре са и екстремни в живота – единият е летец, а другият – каратист. Смятам, че като мъжкари могат да си вдигнат телефона и смятам, че ще го направят\", убеден е депутатът от ГЕРБ. Това им е урок също, че не бива да се разголват публично, защото цялото общество гледа тях и разчита на тях, допълни той.\r\nСпоред Рашидов от тези ситуации основно страда обществото, което „първо се забавлява и след това плаче”.   „И двамата са сериозни мъже. Бойко Борисов от един пожарникар днес е един сериозен държавник, и то с много опит. Румен Радев е законен президент на българската държава. И аз в началото като министър се бях уплашил, отидох при Бойко и викам: Не разбирам нищо от тая работа, да хвърля оставка. Той вика: И аз не съм бил министър, ще се развием и ще се учим в движение. Това беше правилно”, отбеляза Рашидов.\r\n\"Няма за какво да обвиняваме Радев, той ще се учи в движение на политика, защото той е законният президент\", посочи той.\r\nДелян Пеевски никой не го е осъдил за нищо и е грозно да се ползва като боздуган трето лице и като плашило, смята Рашидов.  Според него образът на Пеевски е демонизиран в обществото и това не е честно. \"И той има семейство, близки. Ако има нещо, има си органи за тази работа, но публично да се размахва, е нечистоплътно\", категоричен е бившият културен министър.\r\nТой коментира и коментара на държавния глава Румен Радев във връзка с предстоящата среща с турския президент Реджеп Тайип Ердоган, че е много важно ролята на България да не се свежда до \"домакина, който разнася шербет\", а да постави на Ердоган важни въпроси.\r\nСпоред Рашидов иронията за шербета не е основателна.\r\n\"Това, което Борисов успя да направи в дипломацията, не е нужно да минават толкова години, че да получи оценка. Турция е голяма страна, тя няма нужда се конфронтира с Европа. Тук не е въпрос на шербет, а на спокоен сън на българите. Ако някой се сеща, от 2 г. няма тема „бежанци”. Помните ли какви възбуди имахме с казарми, училища. Българинът спи спокойно\", подчерта депутатът от ГЕРБ. \"КТБ е един оглозган до костите в саваната слон, там няма месо\", заяви още в разговора с Жени Марчева Рашидов.\r\nКТБ е ограбена банка, много хора участваха в грабежа, отбеляза той.\r\nБанката се ограби, няма вторично ограбване. Няма КТБ, активите са прибрани, получени кредити няма да се върнат, допълни Рашидов.\r\nТой призна, че един от най-звучните шамари, които е получил, е „това, че ме окрадоха”. „Трудно го преживявам, аз не съм кредитополучател, моите пари откраднаха, честните ми пари. Бяха най-чистите, затова моето име се завъртя. Това много ме засегна”, изтъкна той  ", "date": "2018.02.18", "title": "Рашидов: Надявам се, че Борисов и Радев ще се разберат като мъжкари"}
{"url": "https://www.actualno.com/society/prognoza-za-vremeto-18-fevruari-nedelja-news_660394.html", "text": "  Започналото днес от запад заоблачаване ще обхване цялата страна и вечерта в северозападните райони ще превали слаб дъжд. Максималните температури ще са между 5° и 10°, в югозападните райони до 13°.  Това съобщи за Агенция \"Фокус\" дежурният синоптик Красимир Стоев към Националния институт по метеорология и хидрология (НИМХ) към Българската академия на науките (БАН). Преди обяд на места в равнините ще има намалена видимост. В източните райони ще духа слаб южен, а в Дунавската равнина запад-северозападен вятър. През предстоящата нощ на много места в Северна България ще има превалявания от дъжд, а след полунощ, с проникването на по-студен въздух от североизток, в Предбалкана и високите полета на Западна България ще превали сняг. Над Черноморието ще има значителна облачност, с повече слънце над южното крайбрежие. Ще духа слаб до умерен южен вятър. Максимални температури на въздуха: 7°-9°. Температурата на морската вода е 5-7°. Вълнението на морето ще бъде 1-2 бала.\r\nНад планините ще има значителна облачност, но почти без валежи. Ще духа предимно умерен запад-югозападен вятър, който по-късно през деня ще се ориентира от северозапад. Максимална температура на височина 1200 метра около 6°, на 2000 метра – около 0°.   Атмосферното налягане е малко по-високо от средното за месеца - слабо ще се понижи.  ", "date": "2018.02.18", "title": "Прогноза за времето - 18 февруари (неделя)"}
{"url": "https://www.actualno.com/society/patriarh-neofit-s-izjavlenie-po-povod-nachaloto-na-velikija-post-news_660425.html", "text": "  “Отново сме пред спасителните дни на Великия пост. Времето на покаянието, чудният период в живота на православния християнин, в който, всеки един от нас търси опрощението на своята греховност”.  Това се казва в обръщение на Негово Светейшество Българския патриарх и Софийски митрополит Неофит до освещения клир, всечестното монашество и благочестивото паство от Софийска епархия по повод началото на Великия пост. Днес е Неделя Сиропустна, вечерта са Сирни заговезни, а утре е началото на Великия пост. Днес на вечернята се извършва взаимно опрощение. Ето пълния текст на обръщението:\r\n„Всечестни отци, обичани в Господа, братя и сестри от богохранимата Софийска епархия.   Отново сме пред спасителните дни на Великия пост. Времето на покаянието, чудният период в живота на православния християнин, в който, всеки един от нас търси опрощението на своята греховност. Светата Четиридесетница е духовен път, през който ние ще трябва да преобразим помислите си чрез силата на доброто. Това са дните, в които сме призвани да съжителстваме с любовта Христова, да показваме състраданието и обичта си към ближните. Дни различни от всекидневието на света – устрем към Бога и радост по Господа.\r\nЦялото богословие на светата Четиридесетница ни изправя пред богослужебните последования, които се разгръщат във времето, за да ни доведат до желания край – Празника на празниците и тържеството на тържествата – Възкресението на нашия Господ Иисус Христос. Това е пробуждане на съвестта, като в този кратък отрязък от вечността, през тези четиридесет дни, ние показваме своята православна идентичност в този свят.\r\nВсичко казано до тук има за цел да покаже какво чудно духовно пътешествие предстои пред нас. Всяка година то е различно изпитание на вярата ни, но винаги ни довежда до голямата радост – Възкресението. Всички ние трябва в тези дни да понесем тази предстояща радост, макар и в пост лицата ни нека светнат, а сърцата ни да се разтворят и приемат покаянието.   Вие благоговейни отци на Църквата ни, бъдете смирени и устремени в богослужението. Служещи с постоянство и усърдие и ревностни в изпълнението на свещеническите си задължения. Приветливи и открити, винаги готови да приемете вярващите като ги доведете пред светлия образ на Пастиреначалника Христа, чрез тайнствата на Изповедта и Причастието със светите Дарове. Бъдете вглъбени проповедници и не пестете словата, за да разкривате пред народа Божий Христовите истини.\r\nВие, братя и сестри, обични чеда на богоспасаемата Софийска епархия – изживейте времето на Великия пост като достойни Христови следовници! Светата Четиридесетница разкрива пред нас благодатното действие на въздържанието, поста и покаянието. Нека чуем повика на Църквата и изпълним нейните повели. Отделете се от съблазните на света и отдайте мислите си на нашия Господ. Живейте чрез Неговото Евангелие, та всекидневието да бъде наситено с Христовото учение. Нека словата на св. ап. Петър да звучат във вашите сърца: „Бъдете всички едномислени, състрадателни, братолюбиви, милосърдни, дружелюбни, смиреномъдри; не връщайте зло за зло, или хула за хула, а, наопаки, благославайте, като знаете, че към това сте призвани, за да наследите благословение“ (1Петр. 3: 8 – 9).\r\nОтечески ви пожелаваме леки и спасителни пости и Божията благодат и безмерната Христова милост да бъдат с всички нас, та с радост да преминем времето на поста и посрещнем Празника на празниците – Възкресението на нашия Господ Иисус Христос, Комуто подобава слава, власт и благодарение, сега и винаги и во веки веков! Амин!”, се казва в обръщението на патриарх Неофит.  ", "date": "2018.02.18", "title": "Патриарх Неофит с изявление по повод началото на Великия пост."}
{"url": "https://www.actualno.com/cars/novata-kia-ceed-stava-hibrid-news_660426.html", "text": "  Корейският производител Kia има намерение частично да електрифицира новото поколение на най-популярния си модел Ceed. Той беше показан само преди дни, а в компанията вече работят и върху негова хибридна модификация. Тя ще бъде от типа „мек хибрид”, като ще разчита на стартер-генератор, зареждан от допълнителна 48-волтова мрежа, твърди Automotive News.  Изданието се позова на изпълнителния директор на компанията Майкъл Коул. Той допълва, че ще има и втора хибридна версия на Ceed, която ще може да се зарежда от електропреносната мрежа. От думите на Коул става ясно, че в Kia не се предвижда направата на изцяло електрически вариант на автомобила. Третото поколение на Ceed е изградено на нова платформа и има ново име. Досега моделът беше известен като Kia cee'd. Нов е и дизайнът му, но размерите не са се променили. Единствено размерът на багажника е увеличен с 15 литра и вече достига 395 литра. Гамата двигатели на автомобила се състои от три бензинови мотора – атмосферен с обем 1,4 литра и мощност 100 к.с., негова турбоверсия със 140 к.с. и 1,0-литров турбомотор със 120 к.с. Дизелите са 1,6-литров, развиващ 115 и 136 к.с. В Kia определят новият Ceed като най-технологичният модел в този клас, тъй като в оборудването му влизат адаптивен круиз-контрол, управление на част от системите с помощта на смартфон, безкабелно зарядно за различни устройства, аудиосистема JBL, мултимедия с 3 различни размера на екрана, система за следене на лентата на движение, система за наблюдение на „мъртвите” зони и асистент при паркиране.   Автомобилът ще се предлага поне в 4 версии, като освен стандартните хечбек и комби ще има и всъдеходен вариант, както и спортна модификация (лифтбек). Продажбите стартират през лятото, а хибридните версии ще излязат през 2019 г.  ", "date": "2018.02.18", "title": "Новата Kia Ceed става хибрид"}
{"url": "https://www.actualno.com/viewpoint/ekologichnijat-skandal-pirin-news_660436.html", "text": "  Сини глетчерни езера, обширни иглолистни гори, белоснежни планински върхове: гледката е като от пощенска картичка. Именно така изглежда в очите на туристите българският Национален парк \"Пирин\". От 1983 година насам той е под закрилата на ЮНЕСКО. На това място се срещат  голям брой редки растения и животни, включително и най-старото иглолистно дърво на Балканите (Байкушевата мура – бел. ред.).  Сега обаче тази идилия е застрашена, защото българският премиер има други планове за това природно богатство: той иска да превърне националния парк в голям ски курорт. През декември правителството на Борисов одобри поправки в плана за управление на парк \"Пирин\", които позволяват изграждането на нови пътища и нов лифт.   Природозащитници в България, подкрепяни от Зелените в Европарламента (ЕП), протестират. Зам.-председателката на фракцията на Зелените в ЕП Ска Келер наскоро посети България и се включи в протестите в защита на Националния парк \"Пирин\". Българското правителство обаче се отнесе към нея по доста странен начин. Вицепремиерът Валери Симеонов нарече евродепутатката \"зелена джихадистка\" и подкрепи декларация на своя \"Национален фронт за спасение на България\", в която се настояваше за експулсирането на Келер от страната.\r\n\"Отдавна съм в политиката и никога не съм чувала подобно искане – както в Европейския съюз, така и вън от него\", написа евродепутатката в своя позиция по случая и призна, че е шокирана.  Келер се оплака пред Европейската комисия, която се намеси. В крайна сметка България в момента председателства ЕС и би трябвало да се очаква, че  правителството на Бойко Борисов ще се държи образцово. Вместо очакваното извинение обаче, от българска страна се появи само една кратка декларация, в която се казваше, че възгледите на коалиционния партньор от НФСБ не съвпадали с позициите на българското правителство. Самият Симеонов, който впрочем е осъден заради реч на омразата срещу роми,  не излезе с позиция по скандалния случай.  Национален парк \"Пирин\" е не само под закрилата на ЮНЕСКО, той е и част от европейското природно наследство. Досега обаче Брюксел не се е занимавал подробно с плановете за промени на територията на парка. Катерина Раковска от Световния фонд за дивата природа (WWF) е категорична: \"Плановете за строителство на нови съоръжения нарушават действащото българско законодателство по много пунктове.\" Тя казва още, че правителството на България  игнорира и една европейска директива. Националният парк \"Пирин\" е част от европейската мрежа на защитени територии Натура 2000. Поради това плановете за строеж трябва да бъдат подложени на процедура за екологична оценка и допустимост. \"В конкретния случай това просто не се случи\", казва Раковска.  Защо обаче правителството в София иска да превърна точно този природен парк в ски зона? От WWF са проверили плановете за строеж и са установили, че от тях всъщност не може да се очаква някаква икономическа изгода за страната. Планинските върхове в региона не са подходящи за масов ски туризъм. \"Решението на правителството е най-вече от полза за концесионера на ски зоната в Национален парк \"Пирин\"\", казва Катерина Раковска.\r\nИ именно тук историята става интересна: концесионерът на ски зоната в Банско е фирма \"Юлен\". Борислав Сандов от Партията на Зелените твърди, че правителството в София заблуждава българското общество относно истинските причини за ставащото с \"Пирин\". Сандов е установил, че зад \"Юлен\" всъщност стои фирмата \"DUC Nominees\", чийто собственик е кипърски гражданин. Ако човек продължи да дълбае по-надълбоко, стига до офшорно дружество на Вирджинските острови. Борислав Сандов и неговите съпартийци предполагат, че този холдинг е свързан с организираната престъпност.\r\nПредставителката на WWF е по-предпазлива в изказването на предположение за корупция: \"Може би тук става въпрос за голям конфликт на интереси\", казва Раковска.  Раковска се надява на повече подкрепа - най-вече от страна на ЕС. \"Надяваме се, че ЕК ще настоява твърдо за спазването на договореното от Натура 2000\", казва тя. На запитване от Дойче Веле обаче един от говорителите на ЕК отговори, че засега случаят е изцяло в сферата на националните компетенции. Брюксел следи дали в проекти, оказващи влияние върху околната среда, се спазват нормите, зададени от ЕС. Към този момент обаче нямало \"нарушение на европейските правила за околната среда\", заяви говорителят.\r\nПриродозащитниците от ЕК, Зелените в България и в ЕП обаче критикуват остро екологичния скандал. Евродепутатката Ска Келер написа на българския премиер следното: \"Новият план за управление на \"Пирин\" позволява насред впечатляващата природа да се разширят редица комерсиални дейности до 48% - включително построяването на ски-съоръжения и изсичането на гори. Това е прекалено много\".   ", "date": "2018.02.18", "title": "Екологичният скандал \"Пирин\""}
{"url": "https://www.actualno.com/society/kakvi-sa-obichaite-na-sirni-zagovezni-news_660429.html", "text": "  Особено място в годишния календар от празници заемат Месни и Сирни заговезни, а седмицата, която ги разделя, се нарича Сирница. Това каза за Радио „Фокус“ – Смолян етнологът Ваня Йорданова.  \"Заговезни менят мястото си според Великден. Месните са осем седмици преди празника, а Сирните са седем седмици преди това. Повсеместна практика на серни заговезни е прощаването. С бъклица вино, халва и баница, по-младите семейства отиват последователно на гости у родителите си или у кумовете, за да вземат прошка. Те целуват три пъти ръка на по-възрастните с думите „Прощавай мамо“ или „Прощавай тате“, а отговорът е „Простено да ти е сине“ или дъще или снахо“, добави етнологът. По думите ѝ следва тържествена вечеря, за която задължително се приготвя баница с яйца и сирене в родопския вариант – родопски клин, варени яйца, бяла халва с орехови ядки. На трапезата се изпълнява и обредното хамкане на варено яйце, парче халва или сирене. \"За тази цел стопанката на къщата връзва халвата или яйцето на долния края на бял памучен конец, който е закрепен към гредата на тавана или към хурка. В хамкането участват най-вече децата като те се стремят да захапят яйцето, халвата или сиренето само с уста. След като тази игра приключи, конецът се запазва и се използва срещу болести по очите или болести по домашните животни\", каза още Ваня Йорданова.  ", "date": "2018.02.18", "title": "Какви са обичаите на Сирни заговезни"}
{"url": "https://www.actualno.com/chronicles/obesen-e-vasil-levski-news_660252.html", "text": "  Васил Левски е псевдонимът, с който е известен Васил Иванов Кунчев,   български революционер, идеолог и организатор на българската национална   революция, национален герой. Основател е на Вътрешната революционна   организация (ВРО) и на Българския революционен централен комитет (БРЦК).   Известен е и като Апостола на свободата заради организирането и   разработването на стратегията за освобождаване на България от османско   иго. Той пътува по страната и създава тайни районни комитети, които да   подготвят националния бунт. Неговата мечта е чиста и свята република, в   която всички да имат равни права, независимо от етническата си и   религиозна принадлежност. Създадената от него Вътрешна революционна   организация е основата, върху която стъпват организаторите на Априлското   въстание. Това въстание и последвалата Руско-турска война довеждат до   възстановяване на държавата България на европейската карта.  Други известни негови прозвища са „Дяконът“ и „Джингиби“   (Неуловимият). През 2007 година чрез национално телевизионно допитване   на БНТ е избран за номер едно в списъка на най-великите българи за   всички времена.\r\nРанни години Васил е роден на 18 юли (6 юли стар стил) 1837 г. в Карлово в   семейството на Иван Кунчев Иванов и Гина Василева Караиванова. Има двама   братя — Христо и Петър — и две сестри — Яна и Марийка. Учи във взаимно   училище в гр. Карлово и в класното в Стара Загора. През 1851 г. баща  му  умира и тримата братя остават да се грижат за семейството. Васил е  на 14  и започва да учи абаджилък.\r\nОт 1855 г. е послушник при вуйчо си Василий, таксидиот на   Хилендарския манастир в Карлово и Стара Загора. Учи две години в класно   училище в Стара Загора и изкарва едногодишен курс за подготовка на   свещеници в Пловдивското класно епархийско училище „ Св. Св. Кирил и   Методий“, основано от Найден Геров през 1850 година. На 7 декември 1858   г. приема монашеството и името Игнатий в Сопотския манастир „Св. Спас“   под мантията на йеромонах Кирил, а през следващата 1859 г. пловдивският   митрополит Паисий го ръкополага за йеродякон в църквата \"Света   Богородица\" гр. Карлово.  Някои автори свързват Левски с масонството, като допускат, че той   бива посветен като масон през 1861 г. Това твърдение е категорично   отречено от някои академични автори, макар те да не отхвърлят   възможността Левски да е бил запознат с масонските идеи. Той владее   отлично няколко езика: турски, гръцки и арменски, които се оказват   полезни в революционната му дейност.\r\nРеволюционна дейност в Сърбия и Румъния На 3 март 1862 г. заминава за Сърбия и взема участие в Първата   българска легия на Раковски в Белград. Запознава се отблизо с бунтовните   среди на българската емиграция. Заради своята ловкост и храброст по   време на сраженията с турците за белградската крепост Васил получава   името Левски (според легендата е направил „лъвски“ скок по време на   военни упражнения в Сърбия). На този етап изпитва силно влияние на   Раковски и възприема идеята за организиране на чети, чрез които да се   вдигне народът на въстание. След разтурянето на легията се присъединява   към четата на дядо Ильо войвода. През 1863 г. заминава за Румъния и  след  кратък престой се завръща в България. През пролетта на 1864 г.,  навръх  Великден в Сопот, Левски в присъствието на най-близките си  приятели сам  отрязва дългите си монашески коси. От този момент той  става мирски дякон  (служител, помощник) на свободата Васил Левски.  Архимандрит Василий се  опитва да възбуди църковно следствие срещу  племенника си, а Пловдивският  митрополит заплашва самия Василий с  наказание, ако упорства в  настояването си. От април 1864 до 1866 година  Левски е учител в село  Войнягово, Карловско, след това от март до  октомври 1866 година в  добруджанското Еникьой, а от края на годината до  март 1867 година в  съседното Конгаз. По-близо до границата, той се  надява да се свърже с  Раковски и да се запознае с неговите по-нататъшни  планове. Като учител  Левски развива революционна пропаганда сред  народа и организира  патриотични дружини за бъдещото въстание. През 1866  година на румънска  земя се движи в средите на Хаджи Димитър и Стефан  Караджа. През ноември  1866 година се среща с Раковски.  През 1867 г. по предложение на Раковски е определен за знаменосец в   четата на Панайот Хитов, която се подготвя за прехвърляне в България.   Заедно с четата изживява всички трудности и разочарования по време на   похода в Балкана през 1867 г. После заедно с четата преминава в Сърбия и   постъпва във Втората българска легия (1867-1868). След разтурянето ѝ   той се разболява и остава 2 месеца в с. Зайчар. През това време   преосмисля изминатия път. Съмненията му в целесъобразността на   четническата тактика се превръщат в убеждение, че трябва да се търси нов   път за постигане на крайната цел. За пръв път изразява мнение, че   трябва предварителна подготовка на народа за участие в освободителното   дело. В писмо до Панайот Хитов загатва за своите изводи и намерения,   като му съобщава, че е решил да извърши нещо голямо в полза на   отечеството, „в което ако спечеля, печеля за цял народ, ако загубя, губя   само мене си“. В него се засилва недоверието спрямо Сърбия и   убеждението, че българите трябва да разчитат преди всичко на себе си, а   не на външни сили. Гибелта на четата на Хаджи Димитър и Стефан Караджа   окончателно го убеждава, че предварителната подготовка е необходимо   условие за победата на българската революция. През август 1868 година,   Левски отива в Букурещ, където се свързва с Иван Касабов и дейците на   „Българското общество“. Към това време се отнася запознаването му с   Христо Ботев и техният съвместен живот в една изоставена вятърна мелница   край Букурещ.\r\nОрганизиране на революционни комитети\r\nСъс средствата, предоставени от „Българското общество“ и читалище   „Братска любов“, организация на „младите“, Левски заминава за Цариград с   параход на 11 декември 1868 г., за да предприеме оттам първата си   обиколка из българските земи. Тя е с осведомителна цел. При извършването   ѝ, Левски се запознава с условията и възможностите за революционна   дейност в българските земи. В началото на януари 1869 г. напуска   турската столица и се отправя към Тракия и Северна България. Преминава   през Пловдив, Карлово, Сопот, Казанлък, Сливен, Велико Търново, Ловеч,   Плевен и Никопол. Навсякъде разговаря със свои доверени хора и познати,   за да ги спечели за делото. Обнадежден, че в непродължителен срок може   да бъде обявено въстание, Левски приключва своята обиколка и на 24   февруари се завръща в Румъния. След двумесечен престой в Румъния на 1 май 1869 г. Апостола започва   втората си обиколка в българските земи с изходен пункт Никопол. Сега той   е снабден с революционна прокламация и пълномощно, получени от Иван   Касабов. И двата документа, които удостоверяват, че Левски не е случаен   човек, а изразява мнението на българската политическа организация в   Румъния, са подпечатани с печат на Привременното правителство на   Балкана. По време на тази обиколка Левски поставя началото на   изграждането на вътрешната революционна организация (ВРО). Първият   комитет е основан в Плевен с препоръките и помощта на Данаил Попов.   После продължава изграждането на местни (частни) революционни комитети и   в Ловеч, Троян, Карлово, Калофер, Казанлък, Пловдив, Сопот, Чирпан и   др. Втората обиколка на Левски го убеждава, че въстанието не може да   бъде вдигнато толкова скоро, както мисли няколко месеца преди това. Той   съзира необходимостта от по-голяма подготовка на народа, осъществявана   от революционни комитети, свързани организационно помежду си.\r\nСлед завръщането си в румънската столица на 26 август 1869 г. Левски   се включва активно в живота на младата българска емиграция. В края на   1869 г. заедно с Любен Каравелов участва в създаването на Българския   революционен централен комитет. Той се стреми да убеди емиграцията, че   центърът на подготовката на предстоящото въстание трябва да се пренесе   във вътрешността, че българите трябва да разчитат на своите собствени   сили, а не на външна помощ, че трябва да се скъса решително с   необмислените комбинации с балканските страни. Емигрантските дейци   съзнават необходимостта от организиране на народа, но никой няма план   кой и как да го направи. Те трудно се разделят и с традиционните си   схващания за чужда помощ и за ръководене на революционното движение   извън страната. Разочарован от емиграцията, през май 1870 г. Левски се   завръща в България и се заема с доизграждането на комитетска мрежа. До   края на 1871 г. успява да създаде гъста мрежа от революционни комитети,   обединени в цялостна ВРО. За столица на ВРО е обявен Ловеч, а комитетът  в  този град е обявен за БРЦК. В запазената документация и в печата на   организацията той е наричан още Привременно правителство на България.   Създаването на ЦК в България изключително важна стъпка в укрепването на   вътрешната комитетска организация. С това Левски осигурява   организационно работата си по подготовката на въстанието в страната.   Ловешкият комитет го подпомага в поддържането на връзките с емиграцията.   Левски разглежда ЦК в България като върховно ръководство на   революционното движение с общонационални функции. Селските и градските   частни комитети в революционната организация обединяват в себе си   представители на всички социални групи в българското общество. Левски   единствен от „четеримата големи“ на българската революция достига до   прозрението, че в подготовката трябва да бъдат привлечени и чорбаджиите.   Техните средства са особено нужни за материалната осигуреност на   предстоящото въстание. Той предвижда получаване на тези средства по   доброволен начин, но за тези, които отказват да подкрепят народното   дело, той въвежда революционен терор.\r\nКъм края на 1871 г. изградената ВРО е единствената реална сила,   способна да постави на дневен ред българския национален въпрос.   Комитетите започват активна работа за привличане на привърженици, за   събиране на средства и закупуване на оръжие. Когато работата нараства,   БРЦК изпраща двама помощници на Левски през втората половина на 1871 г. —   Димитър Общи и Ангел Кънчев. Същата година изработва програма и   проектоустав на БРЦК. Инициатор и участник е на първото общо събрание на   БРЦК в Букурещ (29 април — 4 май 1872 г.). В края на юни 1872 г.   напуска Букурещ и като пълномощник на БРЦК пред комитетите в България   започва преустройство на Вътрешната революционна организация. Създава   окръжни комитети.\r\nЗалавяне и смърт На 22 септември 1872 г. Димитър Общи организира обир на турската поща   в Арабаконак. Левски е против, но е подкрепен единствено от поп Кръстю   Никифоров. Залавянето на участниците нанася тежък удар на  революционната  организация. Левски получава нареждане от БРЦК и  Каравелов за вдигане  на въстание, но отказва да го изпълни и решава да  прибере архивите на  ВРО от Ловеч и да се прехвърли в Румъния. Той знае  за провала при обира в  Арабаконак, но не знае, че турската полиция  разполага с негова  фотография и с точно описание на особените му  белези, както и с  информация, къде евентуално може да бъде открит.  Васил Левски не е  предаден от един човек, а е жертва на дълга верига от  полицейски  разкрития. На 27 декември 1872 г. бива заловен от турската  полиция до  Къкринското ханче (източно от Ловеч). При залавянето му  архивът, е  останал незабелязан от хайката. Същият архив с комитетски  книжа е  запазен и по-късно предаден на Захари Стоянов. Липсващите  парични  средства са намерени през 1972 г. в темелите на къщата на Марин   Поплуканов. Предполага се, че причината за неговото залавяне е   предателство от съмишленик. Спори се за името на предателя — Поп Кръстю   (съучредителя на комитета в Ловеч) или Марин Поплуканов (председателя  на  комитета). През 1925 историкът Димитър Страшимиров публикува обширен   труд, в който представя доказателства, че именно поп Кръстю става   доносник на турските власти и дава сведения за местоположението на   Левски. Според други проучвания предателство спрямо Левски не е имало.   До последно османците не знаят кого са заловили и Левски е откаран в   Търново, за да бъде разпознат. Чак там става ясно кой е той. При Къкрина   отиват едва няколко заптиета, а в случай, че са знаели кого залавят,   подобна малочисленост не би била логична. Също така се доказа, че поп   Кръстю не е имал точна информация за плановете на Левски. Левски, който е   охраняван само от 20 заптии по време на пътя си от Търново до София,  се  е надявал напразно до последно, че ще бъде освободен от съмишленици.\r\nВпоследствие Левски е отведен в София, където е предаден на съд.   Апостола изгражда защитата си на основите на правата на християните   според Хатихумаюна, за да не издаде някого и организацията. Той   подчертал няколко пъти, че е търсил законни пътища за изменение на   живота в Империята. Левски се разграничава от дейността на Димитър Общи,   за да избегне криминални обвинения. Очаквало се Великото везирство да   освободи всички освен обирачите на пощата, защото политически процес не  е  в интерес на Турция и вреди на авторитета ѝ пред Европа. Комисията  за  процеса е: Али Саид паша, Шакир бей и Иванчо Хаджипенчович. В   инструкциите към съдиите е записано да се накажат строго само   ръководителите. В състава на съда са включени и българите: х. Мано   Стоянов и Пешо Тодоров като представители на българската община в града.   Включени са още мюсюлмани и евреи. Смъртната присъда е издадена на 14 и   е потвърдена на 21 януари 1873 г. Процесът завършва, а комисията е   иззела функциите на съд, което е недопустимо по законите на самата   империя. 60 подсъдими са осъдени на затвор и заточение и двама са   обесени — Димитър Общи и Васил Левски. Присъдите са потвърдени от   султана по целесъобразност. За да не се навреди на турската дипломация,   не са извършвани по-мащабни разследвания и гонения.\r\nНа 18 февруари (6 февруари по стар стил) 1873 г. присъдата е   изпълнена в околностите на София. Мястото на обесването на Васил Левски   се намира в центъра на днешна София, където е издигнат негов паметник.\r\nИзточник: Уикипедия  ", "date": "2018.02.18", "title": "Обесен е Васил Левски"}
{"url": "https://www.actualno.com/politics/dupkite-v-budjeta-na-es-sled-brexit-chakat-otgovori-news_660435.html", "text": "  Лидерите на ЕС са изправени пред трудни разговори тази седмица относно нелесните въпроси за това как да запълнят дупките в бюджета след Brexit и да изберат наследник на шефа на Европейската комисия Жан-Клод Юнкер.  Специална еднодневна среща на върха в Брюксел в петък, 16 февруари, на 27-те лидери без Великобритания трябва да бъде ключова стъпка в пътната карта за отслабнал и по-унифициран блок, след като Великобритания напусне алианса след малко повече от година. Това пише  свой анализ AFP.\r\nНо вече се появиха пукнатини между френския президент Еманюел Макрон, ръководещ усилията за реформирана Европа, и Юнкер с федералната си визия за това как висшите служители на ЕС да бъдат избирани в бъдеще. Неразборията означава, че опитите на ЕС да преодолее шока от загубата на основен член влизат в класическите проблеми, които са го отслабвали през шестте десетилетия на съществуването му: пари и суверенитет.\r\nЮнкер бе избран след европейските избори през 2014 г. по спорната система \"Spitzenkandidat\" - немски за \"водещ кандидат\" - според която политическата група с най-много гласове номинира кандидата за поста, допълва БГНЕС.  Както Европейският парламент, така и Юнкер подкрепят повторението след европейските избори през май 2019 г., заявявайки, че този подход дава пряка възможност на обществеността да каже кой ръководи комисията, мощния орган на изпълнителната власт на ЕС. Председателят на Европейския съвет Доналд Туск - който координира срещите на върха и представлява държавите-членки на ЕС - се очаква да представи възможности на срещата на върха, включително дали да се продължи със системата Spitzenkandidat.  Очаква се лидерите да кажат, че е тяхно \"право и задължение\" да изберат комисаря, като \"вземат предвид\" вижданията на парламента, както се посочват в договорите на ЕС, каза източник от ЕС пред АФП.\r\nМного национални лидери са сериозни противници на процеса Spitzenkandidat, казвайки, че той оставя встрани демократично избраните ръководители на правителството в полза на сделка на базираните в Брюксел политически партии и също така прави работата на шефа на комисията твърде политическа.\r\nМакрон тази седмица критикува сериозно брюкселския елит като идеологически непоследователен и призова за \"политическо преустройство\", за да се даде на Комисията ясен мандат, определен от националните лидери.\r\nЮнкер обаче заяви по-рано тази седмица, че системата Spitzenkandidat е \"напълно логична\". Той също така призова работата на комисаря да бъде обединена с тази на туск.\r\nРазличията станаха на практика ожесточени, след като Европейският парламент по-рано този месец попречи на Макрон, като гласува против \"транснационалните списъци\", което би позволило 30 от 73-те места, освободени от Великобритания, да бъдат избирани по паневропейски билети, вместо по избирателни райони.\r\n\"Защо да имаме Spitzenkandidaten, ако нямаме транснационален списък за избори ?!\" , написа в туитър люксембургският министър-председател Ксавие Бетел. Запълването на дупката, която Brexit оставя в многогодишния бюджет на ЕС от 2020 г., заплашва да отвори още по-дълбоки разделения - но този път между самите държави-членки. Туск ще попита лидерите на срещата дали искат да увеличат бюджета, да го намалят или да го запазят същия, посочват източници.\r\nКомисарят по бюджета на ЕС Гюнтер Йотингер каза, че излизането на Великобритания може да остави дупка от между 12 и 15 милиарда евро и предложи да се увеличат вноските между 1,1% и 1,2% от БВП от сегашното ниво от един процент от БВП, както е за бюджета за периода 2014-2020 г.\r\nХоландия, Дания, Австрия, Швеция и Финландия, всичките те са нетни вносители, са против тази идея.\r\nПредупрежденията на Йотингерr за съкращения в селското стопанство – което е кошмар за Франция - и \"кохезионните фондове\", от които извличат полза по-бедните източноевропейски държави, вероятно също ще бъдат значително намалени. Но има малко желание за предложения, че ЕС би могъл да се опита да приведе страни като Полша и Унгария в съответствие с въпросите, които включват върховенството на закона и миграцията, като \"кохезионните фондове\" бъдат използвани като „зависещи“ от добро поведение.\r\nС тези напрежения предвид не е изненадващо, че ЕС подчертава необходимостта от единство в разговорите за Brexit с Великобритания.\r\nОчаква се Туск да поиска от лидерите в петък, ако искат да прокарат следващия месец очертаването на червени линии за бъдещите отношения след Brexit с Великобритания.\r\nНесигурността по отношение на желанията на Великобритания и трудностите при преговорите за преходен период след Brexit могат да избутат това назад.  ", "date": "2018.02.18", "title": "Дупките в бюджета на ЕС след Brexit чакат отговори"}
{"url": "https://www.actualno.com/celebrate/na-sirni-zagovezni-iskame-i-davame-proshka-news_660395.html", "text": "  Сирни заговезни не е на постоянна дата и се пада всяка година 7 седмици преди Великден, винаги в неделя. Тази година се почита на 18 февруари.  Празникът се нарича още Поклади и Прошка. По традиция на Сирни заговезни близки и познати се опрощават помежду си за всякакви провинения през изминалата година. На някои места в България след вечерното богослужение става опрощаване на църковните служители с християните. Така те следват предупреждението на Иисус Христос: \"Ако не простите на човеците прегрешенията им, и вашият Отец няма да прости съгрешенията ви.\" В неделя се палят огньове (клади) и след като прегорят, се прескачат за здраве. После около тях се играят хора и се пеят песни. Затова празникът се нарича и Поклади. В някои краища на България е разпространен обичаят оратници (огруглици) - това са факли от слама, които всеки стопанин завърта около главата си и по този начин прогонва бълхите от къщата. Много популярен е и обичаят хвърляне на стрели. Всеки ерген изстрелва с простичък, направен от самия него, лък запалена стрела в двора на момата, която си е харесал. Обикновено това продължава до късна доба на Заговезни. Семейството на момата стои будно, за да гаси пламъците, докато тя самата събира стрелите. Която мома събере най-много стрели от двора си, тя е най-лична и най-харесвана. За трапезата на Заговезни се приготвят баница със сирене, варени яйца, варено жито, халва с ядки. Прието е да се извършва и обичаят хамкане: на червен конец се завързва и се спуска от тавана парче бяла халва или варено яйце. Най-възрастният мъж завърта конеца в кръг и всеки член от семейството, главно децата, се опитва да хване халвата или яйцето с уста. Който успее, ще бъде жив и здрав през цялата година. На Сирни заговезни по-младите обикалят по-стари роднини и близки - свекър, свекърва, тъст и тъща, кумове, по-възрастни братя и сестри и искат прошка и целуват ръка на домакините, като изричат традиционните думи на прошката: \"Прощавай, мале, тате.\" \"Просто да ти е, Господ да прощава\" пък е задължителният отговор. Затова празникът е познат още и като Прошка. Според традицията по-възрастен не може да иска прошка от по-млад член от семейството. В седмицата преди Сирни заговезни в някои тракийски селища тръгват кукерски дружини. Маскирани мъже, облечени с кожи и накичени със звънци, обикалят по домовете, разиграват комични сценки и благославят за здраве и плодородие. В групата обикновено има водач, наричан \"хаджия\", и \"кукерска булка\" или \"баба\" - мъж, облечен в парцаливи женски дрехи и с парцалено бебе в ръце. Обредността на Сирница е подчинена на подготовката за великденския пост, който трае 49 дни. Затова и носи идеята за \"последно облажаване\". За последно може да се хапват млечни храни. Забраната за сватби след Сирни заговезни също е символична. Постът не означава само вегетарианство. Сексът също е строго забранен. Постенето е своеобразна магия, която трябва да предизвика плодородието. В традицията той означава временна смърт, след която задължително следва ново раждане. Така се символизира вечният кръговрат, завъртане на цикъла от безплодие към плодовитост. Паленето на огньовете, хвърлянето на запалени стрели също насочва към по-древни култове (например към тракийската богиня Бендида). Стрелите, огънят, схващан като соларен знак, мъжко начало, разкриват оплодителната функция на ритуалите.   ", "date": "2018.02.18", "title": "На Сирни заговезни искаме и даваме прошка"}
{"url": "https://www.actualno.com/europe/zemetresenie-raztyrsi-velikobritanija-news_660404.html", "text": "  Трус с магнитуд 4,4  бе регистриран в Уелс и Югозападна Англия. Земетресението е най-силното, усетено във Великобритания за последните десет години, пише британският вестник The Independent.  Хиляди хора съобщиха за труса с епицентър десет километра североизточно от центъра на град Суонзи в Уелс, според информацията от Британската геоложка служба (БГС). Земетресението е усетено от жителите на Бристъл и Корнуол, чак до остров Уайт на повече от 200 километра . В Бристъл се съобщава за поне шест сигнала за повредени домове. Хората казват, че животните са от първите усетили труса. Отбелязва се, че трусове с по-голям магнитуд от 4 са рядкост и се случват през около две години, допълва агенция Фокус.   ", "date": "2018.02.18", "title": "Земетресение разтърси Великобритания"}
{"url": "https://www.actualno.com/europe/odobrenieto-kym-makron-padna-pod-50-news_660405.html", "text": "  Според проучване на агенцията за социологически проучвания „Ифоп“ одобрението към президента на Франция Еманюел Макрон е паднало под 50% - най-ниското равнище от октомври миналата година. В момента правителството има планове да проведе реформи в обществения сектор на страната, предава Reuters.  Според проучването, проведено между 7 и 17 февруари, 44% от населението смята, че е доволно от Макрон, което е с 6 пункта по-малко от предишното изследване на компанията през януари. Това е най-ниския рейтинг за президента от октомври миналата година, когато той бе 42%. Правителството на Франция обяви планове да модернизира публичната администрация в страната. Министър-председателят Едуард Филип заяви, че правителството няма да се поколебае да проведе реформите, дори и да бъде посрещнато със съпротива, допълва агенция Фокус.   ", "date": "2018.02.18", "title": "Одобрението към Макрон падна под 50%"}
{"url": "https://www.actualno.com/moresport/gimnastichkite-ni-specheliha-zlato-v-moskva-news_660439.html", "text": "  Българският ансамбъл по художествена гимнастика спечели златен медал на финала на пет обръча на турнира от веригата Гран При, който се провежда в руската столица Москва.  Симона Дянкова, Лаура Траатс, Ели Бинева, Мадлен Радуканова и Теодора Александрова получиха оценка от 18,900, като имаше лека неточност, но тя не повлия на крайното класиране. Вижте още подробности в s    ", "date": "2018.02.18", "title": "Гимнастичките ни спечелиха злато в Москва"}
{"url": "https://www.actualno.com/europe/amerikanskijat-eskadren-minonosec-carney-navleze-ot-sever-v-cherno-more-news_660396.html", "text": "  Американският ескадрен миноносец Carney ( \"Карни\") премина Босфора и навлезе от север в Черно море, за да се присъедини към вече намиращия се там есминец Ross ( \"Рос\"). Това се посочва в изявление, разпространено днес от пресслужбата на Шестия флот на американските военноморски сили.  Както пресслужбата обяви \"на 17 февруари \"Карни\" се присъедини към разрушителя \"Рос\" в Черно море за провеждането на морска операция за сигурността\". \"Пристигането на втория кораб на американския флот в Черно море е в съответствие с графика, който позволява на американския флот да поддържа оперативното си присъствие в региона\", гласи още документа, като в него се подчертава, че решението за изпращането на двата кораба не представлява ответна реакция, съобщи БГНЕС. \"Продължаващото присъствие на американския флот в Черно море показва нашия ангажимент към регионалната стабилност, към сигурността на морското корабоплаване на нашите партньори в региона на Черно море, както и към колективната защита на нашите съюзници в НАТО,\" обяви командирът на \"Карни\" - вицеадмирал Кристофър Грейди.\r\nПрипомняме, че съгласно разпоредбите на Конвенцията от Монтрьог от 1936 г. военните кораби на страните извън Черно море в мирно време могат да останат в акваторията за не повече от 21 дни.      ", "date": "2018.02.18", "title": "Американският ескадрен миноносец Carney навлезе от север в Черно море,"}
{"url": "https://www.actualno.com/crime/myj-zagina-sled-pojar-v-avtomobil-news_660444.html", "text": "  58-годишен мъж е загинал след пожар в  лек автомобил.  Малко преди  11 часа днес бил приет сигнал, че по черен път между селата Правенци и Велино e възникнал  пожар.Към мястото са насочени екипи на пожарна, полиция и спешна помощ. Минути след това било получено второ съобщение, че пожарът е в лек автомобил, съобщиха от ОД на МВР-Шумен.  При пристигане огнеборците заварили  да гори Опел „Астра“. В автомобила бил и собственикът му -58-годишен мъж от село Велино. Починал е на място. Предполага се, че е имало теч на газ в купето на автомобила. Причините за инцидента  са в процес на изясняване.  Извършва се оглед.   ", "date": "2018.02.18", "title": "Мъж загина след пожар в автомобил"}
{"url": "https://www.actualno.com/politics/ot-mvnr-osydiha-provejdaneto-na-lukovmarsh-news_660403.html", "text": "  Министерството на външните работи на Република България категорично осъжда провелата се снощи в столицата за поредна година демонстрация на ксенофобия, дискриминация и омраза, известна като \"Луковмарш\".  Тази проява на неподправена нетърпимост към другия се провежда по-малко от месец, след като целият свят отдаде почит към жертвите от Холокоста. Снощният марш събра в България, която в момента е и председател на Съвета на Европейския съюз, хора от различни националности, дошли тук, за да демонстрират омраза и нетолерантност. Това трябва да бъде ясен сигнал за нас като общество и като европейци, които не са забравили страданията, причинени от Втората световна война, че не е достатъчно само да припомняме трагичните събития, допълват в съобщение до медиите от министерството. Всеки акт на омраза и прослава на антисемитската и нацистката идеология е абсолютно неприемлив.  Пробуждането на нетърпимост към различния, проповядването на нетолерантност и яростната употреба на словото на омразата са опит за разклащане на демократичните ценности, които отстояваме като народ и като общност. Затова МВнР високо цени усилията на Световния еврейски конгрес и Организацията на евреите в България „Шалом“ за повишаване на обществената информираност по тази тема, както и насърчаването на борбата с причините за антисемитизма и речта на омразата, допълват още от ведомството.\r\nМинистерството на външните работи ще продължи да работи в рамките на международните организации и в сътрудничество със своите партньори от международната общност за спазването на правата на човека, борбата с насилието и разпространяването на културата на мира, за да се превърнат сборища като „Луковмарш“ в част от миналото.     ", "date": "2018.02.18", "title": "От МВнР осъдиха провеждането на \"Луковмарш\""}
{"url": "https://www.actualno.com/america/socialnite-ne-sa-ocenili-opasnostta-na-streleca-ot-parklend-news_660399.html", "text": "  Управлението по въпросите за децата и семействата в щата Флорида са направили грешка при оценката на душевното състояние на Никълъс Круз, който в сряда уби 17 свои бивши съученици и преподаватели в гимназията \"Марджъри Стоунмен Дъглас\" в Паркленд. Това заяви в събота за в. „Ню Йорк Таймс“ общественият защитник (омбудсмана) на окръг Брауърд Хауърд Финкелщайн, който представлява Круз в съда.  Според Финкелщайн, през септември 2016 г. Управлението по въпросите за децата и семействата е било информирано, че 19-годишният мъж има склонност към себенараняване и че умишлено си нанася прорезни рани по ръцете, затова не трябва да му бъде предоставяно правото за притежание на огнестрелно оръжие. По късно социални работници са били изпратени в дома на Круз, където са разговаряли с майка му, обяснявайки ѝ наклонностите на сина ѝ. Тя обаче им е обяснила, че поведението му е просто резултат от кавгите с приятелката му. В резултат още в края на същата година случаят е бил приключен, а служителите на ведомството са вписали, че момчето не представлява опасност за околните. Правният защитник на Круз посочи още, че по същото време, училищните психолози са се опитвали всячески да разберат защо Круз е в постоянен конфликт с учителите и защо псува с подобна ожесточеност. Последно младежът е отишъл да се види с училищния психолог през януари 2017 г., след като майка му е починала, а той самият е бил изхвърлен от училището, предаде БГНЕС.\r\n\"Този човек е дал всички основания за безпокойство заради желанието си да убива животни и да притежава оръжие“, заяви Финкелщайн.   Той описва неспособността на социалните служби да разпознават заплахата и да помагат на младежа като \"провал на системата\".  ", "date": "2018.02.18", "title": "Социалните не са оценили опасността на стрелеца от Паркленд"}
