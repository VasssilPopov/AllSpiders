{"url": "https://www.actualno.com/balkani/seriozen-ryst-na-prihodite-ot-turizym-otchitat-v-gyrcija-news_1377735.html", "text": "      Приходите от туризъм в Гърция са се увеличили драстично за първите 7 месеца на 2019 година, съобщи Националната банка на страната.      От януари до юли, ръстът на туризма е с 13.6% или 9.15 млрд. евро. През юли, приходите от туристически услуги са се увеличили до 3.64 млрд. евро в сравнение с 3.28 млрд. евро за същия период на миналата година, уточнява БНТ. Увеличението на приходите се дължи на по-големия брой туристи, а Банката съобщава, че в сравнение с юли 2018 г. броят на чужденците, посещаващи Гърция е скочил с 2.4%.    ", "date": "2019.09.21", "title": "Сериозен ръст на приходите от туризъм отчитат в Гърция"}
{"url": "https://www.actualno.com/sciencelogy/10-nachina-da-zashtitim-smartfona-si-ot-hakvane-news_1377733.html", "text": "      Смартфоните са се превърнали в неизменна част от живота на съвременните хора. Притежателите им разчитат на тях за почти всичко: бизнес, пазаруване, комуникация, развлечения и т.н. 81% от американците имат смартфон и го използват повече от 50 пъти на ден, по данни на Pew Research Center.      Но въпреки че голяма част от ежедневието ни е свързано със смартфоните, много хора не ги използват правилно и пренебрегват сигурността им.\r\nПомислете върху основните предпазни мерки, които дават достъп до телефона ви. За да избегнете кражба на лична информация и пароли, вземете тези 10 лесни предпазни мерки, за да направите мобилното си устройство по-сигурно.   Звучи елементарно нали? Заключването на началния ви екран е най-очевидното решение за запазване на личната ви информация и може да ви предпази от нежелани любопитни погледи.\r\n\"Заключването на екрана ви, когато не го използвате директно, не позволява на всеки, който е наоколо, да получи достъп до съдържанието му. Помислете дали да влезете в настройките и да увеличите дължината на паролата ви до максимално разрешеното, за да направите телефона ви по-труден за хакване, ако някой се опита да пробие защитата\", обяснява пред Business Insider Стейси Каприо, създател на маркетингова компания.        Зареждането на телефона ви на обществени устройства за зареждане, каквито има на летища, авто- и жп гари, в търговски центрове, в градския транспорт и др., може да ви изложи на риск от хакерско проникване.\r\nСвързването с обществен порт не само зарежда телефона ви, но и предава данни. Ако зарядното устройство е компрометирано, тогава някой хакер може да получи достъп до вашите имейли, текстови съобщения, снимки и контакти.\r\n\"Само като включите телефона си в (компрометиран) контакт или зарядно устройство, вашето устройство вече е заразено и това компрометира всичките ви данни\", посочва пред CNN Дрю Паик от фирмата за киберсигурност Authentic8.  ", "date": "2019.09.21", "title": "10 начина да защитим смартфона си от хакване"}
{"url": "https://www.actualno.com/society/novinite-naj-vajnoto-za-denja-21-septemvri-news_1377749.html", "text": "      Редакционният екип на Actualno.com ви представя най-важните новини за изминалия ден, 21 септември.       В резултат на проведените действия на служители от ГДБОП, Специализираната прокуратура и френските полицейски и съдебни власти, бе неутрализирана една от най-големите до момента международни организирани престъпни групи за трафик на хора с цел трудова експлоатация и пране на пари, съобщиха от МВР и прокуратурата.   „Оставам в БНР, няма да се откажа сама от работата си. След такава криза обаче все по-малко хора ще рискуват да задават въпроси, защото знаят какво може да им се случи“. Това каза в ефира на \"Тази събота\" журналистката Силвия Великова, която беше свалена от ефира на програма \"Хоризонт\", а след това отново върната като водещ. \"Обществените поръчки са средството да можем да реализираме обектите на града. Аз друг законов начин не знам. Ако Мая Манолова знае, нека да го каже. Очевидно не е информирана за условията и сроковете на оперативните програми, защото, ако се съобразяваме с изборите, означава да лишим града от тази огромна възможност\". Това каза кметът на София и кандидат за нов мандат Йорданка Фандъкова, след като опонентката ѝ Мая Манолова я обвини в предрешени конкурси за електробуси, предаде БГНЕС.     Ангел Джамбазки е кандидатът на ВМРО за кмет на София. „Кандидатирах се, защото София има нужда от отговорно и сериозно отношение. С групата ни общински съветници имаме сериозен опит в Столична община. Аз самият имам опит от 7 години ”, заяви пред NOVA Джамбазки. Джок Полфрийман остава в центъра за временно настаняване на чужденци в Бусманци в очакване на временен паспорт поне до другата седмица, съобщи Нова телевизия.    Приходите от туризъм в Гърция са се увеличили драстично за първите 7 месеца на 2019 година, съобщи Националната банка на страната. Турският президент Реджеп Тайип Ердоган обяви, че е приключена подготовката за евентуална операция в Сирия, предава TACC. Той обяви това на пресконференция пред журналисти, преди да отлети за Ню Йорк, където ще присъства на 74-ата сесия на Общото събрание на ООН, предаде агенция „Фокус“. Страховете, че хиляди хора могат да щурмуват секретната \"Зона 51\" вчера не се оправдаха, след като пред военната база се събраха едва 75 души. Милиони отговориха на публикация във Фейсбук през юни, призоваваща хората да нападнат съоръжението в Невада на 20 септември, за да „видят извънземни“, припомня БГНЕС. Смартфоните са се превърнали в неизменна част от живота на съвременните хора. Но въпреки че голяма част от ежедневието ни е свързано с тях, много хора не ги използват правилно и пренебрегват сигурността им. В германския град Мюнхен започна 186-ото издание на Октоберфест. Старт на фестивала даде кметът Дитер Райтер, който символично заби кранчето в първото буре бира с два удара с чук. По традиция той подаде и първата халба на премиера на Бавария Маркус Зьодер. На този голям празник Църквата приканва вярващите да отдадат благовейно поклонение на самия Животворящ Кръст, на Който Спасителят понесе страдания заради нашето спасение; на Кръста като оръдие на Христовата победа над греха и смъртта. ", "date": "2019.09.21", "title": "Новините: Най-важното за деня, 21 септември"}
{"url": "https://www.actualno.com/volleyball/bylgarija-prikluchi-s-uchastieto-si-na-evropejskoto-pyrvenstvo-po-volejbol-news_1377756.html", "text": "       претърпя поражение в своята 1/8-финална среща от Европейското първенство по волейбол. \"Лъвовете\" отпаднаха след поражение с 3:1 (25:27, 25:17, 25:16, 25:17) от домакина Словения.      В първия гейм играчите на Силвано Пранди направиха страхотен обрат, спасиха два геймбола на съперника и поведоха в резултата. От този момент играта на нашия отбор тотално се срина. Последваха безброй необясними грешки в полето ни, което тотално разруши нашата игра.\r\nВсичко в полето на Словения се получаваше, докато в игрището на \"трикольорите\" бе пълен хаус. Пранди опита да промени случавщото се с няколко смени, които не дадоха никакъв резултат.\r\nКлемен Чебул изигра страхотен мач тази вечер в Любляна. Посрещачът завърши със 17 точки (6 аса) за успеха на родината си. Единственият светъл лъч, от време на време, в полето на България бе от Мартин Атанасов. Младият посрещач завърши срещата с 12 точки.  Всичко най-интересно от загубата на България от Словения може да откриете в . ", "date": "2019.09.21", "title": "България приключи с участието си на Европейското първенство по волейбол"}
{"url": "https://www.actualno.com/politics/maja-manolova-i-jordanka-fandykova-v-zadochen-spor-zaradi-porychki-za-elektrobusi-news_1377721.html", "text": "      \"Обществените поръчки са средството да можем да реализираме обектите на града. Аз друг законов начин не знам. Ако Мая Манолова знае, нека да го каже. Очевидно не е информирана за условията и сроковете на оперативните програми, защото, ако се съобразяваме с изборите, означава да лишим града от тази огромна възможност\". Това каза кметът на София и кандидат за нов мандат Йорданка Фандъкова, след като опонентката ѝ Мая Манолова я обвини в предрешени конкурси за електробуси, предаде БГНЕС.      „Притеснявам се, че в последните седмици г-жа Манолова говори само за обществени поръчки и се тревожи, че те се правят сега“, посочи Фандъкова. Тя обясни, че процедурите, свързани с това софиянци да дишат по-чист въздух, са обявени още през лятото и са били отразени от медиите. Тези процедури са със защитените средства по ОП „Околна среда”, каза още кметът и отговори, че протоколите по завършване на поръчките, визирани от Манолова ще бъдат със срокове по време на новоизбрания кмет.   По-рано днес Мая Манолова, която се кандидатира за кмет на София, изрази недоумение защо спешните обществени поръчки на стойност 80 млн. лева за закупуването на електробуси ще бъдат отворени буквално два дни преди изборите.\r\n„Не е ясно защо за най-големите столични квартали се препоръчва закупуването на електрически микробуси с 9 седящи места. Представете си от „Люлин” или от „Овча купел” колко човека могат да се превозят“, запита Манолова. Тя заяви, че тези обществени поръчки са подготвени за определени кандидати. „Готова съм да поставя в плик името на единия кандидат, който ще спечели едната обществена поръчка“, заяви още Манолова. Тя отново припомни, че едната обществена поръчка ще бъде отворена на 23 октомври, а другата – на 24 октомври.   ", "date": "2019.09.21", "title": "Мая Манолова и Йорданка Фандъкова в задочен спор заради поръчки за електробуси "}
{"url": "https://www.actualno.com/balkani/dve-silni-zemetresenija-razluljaha-albanija-news_1377724.html", "text": "      Земетресение с магнитуд 5,6 по Рихтер е регистрирано в западната част на Албания, съобщи Геологическият институт на САЩ. Трусът е усетен в 17.04 ч. българско време.      Епицентърът му бил на 6 км северно от град Дурас, на дълбочина 10 км. 10 минути по-късно е регистриран втори трусс магнитуд 5.3 по Рихтер. Той е продължил няколко секунди.   И двете земетресения са били усетени много силно в столицата, където жителите й са напуснали панически домовете си. Трусовете са били усетени и в съседните държави, включително и в Северна Македония. До момента няма информация за жертви и пострадали, допълва Нова телевизия. ", "date": "2019.09.21", "title": "Две силни земетресения разлюляха Албания"}
{"url": "https://www.actualno.com/politics/prezidentyt-shte-uchastva-v-74-ata-sesija-na-obshtoto-sybranie-na-oon-news_1377746.html", "text": "      От 22 до 26 септември президентът Румен Радев ще бъде на работно посещение в Ню Йорк, САЩ. Държавният глава ще ръководи българската делегация и ще представи страната ни в рамките на 74-ата редовна сесия на Общото събрание на ООН.      На 22 септември президентът Румен Радев и неговата съпруга Десислава Радева ще отбележат празника на Независимостта на България заедно с наши сънародници, които живеят в САЩ. Срещата с представителите на българската общност ще се проведе в сградата на Генералното консулство в Ню Йорк.   На 23 септември българският държавен глава ще участва в Срещата на най-високо равнище по въпросите на климата. На форума на върха ще бъдат обсъдени мерки за насърчаване на изпълнението на целите на Програмата за устойчиво развитие до 2030 г. По-късно през деня президентът Румен Радев ще участва в събитие на високо равнище, посветено на защитата на религиозните свободи.\r\nНа 24 септември българският държавен глава ще участва в тържественото откриване на общия дебат на 74-ата сесия на Общото събрание, а по-късно и в откриването на Политическия форум на високо равнище по устойчивото развитие под егидата на Общото събрание на ООН. Румен Радев ще направи изказване във форума, който се организира на всеки четири години и в него участват ръководителите на чуждестранните делегации.  На 25 септември Румен Радев ще направи изказване в рамките на панела на високо равнище, организиран от ЮНЕСКО и посветен на темата за бъдещето на образованието. Българският президент ще участва в Глобалния бизнес форум на Майкъл Блумбърг.\r\nНа 26 септември държавният глава Румен Радев ще направи изказване пред Общото събрание на ООН. То ще се състои около 18.15 часа българско време. В рамките на деня президентът ще проведе работна среща с представители на американски компании, организирана от Бизнес съвета за международно разбирателство. Предвидена е и среща с американски еврейски организации.   В рамките на работното си посещение в САЩ българският държавен глава ще проведе и редица срещи със свои колеги, които представляват страните си на 74-ата сесия на Общото събрание на ООН. В делегацията, ръководена от българския държавен глава, е и заместник министър-председателят по правосъдната реформа и министър на външните работи Екатерина Захариева.     ", "date": "2019.09.21", "title": "Президентът ще участва в 74-ата сесия на Общото събрание на ООН "}
{"url": "https://www.actualno.com/america/dvama-ubiti-pri-poredna-strelba-v-sasht-news_1377731.html", "text": "      Двама души загинаха при стрелба в нощен клуб в САЩ. Инцидентът е станал в окръг Ланкастър, в щата Южна Каролина.      Според първоначалните информации неизвестни лица са открили огън по нощния клуб. По информация на Фокс нюз, броят на ранените е най-малко осем души.    ", "date": "2019.09.21", "title": "Двама убити при поредна стрелба в САЩ"}
{"url": "https://www.actualno.com/curious/dneven-horoskop-za-22-septemvri-news_1377667.html", "text": "       Овен       Денят обещава много, но само ако му помогнете. Вашето участие ще е решаващо и не толкова натоварващо, колкото ви се струва. Телец Днес ще спечелите много, ако покажете, че може да пазите тайна. Търпението ще ви е верен приятел и помощник. Не му обръщайте гръб.   Близнаци Днес ще може да разчитате на близките си повече, отколкото си представяте. Разкажете им за вашите притеснения и те бързо ще изчезнат. Рак     Днес е добре да преразгледате някои моменти, свързани с отговорностите ви. Хубаво е да са по-малко, но и възнаграждението няма да е много. Лъв Днес не вярвайте на обещания. Оставете си вратичка в случай, че не се сбъднат. Доверявайте се само на себе си. Дева Днес е ден, в който трябва да сте честни със себе си. Помислете дали няма да спечелите, ако прекратите нещо, което ви натоварва.   Везни Днес не е ден за признания. Всеки прави грешки, но никой няма право да ви кара да се чувствате виновни заради тях. Скорпион Това е ден, в който да помислите дали не ви е нужна почивка за един дълъг период. Премислете начините и последиците. Стрелец В повечето случаи няма нужда да се правим на обидени. Подобно поведение води само до задълбочаване на конфликта. Козирог    Това е ден, в който трябва да се съобразите с мнението на останалите. Ако го пренебрегнете ситуацията ще се усложни сериозно. Водолей Днес е много вероятно да направите грешка по невнимание. Ако става въпрос за обида към някого - просто се извинете. Риби Днес не си правете големи планове без кръчмаря. Ако много искате нещо ще трябва да го реализирате сами. ", "date": "2019.09.21", "title": "Дневен хороскоп за 22 септември"}
{"url": "https://www.actualno.com/europe/nad-150-sa-veche-arestuvanite-v-parij-news_1377732.html", "text": "      152 достигна броя на арестуваните в Париж в рамките на акцията на „Жълтите жилетки“ и шествието за защита на климата, съобщи РИА Новости. По-рано се съобщаваше за 106 задържани.      В събота, в района на площад Мадлен във френската столица започна неразрешен протест на движението на „Жълтите жилетки“. Полицията се опита да изтласка хората от площада, но те отказаха, влязоха в словесна престрелка със служителите на реда и се наложи употребата на сълзотворен газ, съобщава БГНЕС.   По-късно в Париж започна многохилядно шествие в защита на климата, към което се присъединиха и част от протестиращите „жълти жилетки“. Организаторите на протеста призоваха демонстрантите в защита на климата да се разотидат след сблъсъци между полицията и радикални активисти, които според властите са се внедрили в мирната демонстрация. \r\n„Не поемайте рискове и напуснете протеста за климата. Условията за мирен протест не са налице“, написа в Туиътър движението Грийнпийс, съорганизатор на събитието. Друг от организаторите „Младежи за климата“, също призова демонстрантите да се приберат по домовете си.   ", "date": "2019.09.21", "title": "Над 150 са вече арестуваните в Париж "}
{"url": "https://www.actualno.com/society/nov-sluchaj-na-chuma-po-svinete-sprja-grozdobera-v-rajona-na-sandanski-news_1377678.html", "text": "      След потвърден случай на африканска чума по дивите прасета в района на община Сандански, хората от селата, в близост до които е намерено мъртвото животно, са притеснени дали ще могат да приберат реколтата си от грозде. Причината е, че около огнището на заразната болест е определена инфектирана зона с радиус от 8 км, в която достъпа и движението на физически лица са забранени.      Дивата свиня, заразена с африканска чума, е намерена край лозови масиви между селата Горна Сушица и Ласкарево. „Има лозя, сигурно над 100 декара в същата местност къде е намерено прасето и хората трябва да ходят, сега е гроздобер да си приберат реколтата, аз не знам как ще я направят тази забрана или ние няма да се подчиним на забраната“, казва кметът на село Ласкарево Георги Миталов пред БНТ.   За да приберат реколтата си, собствениците на лозовите масиви, които се намират в инфектираната зона, трябва да потърсят разрешение от Областната епизоотична комисия. Към момента задължително за всички влизащи в забранената територия е спазването на мерки за биосигурност, като дезинфекция на облеклото на хората и автомобилите им. ", "date": "2019.09.21", "title": "Нов случай на чума по свинете спря гроздобера в района на Сандански"}
{"url": "https://www.actualno.com/society/byrzijat-vlak-sofija-svilengrad-sys-seriozno-zakysnenie-zaradi-povreda-news_1377657.html", "text": "      Бързият влак № 1611 от София за Свиленград престоя 47 минути в гара  Искър по възникнала повреда в скоростомера на локомотива. От София е  изпратен друг локомотив, с който влакът е продължил своето пътуване, но е отчел закъснение от 87 минути.      Композицията  е заминала с 40 минути закъснение още от Централна гара София, поради  изчакване на локомотив от друг влак за обслужване на влака. Повредата в  скоростомера на локомотива не е сериозна техническа неизправност, но по  нормативни изисквания локомотивът не може да се движи без възможност за  отчитане на неговата скорост.   Локомотивът е преминал през подемен  ремонт в локомотивно депо на БДЖ и е в редовна експлоатация от месец  юни. В конкретния случай скоростомера не е обект на извършения подемен  ремонт. Екипът на БДЖ поднася извинения на своите клиенти за причиненото  им неудобство. ", "date": "2019.09.21", "title": "Бързият влак София - Свиленград със сериозно закъснение заради повреда"}
{"url": "https://www.actualno.com/society/intenziven-trafik-i-ogromni-koloni-ot-avtomobili-po-granicite-dnes-news_1377662.html", "text": "      Интензивен е трафикът в началото на трите почивни дни по пътищата и най-вече по направление за изход от страната, предава БГНЕС.      Километрични са колоните от тежкотоварни камиони на пункта Капитан Андреево за влизане в Турция. Опашки и от автомобили има чакащи да влязат на територията на югоизточната ни съседка. От „Гранична полиция“ предупредиха преди ден, че ремонти има по сградите на граничните пунктове „Капитан Андреево“, „Златарево“, „Видин“, „Лесово“. Фериботната връзка Оряхово – Бекет работи в светлата част на деня заради нивото на река Дунав. Препоръката на полицаите е пътниците да си предвидят достатъчно време, да си подготвят документите и да са готови за очакваните струпвания на граничните пунктове.   Пътна полиция следи за правоспособност, за превишена скорост и употреба на алкохол и наркотици в цялата страна. Камери за скорост са поставени на всички натоварени пътища. Със специална организация на движението се регулира трафикът към големите градове и от граничните пунктове към вътрешността на страната.\r\nЕкипи на агенцията ще следят и обичайната забрана в празничните дни за движение на тежкотоварни автомобили. Забраната не касае превоза на взривоопасни товари и живи животни. На 23 септември (последния почивен ден) на входа за София ще има засилено полицейско присъствие. Ще има проверки за колани по автобусите.   ", "date": "2019.09.21", "title": "Интензивен трафик и огромни колони от автомобили по границите днес"}
{"url": "https://www.actualno.com/crime/razbiha-goljama-grupa-za-trafik-na-hora-s-cel-trudova-eksploatacija-news_1377670.html", "text": "      В резултат на проведените действия на служители от ГДБОП, Специализираната прокуратура и френските полицейски и съдебни власти, бе неутрализирана една от най-големите до момента международни организирани престъпни групи за трафик на хора с цел трудова експлоатация и пране на пари, съобщиха от МВР и прокуратурата. Едновременните действията по разследването на българските и френските правоохранителни органи бяха извършени в пълен синхрон на територията на двете държави, съгласно споразумение за съвместен екип за разследване с участието на Евроджъст и Европол.      На територията на Франция са задържани трима български и един френски гражданин. Събраните доказателства сочат, че българите организирали трафика на работници от страната в района на град Лион. Там, при четирима различни работодатели, са установени общо 167 работници, наети за сезонна селскостопанска работа – гроздобер. Задържаният французин осигурявал логистиката за престъпната дейност – отговарял за намирането на френски работодатели, както и за настаняването на работниците.   Групата действала под прикритието на легален бизнес – наемане на работници по трудови договори от българско търговско дружество, което от своя страна ги командировало във Франция. Така френският работодател трябвало да плаща възнагражденията на работниците на българската фирма по банков път, а тя от своя страна – на работниците. В случая огромна част от полагащото се на работниците било присвоявано от дружеството на престъпната група. За да узаконят придобитите средства, участниците ги инвестирали в търговска дейност и недвижими имоти във Франция. Българските работници – предимно малоимотни и малограмотни хора, били набирани главно в Североизточна България. Те подписвали трудови договори с българското дружество на чужд език, без да разбират съдържанието, но с обещанието да получават по 60 евро на ден. Във Франция били транспортирани с нелицензиран превоз, където били настанявали в палаткови лагери. Там получавали авансово средства за храна, които впоследствие бивали удържани, както и разходите за транспорт.\r\n„Заплатите“ се плащали накуп в края на работния сезон и след удръжките. В крайна сметка полученото не стигало на някои от работниците дори да се приберат в България. В хода на разследването на българска територия е установено, че офисът на българското дружество, изпращащо работници във Франция, е регистриран на адрес, на който се намира празен незастроен парцел. В дома на участник в групата са намерени и иззети множество документи, доказващи престъпната дейност, и в частност - за големи парични суми за дарения между участниците в групата (от порядъка на 40 000 евро), декларации за значителни лични спестявания, фактури, касови бележки от бензиностанции, документи за купуване на големи количества алкохол и цигари. От офиса на счетоводна къща, обслужвала дружеството на престъпната група, е иззета цялата му налична документация в т.ч. разписки, фактури, фишове за заплати, банкови преводи и др. Разследването във Франция се води за нелегална трудова дейност, трафик на хора, организирана престъпна група и изпиране на пари. Българското разследване е за изпиране на пари в резултат на трафик на хора с цел трудова експлоатация.   ", "date": "2019.09.21", "title": "Разбиха голяма група за трафик на хора с цел трудова експлоатация"}
{"url": "https://www.actualno.com/society/polfrijman-ostava-v-centyra-za-chujdenci-v-busmanci-news_1377679.html", "text": "      Джок Полфрийман остава в центъра за временно настаняване на чужденци в Бусманци в очакване на временен паспорт поне до другата седмица, съобщи Нова телевизия.      Австралиецът беше предсрочно освободен от затвора с решение на Софийския апелативен съд. Той излежа 12 от наложени му 20 години затвор за убийството на студента Андрей Монов. Тъй като няма валидни документи за самоличност, Дирекция „Миграция” го отведе в Бусманци.   Полфрийман очаква посолството на Австралия в гръцката столица Атина да му издаде временен паспорт, за да бъде освободен. Развитието по този казус доведе до тежки критики към съдебния състав и отекна и в парламента.\r\n„Това, че получава много критики от морална гледна точка е различен въпрос. Това е акт на съда, влязъл в сила и се изпълнява вече”, коментира адвокат Людмил Рангелов. „В мотивите на това определение има два много важни момента. И представителят на прокуратурата, и представителят на затворническата администрация енергично поддържат тезата, че не са налице условията за такова освобождаване. При обсъждането обаче на доказателствата, Апелативният съд не се е съгласил с първоинстанционния съд, че тези наказания, които са в едно по-старо време, имат някакво правно значение към момента, в който се разглежда искането за освобождаване”, обясни адвокат Рангелов. „Съдът винаги има избор, но така е преценил”. Адвокатът обясни още, че след анализа на доказателствата, се прави извод, че са изчерпани възможностите в условията на затвора той повече да се превъзпитава. Според него случаят се наблюдава и на дипломатическо ниво.   ", "date": "2019.09.21", "title": "Полфрийман остава в центъра за чужденци в Бусманци"}
{"url": "https://www.actualno.com/asia/erdogan-turcija-e-gotova-za-operacija-v-sirija-news_1377697.html", "text": "      Турският президент Реджеп Тайип Ердоган обяви, че е приключена подготовката за евентуална операция в Сирия, предава TACC. Той обяви това на пресконференция пред журналисти, преди да отлети за Ню Йорк, където ще присъства на 74-ата сесия на Общото събрание на ООН, предаде агенция „Фокус“.      \"Завършихме подготовката по нашата граница. Не искаме конфронтация със САЩ, но не можем да пренебрегнем подкрепата, която те оказаха на терористичните организации. Казах на Тръмп, че той е изпратил хиляди камиони с оръжие. Не бихме могли да купим това оръжие с пари, а вие го давате безплатно на терористични групировки\", каза президентът.   Ердоган също разкритикува подкрепата, която САЩ оказват на \"Сирийските демократични сили\". \"В момента регионът е почти напълно изчистен от терористите от „Ислямска държава“. Сега сте измислили нова организация, наречена \"Сирийските демократични сили\". Всъщност тя не се различава от \"Отряди за народна самоотбрана\", заяви турският лидер, като имаше предвид организацията, която според него е клон на обявената за терористична организация от Анкара „Работническа партия на Кюрдистан“.\r\nВоенните на Турция и САЩ на 7 август се съгласиха да създадат център за съвместни операции в Сирия, както и зона за сигурност. На 12 август първата група американски войски пристигна близо до границата на Турция със Сирия. Планира се създаването на коридор, през който сирийските бежанци да могат да се завърнат обратно в страната.   ", "date": "2019.09.21", "title": "Ердоган: Турция е готова за операция в Сирия"}
{"url": "https://www.actualno.com/europe/startira-porednoto-izdanie-na-oktoberfest-news_1377694.html", "text": "      В германския град Мюнхен започна 186-ото издание на Октоберфест. Старт на фестивала даде кметът Дитер Райтер, който символично заби кранчето в първото буре бира с два удара с чук. По традиция той подаде и първата халба на премиера на Бавария Маркус Зьодер.      Около 6 милиона посетители от цял свят се очаква да посетят фестивала в Мюнхен до края му на 6 октомври. Както и в предишни години, раници и големи чанти не са разрешени от съображения за сигурност.   За реда се грижат 600 полицаи, като във фестивала участват най-големите пивовари в страната. Еднолитровата халба струва 10,8 евро, което е с 3 процента повече в сравнение с предишната година. Очаква се гостите да оставят на тазгодишния Октоберфест общо над 1 милиард евро за пиене, похапване и сувенири. ", "date": "2019.09.21", "title": "Стартира поредното издание на Октоберфест"}
{"url": "https://www.actualno.com/curious/istinata-v-lubovta-za-bliznaci-strelec-i-vodolej-news_1377639.html", "text": "                     Представителите на тази зодия, обикновено имат доста високо самочувствие за себе си и излъчват увереност и сексапил, който всеки може да забележи. Те умеят да си набелязват партньори, които щом пожелаят, трябва да притежават! Близнаците имат склонност да изневеряват, дори и когато са в дълги връзки с партньори, на които разчитат. Те са склонни да наранят човека до себе си и да съжаляват за грешките си, което ги прави малко безразсъдни. Привлекателни са и обичат екзотичните преживявания в леглото!    Обичат разнообразието и скуката може да ги убие. Решителни са и държат на своето. Избират много внимателно партньорите си. Мъжете от тази зодия често се гордеят искрено с жените си. Те са взискателни, но и много грижовни. Обикновено са доста привлекателни за противоположния пол, защото притежават отличителни черти и спортни фигури. Подходящи партньорства за тях са със зодиите Овен, Водолей и Везни.     Техните партньори трябва да бъдат много търпеливи и да са склонни да прощават. Водолеите обичат ексцентричното и в секса и в любовта. Влюбват се в хора, които са наистина специални за тях. Когато изберат своя човек, те са готови на всичко за него. Много добри отношения ще изградят с Близнаци и Лъв.\r\nВодолеите търсят до себе си човек, с когото взаимно могат да сбъднат мечтите си и да променят света, защото те силно вярват в това.    ", "date": "2019.09.21", "title": "Истината в любовта за Близнаци, Стрелец и Водолей  "}
{"url": "https://www.actualno.com/balkani/mashtabna-akcija-sreshtu-narkotrafika-v-severna-makedonija-news_1377701.html", "text": "      Полицията и прокуратурата на Република Северна Македония провеждат специализирана полицейска акция срещу наркотрафика и търговията с оръжие в 24 града, съобщава Нова телевизия. В рамките на операцията са били извършени претърсвания на 54 места.      Иззети са общо 22 кг марихуана, над 500 стебла марихуана, семена на канабис, кокаин, хероин, хашиш, метадон, таблетки екстази. Освен това, са открити три пистолета, една ловна пушка, амуниции за тях, както и самоделно взривно устройство.   Повдигнати са обвинения срещу 36 лица, за 18 от които има мярка за неотклонение \"задържане под стража\". ", "date": "2019.09.21", "title": "Мащабна акция срещу наркотрафика в Северна Македония"}
{"url": "https://www.actualno.com/tips/dyjd-ot-golove-3-macha-v-koito-se-ochakvat-nad-25-gola-news_1377544.html", "text": "      Всеки футболен фен обича да вижда голове в мачовете, които гледа, а поради тази причина и един от най-редовните залози на тези, които обичат , е за попадения в срещите. Поради тази причина в рубриката \"Дъжд от голове\" търсим двубои, в които могат да се очакват попадения. Ето и няколко за голове в съботния ден, 21 септември:        Немски футбол. Само с това можем да аргументираме предложението ни за над 2,5 гола в мача, но все пак ще ви дадем допълнителни основания да заложите на сблъсъка между Вердер и Ред Бул Лайпциг. Вердер вече е с пет мача в актива си през този сезон, като и петте неизменно завършват с над 2,5 гола.\r\nЩо се отнася до гостите от Лайпциг, ситуацията не е много по-различна. От шест изиграни мача, пет са завършили с над 2,5 гола, като единствено равенството срещу Байерн Мюнхен 1:1 не успя да премине заветната граница. През миналия сезон в рамките на два мача помежду си, Вердер и Ред Бул си отбелязаха общо осем попадения. Домакините показват добра игра в атака и със сигурност ще търсят гол пред собствена публика, но същевременно са слаби в защита, за което мощната офанзива на лидера в Бундеслигата Лайпциг едва ли ще им прости.   Английската Висша лига във всеки един момент може да се окаже напълно непредсказуема за своите почитатели, но именно в това се крие нейният чар. Шестият кръг на първенството противопоставя един срещу друг два много корави отбора - Лестър срещу Тотнъм, а зрелището на \"Кинг Пауър Стейдиъм\" едва ли ще е лишено от попадения.\r\nФиналистът в Шампионска лига вече има шест двубоя на сметката си за новата кампания, като само един е завършил с по-малко от три гола. Сега \"шпорите\" гостуват на Лестър, който показва страхотен футбол през този сезон и дава заявка дори за топ 6. \"Лисиците\" определено знаят как да бележат, но срещу офанзивата на \"белите\" ще трябва да се примирят и да допускат в своята мрежа. В последните пет срещи помежду си, четири пъти резултатът е бил над 2,5 гола, като общо отбелязаните попадения в мачовете са 25 - по 5 гола средно на мач.         И нещо от програмата в испанския футбол за днешния ден. Виляреал приема у дома тима на Валядолид в мач от петия кръг на Примера Дивисион. \"Жълтата подводница\" демонстрира завидна игра в атака през този сезон, но и не най-силното представяне в защита. Първите четири мача на Виляреал за сезона неизменно завършиха с над 2,5 гола, като тимът успя да вкара и две попадения в мрежата на Реал Мадрид.\r\nЩо се отнася до Валядолид, тимът също вкара на Реал, а същевременно няма мач с тяхно участие, в което да не са паднали поне два гола. Очертава се разгорещен сблъсък на \"Ел Мадригал\", в който да видим поне три гола в мача.   Автор: Mr. Corner   ", "date": "2019.09.21", "title": "Дъжд от голове: 3 мача, в които се очакват над 2,5 гола "}
{"url": "https://www.actualno.com/balkani/gyrcija-zasilva-bregovata-ohrana-zaradi-pritoka-na-migranti-news_1377685.html", "text": "      Гърция засилва бреговата охрана и разширява взаимодействието си с Европейската агенция FRONTEX и НАТО заради засиления приток на мигранти, стана ясно след спешно заседание на правителството в Атина, предаде БГНЕС. На срещата в резиденцията на премиера Кириакос Мицотакис по въпросите, свързани с притока на бежанци и мигранти присъстваха министъра на външните работи, на отбраната, на вътрешните работи.      През последните месеци от Турция на гръцките острови в Егейско море ежедневно пристигат стотици мигранти и бежанци. По данни на Службата по миграция, само за последните 4 дни са пристигнали повече от 2000 души. Центровете за прием на мигранти на островите са препълнени и се налага незаконно пристигналите да бъдат транспортирани до континенталната част на Гърция.   Турция обяви, че на територията й се намират 4 милиона бежанци и тя не може да ги задържа безкрайно дълго. Президентът Ердоган заплаши да отвори границата и да пусне сирийските бежанци на запад ако не бъде създадена зона за сигурност в северната част на Сирия и ако Западът не окаже на Анкара обещаната помощ. ", "date": "2019.09.21", "title": "Гърция засилва бреговата охрана заради притока на мигранти "}
{"url": "https://www.actualno.com/society/reneta-indjova-rusofilite-shte-poluchat-samochuvstvie-ot-shpionskija-skandal-news_1377603.html", "text": "      Управленският процес у нас се свежда до избиране на хора, поставянето им в определени позиции. Това заяви бившият премиер на България Ренета Инджова в студиото на \"Денят започва\" с Георги Любенов по БНТ.      „Не се занимаваме с реалните опасности над страната - ето вчера, Тръмп предупреди Европа, че ИДИЛ и тероризма като феномен, ако не се вземат мерки за решаването му, ще бъдат събрани и разположени тези терористи на турската граница с Европа. Нека нашите специалисти, анализатори и служби да проучат, да видят къде е границата на Турция с Европа“, заяви Ренета Инджова.   Тя коментира и предсрочното освобождаване на австралиеца Джок Полфрийман, осъден за убийството на студента Андрей Монов. „От улицата да извикате човек, ще ви каже, че всеки закон у нас е направен така, че да има възможност за изключение. Калпакчиев няма да го направи просто така“, категорична бе Инджова.\r\nСпоред бившият премиер, скандалът с руска намеса и шпионаж у нас, е постановка. „Димната завеса се прави така, че всеки да привиди определени причини за шашкъниите, които нашите властници правят. Сега имат да решават вътрешни проблеми на една кампания, за да си привлекат тези, които им трябват от реквизита. Тука ще се получи един много хубав ефект - русофилите ще получат самочувствие. А за пред света ние сме лоялни европартньори“, заяви Инджова.   ", "date": "2019.09.21", "title": "Ренета Инджова: Русофилите ще получат самочувствие от шпионския скандал"}
{"url": "https://www.actualno.com/america/trymp-izprashta-voenni-v-sauditska-arabija-news_1377600.html", "text": "      Американският президент Доналд Тръмп е одобрил изпращането на военни в Саудитска Арабия. Решението е взето след нападенията срещу петролни съоръжения миналата седмица.      От Пентагона не уточниха числеността на военните, но посочиха, че няма да са хиляди. Мисията ще има отбранителен характер. Целта е да се засили въздушната и противоракетна отбрана на Саудитска Арабия след най-голямото нападение срещу петролни инсталации в историята на страната. Ще бъдат засилени и доставките на военно оборудване.   Белият дом вече изключи варианта за военен отговор. Отговорност поеха бунтовниците хуси от Йемен, но Вашингтон, заедно с Рияд, обвинява Иран. ", "date": "2019.09.21", "title": "Тръмп изпраща военни в Саудитска Арабия"}
{"url": "https://www.actualno.com/society/sedmichna-prognoza-za-vremeto-za-23-29-septemvri-news_1377325.html", "text": "      В над цялата страна ще бъде слънчево и без валежи. Максималните температури ще са между 20 и 27 градуса.      Във ще бъде предимно облачно. В южната част на страната се очакват превалявания от дъжд. Температурите ще се понижат и максималните ще са между 18 и 27 градуса.\r\nВ валежи ще спрат и над страната отново ще има слънчево време. Температурите ще се повишат и максималните ще достигат 28 градуса.\r\nПрез    ", "date": "2019.09.21", "title": "Седмична прогноза за времето за 23-29 септември"}
{"url": "https://www.actualno.com/celebrate/vsemirno-vyzdvijenie-na-svetija-i-jivotvorjasht-kryst-gospoden-news_634349.html", "text": "      Дванадесетте празника отбелязват събития, които не излизат от пределите на евангелския кръг. За разлика от тях на празника Въздвижение се възпоменават събития от значително по-късно време.      На този голям празник Църквата приканва вярващите да отдадат благовейно поклонение на самия Животворящ Кръст, на Който Спасителят понесе страдания заради нашето спасение; на Кръста като оръдие на Христовата победа над греха и смъртта.   Светата Православна Църква извършва поклонение на светия честен Кръст Господен четири пъти в годината: на третата неделя от Великия пост, наречена Кръстопоклонна, на Велики петък, на 1 август и на 14 септември. По древен обичай на тоя ден се прави водосвет и свещениците ръсят по домовете за благословение със св. Кръст.\r\nНа Кръстовден се спазва строг пост.    ", "date": "2019.09.21", "title": "Всемирно въздвижение на Светия и Животворящ Кръст Господен"}
{"url": "https://www.actualno.com/society/prognoza-za-vremeto-21-septemvri-sybota-news_1377537.html", "text": "      Днес ще бъде слънчево, с временни увеличения на облачността над източната половина от страната. Ще духа слаб изток-североизточен вятър. Ще бъде по-хладно от обичайното с максимални температури между 18° и 23°, в София около 18°. Това съобщи за Агенция „Фокус” дежурният синоптик Христо Христов от Националния институт по метеорология и хидрология (НИМХ).      Над Черноморието ще бъде предимно слънчево с временни увеличения на облачността, но без валеж. Ще духа до умерен север-североизточен вятър. Максимални температури между 17° и 20°. Температурата на морската вода е 23-24°. Вълнението на морето ще бъде 2-3 бала.\r\nНад планините ще бъде предимно слънчево. Ще духа слаб, по високите части на планините умерен север-северозападен вятър. Максималната температура на височина 1200 метра ще е около 14°, на 2000 – около 7°.\r\nВ неделя ще бъде слънчево. Сутринта ще е и почти тихо, и минималните температури в повечето места ще са между 4° и 9°; на отделни места в котловинните полета и в североизточните райони са възможни и слаби слани. През деня ще се появи слаб вятър от юг-югоизток и ще започне затопляне. Дневните температури ще са между 20° и 25°. В понеделник денят също ще започне със слънце и ниски минимални температури, но от запад облачността ще се увеличи и към вечерта и през нощта срещу вторник на отделни места ще превали. Във вторник ще преобладава облачно време, на места с превалявания. Вятърът ще се ориентира от северозапад-север. Минималните температури ще са по-високи, дневните слабо ще се понижат. По-късно вятърът ще се усили и с него ще проникне по-хладен въздух.   ", "date": "2019.09.21", "title": "Прогноза за времето - 21 септември (събота)"}
{"url": "https://www.actualno.com/tips/milan-inter-na-kakvo-da-zalojim-v-derbito-na-milano-news_1377540.html", "text": "      Тази вечер феновете на италианския футбол ще станат свидетели на Дербито на Света Дева Мария, по-известно като Дербито на Милано - Милан срещу Интер. Двата италиански гранда се изправят един срещу друг в четвъртия кръг от Серия А на митичния стадион \"Джузепе Меаца\".      През този сезон \"нерадзурите\" изглеждат като преродени след силната лятна селекция, а и назначаването на уважавания италиански специалист Антонио Конте за треньор на отбора. 155 млн. евро бяха инвестирани, а част от новите попълнения вече оправдават доверието на ръководството на клуба. Интер е лидер в класирането в Серия А след три изиграни мача, след като тимът постигна три победи срещу Лече, Каляри и Удинезе. През изминалия вторник \"синьо-черните\" започнаха участието си и в Шампионска лига, където не стартираха по най-добрия начин - равенство срещу Славия Прага като домакин.\r\nЩо се отнася до Милан, отборът инвестира малко над 100 млн. евро за трансфери през това лято, но без особено бляскави футболисти. \"Росонерите\" също са с нов наставник - Марко Джампаоло, който има достатъчно опит в италианския футбол като треньор. Тимът записа две минимални победи срещу Бреша и Верона, но загуби в първия кръг с 0:1 от Удинезе. Отборът не е ангажиран с мачове в евротурнирите, след като получи наказание от УЕФА през този сезон. \r\nДербито на Милано винаги е предвещавало зрелище за феновете и е оставало мистерия около крайния развой на срещата. Зарядът в това дерби е толкова висок, че дори и временната форма на двата състава не играе роля. На какво обаче е най-подходящо да заложим в големия сблъсък между Милан и Интер - вижте в следващите редове:    Eдин от най-логичните и сигурни залози в този мач е да не се стигне до повече от две попадения. Причината е слабата резултатност и на двата отбора. Милан са отбелязали едва две попадения от началото на новия сезон в три мача, докато техният съперник вкара само по едно попадение в последните си два мача срещу Удинезе и Славия.\r\nЩо се отнася до статистиката в директните мачове помежду им, в последните четири мача само веднъж се е стигало до повече от един гол. И този двубой не прави изключение, като имаме предвид трудностите за двете атаки пред реализирането на попадения.      Ако погледнем към моментното състояние на двата отбора, то Интер изглежда по-добре от своя съперник. Въпреки успешния старт на сезона, \"нерадзурите\" също изпитват известни трудности, като част от победите бяха измъкнати по трудния начин.\r\nПролуките в играта на тима се видяха и в Шампионска лига, където не успяха да победят непретенциозния тим на Славия пред собствена публика. Друг важен фактор е по-голямата умора, натрупана в играчите на Интер от европейския мач, която малко или много също оказва влияние. Като имаме предвид и стойността на това дерби и за двата отбора, както и гореизложените аргументи, трудно можем да си представим, че Милан ще допусне да загуби мача.      За по-рисковите \"играчи\" и любителите на точните прогнози предлагаме прогноза 1:1 за краен изход от срещата. Двата отбора успяват да стигнат поне по един гол в последните си мачове, а това най-вероятно ще продължи в този мач, като имаме предвид добрите офанзивни футболисти, с които разполагат. Автор: Mr. Corner    ", "date": "2019.09.21", "title": "Милан - Интер: На какво да заложим в дербито на Милано"}
{"url": "https://www.actualno.com/society/advokat-markovski-bez-sykratena-procedura-pri-umishleno-ubijstvo-news_1377593.html", "text": "      Когато престъпленията са умишлено лишаване от живот - умишлено убийство, не трябва да има съкратено съдебно следствие. Това заяви в \"Денят започва\" с Георги Любенов адвокат Марин Марковски. Това е необходимо и не е несправедливо, категоричен е правозащитникът.      Разумното е да се запази съкратеното съдебно следствие за всички останали престъпления, с изключение на които е имало противозаконно лишаване от живот, смята адвокат Марковски.   \"Аз съм защитавал престъпници, които са непоносими като хора. Виждал съм очите на майката на жертвата, знам болката от престъплението, виждал съм я. Ако се остави правосъдието в ръцете на пострадалите, те ще кажат \"искаме да го одерат жив\". Правосъдие, от хора, които изживяват мъката, не може да се получи\", категоричен е адвокат Марковски. \"Когато някой убие дете, изнасили го, тогава той не трябва да излиза навън, защото може да го направи пак. Същността му е на дявол\", каза още адвокатът.\r\nАдвокат Марковски коментира и предсрочното освобождаване на австралиеца Джок Полфрийман, осъден за убийството на студента Андрей Монов. \"Съдийската институция винаги трябва да бъде със запазен авторитет, на всяка цена. Истината е над всичко. Съдебната палата не е място за удоволствие, там няма доволни хора\", категоричен бе адвокат Марковки.   ", "date": "2019.09.21", "title": "Адвокат Марковски: Без съкратена процедура при умишлено убийство"}
{"url": "https://www.actualno.com/society/izrabotvat-strategija-za-bezopasnost-na-dvijenie-po-pytishtata-news_1377582.html", "text": "      Стратегия за безопасност на движението по пътищата в хоризонт 2021 - 2030 г. предстои да бъде разработена на базата на Доклада за състоянието на безопасността на движението по пътищата в България на Държавна агенция \"Безопасност на движението по пътищата\". Агенцията публикува на 19 септември за обществено обсъждане документа. В него се съдържа План за действие, разработен на база извършения анализ, както и конкретни мерки и действия, които ангажираните институции следва да предприемат, съобщава Дарик.      Планът за действие съдържа 127 мерки отнесени към шест области - Регулаторна нормативна и институционална рамка; Поведение на участниците в движението по пътищата; Контролна дейност; Пътна инфраструктура; Автомобилен парк; Спешна медицинска помощ.\r\nПо данни от доклада на европейско ниво, през изминалите десетилетия безопасността на пътя се подобрява значително, но въпреки това броят на смъртните случаи и нараняванията все още е твърде висок. Броят на загиналите по пътищата на ЕС се е понижил само с 1 процент през изминалата 2018 г., и с 4 процента през последните пет години, показва годишният доклад на Европейския съвет за безопасност на транспорта за индекса за безопасност на движението по пътищата.\r\nПо данни на МВР през изминалата 2018 г. в страната са регистрирани 6 684 ПТП със 611 загинали и 8 466 ранени (6 478 леко и 1 988 тежко). За сравнение през 2017 г. ПТП с пострадали лица са били 6 888.  За първите шест месеца на 2019 г. са настъпили 2 896 ПТП с пострадали лица, при които са загинали 254 и са ранени 3 653 участника в движението. Средното разпределение на ПТП с пострадали лица през 2018 г. е по 239 ПТП на областна дирекция на МВР (ОД МВР) при общо 6684 инцидента на територията на 28 Областни дирекции на МВР. Най-много ПТП са настъпили на територията на ОД МВР Пловдив - 919, на СДВР - 798, и Варна – 728.\r\nВ доклада са представени още данни за дяловото разпределение на ПТП за републикански пътища, общински пътища и улици: от общия брой ПТП 6 684: 348 ПТП са настъпили по общински пътища (5.3 процента), 2 136 ПТП са настъпили по републиканските пътища (31.9 процента), 4 200 ПТП са настъпили в границите на градове и села (62.8 процента).   И през 2018 г. се запазва тенденцията за по-голям брой ПТП в населените места (4 207 - 62.94 процента от всички ПТП). В границите на населените места е и най-големият дял на ранените (57.29 процента от всички ранени). В градовете спрямо селата пътните инциденти и ранените са седем пъти повече, а загиналите са близо три пъти повече. Най-голям дял на загиналите (56.3 процента от всички загинали) се отбелязва по републиканските пътища.    В класификацията на най-вероятните причини за настъпване на пътни произшествия на първо място се нареждат нарушенията на водачите с 6 470 ПТП (96,80 процента от всички 6 684 ПТП), като най-голям брой ПТП с нарушение на водач са настъпили по причина \"скорост\", по-конкретно поради несъобразена с пътните условия скорост (1 107 ПТП със 142 загинали и 1 459 ранени).\r\nБлизо 2,5 млн. са активните шофьори в България. Според данните на статистиката човешкият фактор е сред основните причини за настъпване на пътно-транспортни произшествия, като за 2018 г. голямата част от регистрираните ПТП в България са докладвани като настъпили вследствие на човешка грешка, сочи докладът.\r\nОбобщеният план за действие, изготвен от Държавна агенция \"Безопасност на движението по пътищата\", предвижда промени в нормативната и институционалната рамка като част от тях са създаване на легална дефиниция за понятието \"безопасност на движението по пътищата\", както и конкретизиране на задачите на структурите, участващи в изпълнението на политиката за БДП и изпълнение на препоръките на Функционален анализ на политиката по пътна безопасност.\r\nВ областта на поведението на участниците в движението по пътищата се посочва, че трябва да се усъвършенства системата за обучение на преподавателите на шофьорите, както и разработване на нов набор от изпитни въпроси за кандидат-шофьорите с по-силно изразена насоченост към практиката. До 2020 г. се предвижда регламентиране и поетапно въвеждане на автоматични системи за управление, предназначени да предотвратят управлението на МПС с наличие на алкохол в кръвта над законово допустимото.   При контролната дейност планът предвижда разширяване на обхвата на правомощията на общините в посока осъществяване на контрол по отношение на състоянието на пътните настилки, съоръжения, маркировка, сигнализация. Също и подобряването на събираемостта на глобите и повече бързина при връчването на електронни фишове. Предвижда се още и създаването на единен център за обработка на нарушенията.   Част от изводите в доклада са, че съотнесено към нивото в ЕС общата транспортна инфраструктура на страната като цяло е с незадоволително качество. Въпреки предприетите през последните години мерки, подобрението на цялостното състояние на пътищата все още не е с необходимата ефективност. Около 1/3 от републиканската пътна мрежа е с незадоволително качество на настилката, пише в доклада.\r\nОсвен това пътеуказателната система, разглеждана от гледна точка на организация на движението - маркировка и сигнализация, е в незадоволително състояние, се посочва в документа. Според него липсват противозаслепителни съоръжения по пътищата, както и цялостно изградена интелигентна транспортна система за управление на трафика - под формата на единен контролен център. Липсата на достатъчен финансов ресурс за изграждане и поддържане на пътната инфраструктура е съществен проблем, който изисква наличните средства да се разходват оптимално и с максимален ефект върху състоянието на пътната мрежа и БДП, допълват от агенцията.\r\nПо отношение на Медицинската помощ от ДАБДП посочват, че няма достатъчно обучени парамедици. Както и, че съществува фактическа неравнопоставеност на населението на страната по отношение на времето за достъп до спешна медицинска помощ. Системата за спешна медицинска помощ не разполага с ясно регламентирани и обезпечени възможности за ползване на специализиран санитарен транспорт за труднодостъпни региони (въздушен, високопланински верижен и др.), се отбелязва в доклада. Съществуващите спешни отделения не са добре обезпечени кадрово, технологично и финансово, е друг извод на агенцията.\r\nАгенцията прави изводи и за автомобилния парк у нас, за който пише, че е със средна възраст от над 18 години и въпреки тенденцията за постепенно подновяване все още остава твърде стар. Над 80 процента от ремонтите на автомобили се извършват от нерегистрирани сервизи, посочват от ДАБДП в своите изводи и допълват, че най-честите технически неизправности, които водят до произшествие, са спукване на гума и повреда в спирачната уредба. Също така в изводите се казва, че България значително изостава по отношение на използването на екологични, сигурни и икономични автомобили. ", "date": "2019.09.21", "title": "Изработват стратегия за безопасност на движение по пътищата"}
{"url": "https://www.actualno.com/society/zaradi-trite-pochivni-dni-hiljadi-trygvat-na-pyt-news_1377578.html", "text": "      Засилен трафик е очаква по пътищата на страната заради трите почивни дни. Със специална организация на движението ще се регулира движението към големите градове и от граничните пунктове към вътрешността на страната. Пътна полиция ще следи за правоспособност, за превишена скорост и употреба на алкохол и наркотици, посочва NOVA.      Камери за скорост ще бъдат поставени на всички натоварени пътища в страната. Засилени проверки ще има и на автобусите, най вече за използването на предпазни колани.   От „Агенция Пътна” инфраструктура обявиха, че движението по магистрала „Хемус” в тунел „Витиня” ще се осъществява в едната тръба, реверсивно. Целта е да се раздели трафикът, за да не се образуват тапи. ", "date": "2019.09.21", "title": "Заради трите почивни дни: Хиляди тръгват на път"}
{"url": "https://www.actualno.com/curious/3-te-zodii-koito-shte-izjivejat-lubovna-prikazka-prez-2020-godina-news_1377638.html", "text": "             Началото на 2020 година ще започне спокойно и без много промени. Февруари ще е добър месец за смяна на местожителството ви, тогава ще имате късмет, където и да решите да отидете. Март месец ще премине в разговори до късно през нощта с нов човек, който ще влезе уверено в живота ви. Април ще ви подскаже, че този човек има сериозни намерения към вас. Сърцето ви ще трепва всеки път, в който видите името му изписано на екранчето на телефона ви. Май и юни ще бъдат изключително романтични и емоционални месеци, след които ще следва безумно щастливо лято. Ще бъдете неразделни, ще си разказвате света и всичко това няма да свърши с края на есента. Приказката ви ще продължи... колко зависи от вас самите.    Вашата любовна година ще започне непосрествено след изпращането на старата година. Още на новогодишния купон, на който ще се озовете, ще се запознаете с много симпатична двойка. Особено много ще си допаднете с единия от двамата и съвсем неусетно ще се влюбите. Не изпитвайте угризения, тяхната любов отдавна е приключила и връзката им така или иначе наближаваше своя край. Вие сте само добра причина всичко да свърши и да започне нещо ново, емоционално и красиво. Пролетта ще бъде най-романтичния период от годината за вас. Ще изживеете една прекрасна любов, за която не сте и мечтали. Август може да заживеете заедно, което ще ви се стори шеметно бързо, но и съвсем логично. Октомври и ноември са месеците, в които е много вероятно да се сгодите. Хубавите неща... понякога стават бързо! Всяка раздяла ни учи на много и ни дава нови пътища, по които можем да открием истинската си любов, с която никой не може да ни раздели. Януари и февруари 2020 г. ще бъдат леко меланхолични месеци за вас и точно,  когато най-малко очаквате, още в началото на март, ще се влюбите лудо и безразсъдно. По-добре така! Действайте смело, не слушайте другите и правете това, което сърцето ви нашепва. Април, май и юни ще бъдат най-бурните емоционални месеци. Ще се чудите и ще играете \"танго\" в отношенията си - стъпка напред, стъпка назад и много, много разговори до късно през нощта. Но нищо от това няма да е напразно, защото най-накрая ще се \"предадете\" в плен на любовта и до края на годината ще се чувствате като герой от романтичен филм.   ", "date": "2019.09.21", "title": "3-те зодии, които ще изживеят любовна приказка през 2020 година"}
{"url": "https://www.actualno.com/chronicles/armenija-poluchava-nezavisimost-ot-syvetskija-syuz-news_1377538.html", "text": "      Армения е древна страна от Югозападна Азия, но политически и културно тя е приемана като част от Европа.      Граничи с Турция на запад, Грузия на север. Има общи граници и с Азербайджан на изток и с Иран на юг. Столицата ѝ е Ереван. От 1922 до 1991 г. страната е в СССР като съставна част от Закавказката съветска федеративна социалистическа република и после като съюзна Арменска съветска социалистическа република. Площта ѝ е 29 743 км², от които 28 342 км² суша и 1401 км² водна площ.   Арменската държава възниква през 6 век пр.н.е. на територията на Мала Азия, където нейни предшественици са били: царството Урарту, Хетската империя, Фригия и редица малки държави и конфедерации като Хайаса. Арменският език е самостоятелен клон от индоевропейската група езици.\r\nАрмения е първата държава, която приема християнството като официална религия (301 г.)[3][4][5]. Последното Арменско царство (1050 – 1375 г.) обхваща земи, които днес се намират в югоизточна Турция. Персия, Византия, арабите, монголите и турците господстват на нейна територия до 19 век. През 1820 г. част от историческа Армения, намираща се под персийско владичество, е присъединена към Русия. През периода 1918 – 1920 г. Армения е независима република. В края на 1920 г., Турция завладява Западна Армения, а Червената армия окупира Източна Армения. Последната е присъединена към образуваната на 12 март 1922 г. Задкавказката съветска федеративна социалистическа република, която е една от основателките на Съветския съюз (30 декември 1922 г.). На 5 декември 1936 Задкавказката СФСР е разформирована и е образувана Арменската съветска социалистическа република. През 1991 г., Арменската ССР обявява независимостта си от СССР.   ", "date": "2019.09.21", "title": "Армения получава независимост от Съветския съюз"}
{"url": "https://www.actualno.com/health/dnes-e-svetovnijat-den-za-borba-s-bolestta-na-alchajmer-news_1377567.html", "text": "      Световният ден на Алцхаймер се отбелязва днес, 21 септември всяка година. Болестта се характеризира със загуба на памет, способност за рационално мислене, способност за навигация в пространството и грижа за себе си.      Заболяването е описано за първи път през 1907 г. от немския психиатър Алоис Алцхаймер, от когото е получила името си. Въпреки факта, че болестта е известна повече от сто години, учените все още нямат точни отговори на много въпроси за нея. В допълнение към увреждането на паметта, доказателствата за появата на болестта на Алцхаймер могат да бъдат зрителни увреждания, пространствена дезориентация и трудности с логическото мислене, съобщават за РИА Новости от Националния институт за стареене на САЩ (National Instute on Aging) - основната структура за изучаване на тази болест в САЩ, пише БГНЕС.   Няма категоричен отговор на въпроса как със сигурност да разпознаете болестта на Алцхаймер при вашите близки. Американските експерти отбелязват, че \"първите симптоми могат да бъдат различни при различните хора.\" \r\nНапример проблемите с паметта могат да се окажат леко когнитивно увреждане, което може да доведе до болестта на Алцхаймер. Пациентите с леко когнитивно увреждане имат по-лоша памет от своите връстници, но симптомите не пречат на ежедневния им живот, обяснява организацията.  Организацията отбелязва, че възрастта на хората все още се счита за основен рисков фактор за болестта на Алцхаймер. \"Учените смятат, че кога и как започва и прогресира болестта на Алцхаймер, зависи от много фактори. Най-важната известна причина е възрастта. Броят на хората с това заболяване се удвоява на всеки пет години над 65 години\", казват експерти от института.\r\nСпоред организацията днес около една трета от всички хора над 85 години могат да страдат от болестта на Алцхаймер. Само в САЩ болестта е диагностицирана при 5,5 милиона души над 65 години. \"С нарастването на населението тези числа ще се увеличават, докато не бъдат намерени начини за предотвратяване или забавяне на развитието на болестта\", казват от Института за стареене.   Експертите предполагат, че комбинация от генетика, начин на живот и околната среда също може да има значение, но „значението на всеки един от тези фактори за увеличаване или намаляване на риска от развитие на болестта на Алцхаймер е индивидуално“.    Противно на мнението, че спортът помага при всички заболявания, специалисти от Американския институт за стареене признават, че в случай на Алцхаймер, активният начин на живот може да не е панацея. Въпреки това лекарите подчертават, че не бива да се забравя, че физическата активност има положителен ефект върху здравето: дори със стареенето спортът може да помогне за намаляване на риска от падания, поддържане на мобилността и независимостта и намаляване на риска от развитие на хронични заболявания като диабет, депресия и високо кръвно налягане. ", "date": "2019.09.21", "title": "Днес е Световният ден за борба с болестта на Алцхаймер "}
{"url": "https://www.actualno.com/politics/angel-djambazki-e-kandidatyt-za-kmet-na-sofija-ot-vmro-news_1377629.html", "text": "      Ангел Джамбазки е кандидатът на ВМРО за кмет на София.      „Кандидатирах се, защото София има нужда от отговорно и сериозно отношение. С групата ни общински съветници имаме сериозен опит в Столична община. Аз самият имам опит от 7 години. Не се кандидатирах на олимпийския принцип, кандидатирах се, за да стана кмет”, заяви пред NOVA Джамбазки.   По думите му, ако бъде избран за кмет, има кой да заеме мястото му на евродепутат. „Трети е Юлиан Ангелов. Той е един от най-грамотните по темата Балкани и външна политика. Нямам никакви съмнения за неговите качества. Четвърти път е Александър Сиди”, заяви Джамбазки.\r\n„София има нужда от отношение към кварталите, София не е само Жълтите павета. \"Люлин\" е София, \"Младост\" е София, Нови Искър е София, Ботунец е София, Бухово е София... София има нужда от насочване на транспортната схема натам“, коментира още заместник-председателят на партията.  \"София има нужда да обърне внимание и на младите семейства, затова ние ще подпомагаме образованото родителство. Това означава подпомагане - финансово и жилищно на млади и образовани семейства\", каза още Джамбазки и допълни, че ако бъде избран, ще подпомагат и масовия спорт.\r\n\"София има нужда да бъдат възстановени местата за масов спорт, за да могат младежите да бъдат изтеглени от сферата на наркоразпространението и да бъдат мотивирани да спортуват и да се развиват. Масовият спорт означава игрища в кварталите; означава най-сетне отваряне на Витоша - безценно имущество на София, което е затворено от години заради т.нар. псевдозелени, които правят всичко възможно, за да не се развива тази планина. Витоша трябва да се отвори и софиянци да имат възможност да стигнат до нея\", допълни Джамбазки. Той заяви, че са се съсредоточили в няколко направления, като едно от тях е обществен ред и сигурност:   \"Обществен ред и сигурност означава подреждане на паркирането в целия град, означава камери за видеонаблюдение, автобусните линии, означава всеки училищен двор да бъде с видеонаблюдение, парковете също. Означава там, където има плочка, асфалт, да има лампа, а там, където има лампа, да има камера. Означава и повече общинска полиция\", допълни той.    \"Междувременно първата заповед, която смятам да подпиша, е за събаряне на незаконните цигански гета. Всички тези миазми на града трябва и ще бъдат изринати\", посочи кандидатът за кмет на София от ВМРО. ", "date": "2019.09.21", "title": "Ангел Джамбазки е кандидатът за кмет на София от ВМРО"}
{"url": "https://www.actualno.com/america/ekoaktivisti-po-cjal-svjat-promjanata-idva-news_1377606.html", "text": "      Милиони хора по света участваха в стачката за климата. Тя се проведе в навечерието на срещата на ООН, посветена на климатичните изменения с искане към политическите лидери да вземат спешни мерки, за да предотвратят екологична катастрофа.      \"Нямаме резервна планета, да спасим Земята\" - пишеше на десетки езици на плакати, издигнати в градове по целия свят в последните 24 часа, пише БНТ. След кадрите на топящи се ледници и горите на Амазония в пламъци, деца, младежи и възрастни излязоха по улиците в петък, вдъхновени от шведската активистка Грета Тунберг и нейните Петъци за бъдещето.   Кулминацията на протестите беше в Ню Йорк, където в шествието участва Грета Тунберг. \"Нашата къща гори, а ние стоим отстрани и гледаме\", каза Тунберг пред многохилядното множество. „Настояваме за сигурно бъдеще! Много ли е да искаш това? В този момент ние сме тези, които могат да донесат промяната. Ако никой друг не действа, ние ще го направим. Нещата не бива да са така. Не бива ние да сме тези, които се борят за бъдещето. Но, ето ни. Ние сме вълната на промяната. Заедно и единни, не могат да ни спрат! И ако сте от онези малцина, които ни приемат като заплаха, имам лоша новина за вас. Това е само началото. Промяната идва, независимо дали ви харесва или не“, заяви 16-годишната шведка. Тя прекоси океана с яхта, която не излъчва въглеродни емисии, за да дойде в Ню Йорк за протестите в града, в който ще се съберат световните лидери, за да обсъждат климата.\r\nГрета Тунберг е номинирана за Нобелова награда за мир. Организаторите на глобалната стачка за климата призовават тя да се повтори след седмица.   ", "date": "2019.09.21", "title": "Екоактивисти по цял свят: Промяната идва!"}
{"url": "https://www.actualno.com/showbusiness/magi-halvadjijan-az-sym-100-rabotoholik-news_1377616.html", "text": "      Магърдич Халваджиян определено е от хората, които знаят какво искат и е готов на всичко, за го постигне. 52-годишният режисьор и продуцент, който има зад гърба си над 500 заснети клипа и успешни проекти като \"Море от любов\", \"X Factor\", \"Като две капки вода\", сам се определя като краен работохолик.      \"Ако е петък и се радваш, че идва събота и неделя, това не е добър знак. Ако искаш да вървиш напред, да се развиваш, уикендът всъщност е това, което те спира да го направиш. Аз изгарям от желание всяка секунда да правя нещо. Дори когато няма с какво, си го измислям. Ако искате да работите с мен, нямате работно време.\" Това каза Маги, който беше специален гост на първото издание за сезона на , което се сътоя на 19 септември.\r\nХалваджиян многократно повтори, че наистина обожава работата си, че тя го \"пали\", че е нещо, без което не може да същестува. А постоянството е ключов фактор за успеха.\r\n\"От 13-годишен, когато си купих първата камера, докато учех в цирковото училище в Москва, до ден днешен правя това, което истински обичам. Аз съм един голям щастливец, защото работата ми ме вдъхновява, в главата ми постоянно се раждат идеи, с които \"горя\".\"    \" Аз се кефя на това, което правя. На мен ми кипи кръвта... Такова  удоволствие е да създаваш нещо, да му видиш грешките, да го  \"ремонтираш\", докато се получи по начина, по който си го представяш. Не ми се спи, не се уморявам, нямам нужда от стимуланти, мога да върша работата си  по 24 часа\", допълни той.\r\n\"За мен най-нещастни са хората, които правят нещо, което не обичат. Защото работата ни е една огромна част от живота ни. Ако ти спиш 8 часа, работиш 8 часа нещо, което не харесваш - по дяволите, какъв е този шибан живот?! Затова винаги съветвам - ако усетиш, че нещо не е ок, че не се чувстваш добре - веднага се махай.\"     Вярно ли е, че зад всеки успял мъж стои една успяла жена? \"Кремена е нещо много особено в моя живот. Ние сме вече 30 години заедно и тя е единственият човек, който може да ме вбеси до такава степен, че да не мога да си кажа името. Всъщност мен ме стимулира това да чуя чуждото мнение, да ме провокира, да има разговор, да видя защо това, което аз смятам, че е правилно, за нея не е. Няма как до една силна жена да стои слаб мъж и обратното. Просто нещата не работят така.\"\r\nНа въпроса \"Как успяхте да съхраните себе си и успяхте ли?\", той отговори така: \"Всъщност се смятам за доста добре съхранен. В нашия бизнес е много лесно да залитнеш нанякъде, навсякъде има съблазни. И не става въпрос само за жени, алкохол... В България всеки взима и дава подкупи. Като тръгнеш от това, че даваш 5 лв. на полицая, уж не било подкуп. Това е началото на това да приключиш със себеуважението си. Дадеш ли на полицай 5 лв., трябва да спреш да се гледаш в огледалото. Никога през живота си не съм давал и взимал подкупи, не съм такъв човек и никога няма да бъда!\"\r\n***\r\nАко искате да чуете още вълнуващи и емоционални разкази, следете страницата на , защото ви очакват интригуващи срещи с интересни личности. И най-важното - въпросите задавате вие.   Основна цел на проекта е да развие лидерския потенциал на младите хора. Шоуто дава всеки път поне по една силна и смислена причина да сме и да останем в България. Екипът зад проекта има за цел да предоставя възможност на младите хора да си говорят открито и в човешки разговор да разберат повече за опита, живота и професията на всеки гост. Leader Talks е алтернатива на масовите медии и избягват захаросаните презентации, купешките отговори и режисираните PR кампании на личностите, които са на сцената - в непринудена и неформална обстановка гостите реално се докосват до човека, а не до желания имидж ", "date": "2019.09.21", "title": "Маги Халваджиян: Аз съм 100% работохолик "}
{"url": "https://www.actualno.com/society/silvija-velikova-sled-takava-kriza-vse-po-malko-hora-shte-riskuvat-da-zadavat-vyprosi-news_1377622.html", "text": "      Оставам в БНР, няма да се откажа сама от работата си. След такава криза обаче все по-малко хора ще рискуват да задават въпроси, защото знаят какво може да им се случи. Това каза в ефира на \"Тази събота\" журналистката Силвия Великова, която беше свалена от ефира на програма \"Хоризонт\", а след това отново върната като водещ.      През последните няколко седмици БНР премина през силна турболенция. Журналисти свидетелстваха пред СЕМ за вмешателство в работата им, за открита цензура и за разговори, изпълнени със заплахи. За няколко часа \"Хоризонт\" замлъкна по неясни засега причини. Вчера Комисията за регулиране на съобщенията глоби БНР за тишината в ефира.   \"Усещането \"да си задраскан\" е ужасно, много е обидно. В рамките на няколко часа ту плаках, ту се смях истерично. Започнаха да пишат колеги и разбрах, че е имало смисъл това, което правя. Получих голяма подкрепа”, разказа Силвия Великова. \"Очевидно СЕМ ще направят това, срещу което като съдебен репортер многократно реагирам, а именно всичко в тази държава да се решава от прокуратурата”, допълни тя. Великова заяви, че остава актуален въпросът защо е била върната на работа след обаждане на премиера Бойко Борисов, ако нейният генерален директор не е под натиск.\r\n\"Политиците имат нужда не от държачи на микрофони, а от хора, които да ги поставят в некомфортна среда и да им задават въпроси. Иначе няма нужда от нас. Казусът ни дава шанс да се опитаме да се измъкнем всички заедно от ситуацията, която ни е поставила там, където сме”, каза още Силвия Великова.   ", "date": "2019.09.21", "title": "Силвия Великова: След такава криза все по-малко хора ще рискуват да задават въпроси"}
{"url": "https://www.actualno.com/balkani/zadyrjaha-42-kilograma-heroin-v-gyrcija-news_1377620.html", "text": "      Полицията в Гърция задържа 42 килограма хероин и арестува шестима души в рамките на операция в град Комотини, в североизточната част на страната, съобщи Катимерини.      Наркотиците били в 81 пакета. Заподозрените са чужди граждани на възраст между 29 и 53 години. Националността им засега не се съобщава. Те били членове на две криминални групи, които внасяли големи количества дрога от Турция в Гърция, пише БГНЕС.    ", "date": "2019.09.21", "title": "Задържаха 42 килограма хероин в Гърция "}
{"url": "https://www.actualno.com/cosmos/asteroid-premina-neochakvano-blizo-kraj-zemjata-news_1377634.html", "text": "      Най-големият астероид, който преминава на много близка дистанция до земята от век насам се е „изплъзнал“ през системите на НАСА за засичане на небесни тела, разкриват вътрешни имейли на организацията, пише британският вестник The Independent.      Астероидът с името „2019 OK “ почти е преминал покрай земята без да му бъде обърнато никакво внимание. Той е прелетял само на 73 хил. км., което е пет пъти по близо до земята, отколкото дистанцията до луната, сочат документи на НАСА, предава \"Фокус\". Той е бил засечен на 24 юли от бразилска обсерватория само часове преди да прелети покрай земята.   Провалът на НАСА да засече стометровият астероид подчерта още веднъж нуждата от финансиране за организацията, за да засича тя по-ефективно приближаващи небесни тела. „Този обект се е изплъзнал през серия от мрежи за засичане поради ред причини“, заяви д-р. Пол Чодас, служител на НАСА. „Та беше ли това особено потаен астероид? Чудя се колко пъти това се е случвало, без дори да разберем за астероида“, добави той. Според изявление на НАСА, ако астероидът беше навлязъл в атмосферата и ударил земята, ударната вълна е щяла да помете зона от около 80 километра. ", "date": "2019.09.21", "title": "Астероид премина неочаквано близо край Земята"}
{"url": "https://www.actualno.com/europe/40-zadyrjani-v-parij-predi-porednija-protest-na-jyltite-jiletki-news_1377651.html", "text": "      Полицията в Париж задържа близо 40 души преди началото на планираните протести на движението на жълтите жилетки, съобщава телевизия Бе Еф Ем Те Ве.      Полицаите са спрели за проверка още близо 600 души и са глобили 10 души за опит да организират демонстрация на булевард Шан-з-Елизе. Там протестите са забранени, откакто по-рано тази година демонстрации на жълтите жилетки прераснаха в насилие и вандализъм.   В 8 ч. по Гринуич силите на реда са използвали еднократно сълзотворен газ, за да разпръснат демонстранти на булеварда, допълва Франс прес, цитирана от . ", "date": "2019.09.21", "title": "40 задържани в Париж преди поредния протест на \"жълтите жилетки\""}
{"url": "https://www.actualno.com/america/shturmyt-na-zona-51-se-provali-news_1377559.html", "text": "      Страховете, че хиляди хора могат да щурмуват секретната \"Зона 51\" вчера не се оправдаха, след като пред военната база се събраха едва 75 души. Милиони отговориха на публикация във Фейсбук през юни, призоваваща хората да нападнат съоръжението в Невада на 20 септември, за да „видят извънземни“, припомня БГНЕС.      В крайна сметка никой не се престраши да влезе в зоната, а един човек беше арестуван заради уриниране близо до портала.   В „Зона 51” отдавна се носи слух за тайни за извънземен живот. В рамките на дни след старта си, събитието се превърна в интернет сензация, произвеждайки медийни заглавия в целия свят. Повече от три милиона души изразиха интерес да участват в щурма. Американските военновъздушни сили предупредиха, че зона 51 е „активна база за обучение на американските Военновъздушни сили и бихме обезкуражили всеки да се опитва да влезе в зоната, където обучаваме американските въоръжени сили“.\r\nВъпреки много очаквания около събитието, само около 75 души се появиха на предната врата на „Зона 51” и никой не се опита да влезе. „Рейдът“ беше по-скоро местен празник, като ентусиастите се обличаха в костюми и държаха табели.  „Малко съм разочарован, защото това е много по-малко хора, отколкото са заявили участие онлайн“, казва Натан Браун, който е изминал на повече от 700 мили от Портланд, за вестник Las Vegas Review-Journal.\r\n\"Зона 51\" е създадена по време на Студената война между САЩ и Съветския съюз като съоръжение за изпитване и разработка на самолети. Въпреки това редица теории на конспирациите свързват мястото с извънземен космически кораб и телата на пилотите му, след като те са катастрофирали в Розуел, Ню Мексико, през 1947 г. Правителството на САЩ твърди, че не е имало извънземни, а авариралият кораб е бил метеорологичен балон. Други твърдят, че са виждали НЛО над или близо до обекта, докато някои казват, че са били отвлечени от извънземни.   Базата е обявена за забранена зона и всички коли, които пътуват в близост, биват зорко наблюдавани от военни постове по хълмовете. В района са монтирани множество камери и геосензори. Съществуват пътни знаци, които предупреждават, че фотографирането е забранено и използването на смъртоносно оръжие е разрешено по силата на акт от 1950 година за вътрешната сигурност. Път 375 в района се нарича „Извънземна магистрала“.    В периода от 1957 до 1968 година тук са проведени поне 4 документирани ядрени опита. По-голямата част от хората, които работят в зоната, пътуват до работа и обратно с чартърен самолет наречен Джанет от Лас Вегас. Поради строгата секретност, нищо не може да напусне района, пише Уикипедия. Единственото, което понякога живеещите в района или преминаващи туристи наблюдават, са светлините през нощта или необичайни летящи обекти. Дълго време самото правителство отричаше съществуването на \"Зона 51\", до момента когато снимки на базата от руски шпионски самолет станаха публични.\r\nПоради пазенето в тайна на всички дейности в базата постепенно възникват различни конспиративни теории. Най-популярната от тях е, че правителството изучава катастрофирали извънземни космически кораби и други НЛО, както и техни извънземни същества. Последните разсекретени документи обаче показват, че там е имало самолети с чудновати форми, но не е имало летящи чинии. Според някои на това място има тела на катастрофирали извънземни от инцидента в Розуел. В даден момент са водени дела срещу дейността на базата поради причината, че се изгарят силно токсични вещества.\r\nПредполага се че постройките на повърхността са само прикритие на секретна дейност под земята. Днес базата може да бъде видяна от сателитните снимки на Google. Военните обаче са запознати с възможностите на сателитите и не се очакват снимки на подозрителна дейност извън хангарите. През годините базата се е разрастнала многократно. През 2007 г. и 2014 г. се появяват още два нови хангара достатъчно големи да поберат голям самолет.    ", "date": "2019.09.21", "title": "Щурмът на „Зона 51” се провали "}
