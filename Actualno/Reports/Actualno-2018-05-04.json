{"url": "https://www.actualno.com/society/kriza-za-medikamenti-zastrashava-jivota-na-bolnite-ot-hiv-news_673073.html", "text": "  Криза с важни медикаменти за терапия на ХИВ застрашава животи на стотици серопозитивни у нас. В София едно от лекарствата за антиретровирусна терапия вече е напълно изчерпано. Това съобщи \"Дарик\", по сигнал от Националната пациентска организация.  Председателят й д-р Станимир Хасърджиев определи ситуацията като драматична, тъй като резултатът от липсата на въпросните медикаменти може да е фатален. Причината била в необяснимо забавяне на тръжните процедури, които се провеждат от здравните власти. Стигнало се е до момента, в който на отделни пациенти са раздавани в шепи по няколко останали хапчета.   \"Изключително притеснителна е ситуацията в момента. Като че ли никога не сме били в ситуация, в която липсват жизненоважни лекарства за серопозитивните пациенти. Причините за това са забавяне в тръжните процедури, които се провеждат от Министерството на здравеопазването. На всичкото отгоре тези процедури в момента се обжалват от компаниите\", обясни д-р Хасърджиев.   \"Засегнати са някои от основните медикаменти за терапия на повечето от тези пациенти. През последните два дни наистина валят множество сигнали от хора, които са се опитали да си вземат лекарства. Раздавани са им в шепа по няколко хапчета, отново са ги викали след няколко дни. Въпреки уверенията на министерството, че проблем няма да има, очевидно проблем има и той е сериозен\", поясни още той пред \"Дарик\". \r\n\"Всъщност, най-големият проблем е, че докато текат процедурите по обжалване и тези лекарства липсват, има вероятност хората да прекъснат лечение, което може да бъде фатално. Прекъсването на терапия може отново да активира вируса в иначе здравия човек. Да не говорим, че при тези прекъсвания вероятността човек да стане резистентен към тези лекарства също не е малка - т.е., след това държавата трябва да търси по-скъпи лекарства\", категоричен е д-р Хасърджиев.       \"Даваме едни 20 млн. лева, за да лекуваме хората, а нямаме дори диагностикуми, с които да видим дали тези лекарства работят. Недопустима е ситуацията и не мога да разбера защо се случва. Надявам се министерството да намери спешно решение, защото ситуацията е драматична и трагична за тези пациенти и техните семейства и близки\", апелира д-р Станимир Хасърджиев.", "date": "2018.05.04", "title": "Криза за медикаменти застрашава живота на болните от ХИВ"}
{"url": "https://www.actualno.com/europe/zadyrjaha-50-krokodila-na-hijtrou-news_673084.html", "text": "  Британската гранична полиция задържа на лондонското летище „Хийтроу“ 50 крокодила, нелегално внесени във Великобритания, съобщава вестник „Ивнинг Стандарт“, цитирани от БГНЕС.  Влечугите са пристигнали във Великобритания от Малайзия и е трябвало да бъдат доставени във ферма за отглеждане и производство на храна. Но при превоза са нарушени правилата за транспортиране – в пет от контейнерите, всеки от който е бил предназначен за превозването на 4 крокодила, са бил натъпкани 50 от рептилите. При нарушение на правилата за транспортиране, разрешението за внос се смята за недействително.   „Крокодилите са започнали да се нападат един друг по време на полета, тъй като пространството е било ограничено“, съобщи служител на граничната служба. Заради невъзможните условия на превоз един от крокодилите е умрял.   В момента животните се намират в безопасност, в скоро време се планира те да бъдат върнати обратно в родината си, пише изданието.", "date": "2018.05.04", "title": "Задържаха 50 крокодила на \"Хийтроу\""}
{"url": "https://www.actualno.com/society/novinite-naj-vajnoto-za-denja-4-maj-news_673038.html", "text": "          Бойко Борисов даде обстойно интервю пред Нова телевизия по повод една година от встъпването в длъжност на третия му кабинет на \"Дондуков\" 1.     Със 65 гласа \"За\", 48 -\"Против\" и 55 \"Въздържали се\" Народното събрание отхвърли предложението на БСП за намаляване на депутатските привилегии. Министрите от третото правителство на Бойко Борисов приключват първата си година почти с добра средна оценка от българските избиратели - 3.71 по шестобалната система. Данните са от независим телефонен сондаж на „Галъп интернешънъл“.     Помолен да коментира думите на премиера Бойко Борисов, че  престрелките между институциите идват от президентството, Румен Радев  отговори: „Днес мои гости в Русе са президентите на Австрия и Румъния,  за да обсъждаме европейския дневен ред. Срещам се със студенти и кметове  от крайдунавски градове, включително и румънски. Това е моят дневен ред  и в него аз няма коментирам телевизионните изяви на премиера“, заяви  той в Русе. Пламнали са складовете на търговската верига \"Аванти\" на бул. \"Никола Мушанов\", научи Actualno.com от свой източник, като огънят се е разпрострял на площ от около декар и половина. \"Аванти\" се занимава с търговия на едро и дребно с алкохол, цигари, безалкохолни напитки и захарни изделия. Впечатлил се е човекът. Разбира се, евтин пиар. Сега да говориш за референдум, просто означава, че не си прочел закона. Така вицепремиерът и военен министър Красимир Каракачанов коментира в ефира на БНТ изказването на депутата и лидер на партия \"Воля\" Веселин Марешки за референдум за излизане на България от НАТО.   Взети са всички мерки за обезпечаване на реда в населените места и движението по пътищата на страната и през ГКПП във връзка с предстоящите празници. След като по-рано днес парламентът отхвърли предложението на БСП за свиване на депутатските заплати и ваканции, лидерът на левицата Корнелия Нинова заяви, че всеки месец ще дарява по 600 лева от заплатата си за нуждаещи се. Оказва се, че богатите северни страни в Европейския съюз (ЕС) плащат по-малко за електроенергия на едро, отколкото по-бедните южни държави. Най-евтина е електроенергията в скандинавските държави и в Германия. Най-скъпо е в Италия, Гърция и Португалия. За отравянето на бившия руски разнузнавач Сергей Скрипал и неговата дъщеря Юлия са били използвани от 10 до 100 гр течно химическо вещество. Това е заявил за The New York Times председателят на Организацията за забрана на химическите оръжия Ахмет Узюмджю. Кметът на София Йорданка Фандъкова отрече твърденията в публикации в медии, за това, че името на партия ГЕРБ е било замесено в разговор между Иванчева и сочения за посредник в корупционната сделка Петко Дюлгеров. Времето на Камарата на лордовете може и да изтече, след като дебат за премахване на Горната камара на британския парламент вече е внесен в парламента за 18 юни. Най-добрият български тенисист Григор Димитров си върна четвъртото място в световната ранглиста, която ще бъде обновена официално в понеделник.", "date": "2018.05.04", "title": "Новините: Най-важното за деня, 4 май"}
