{"url": "https://www.actualno.com/football/germanija-se-izmykna-sreshtu-shvecija-s-gol-v-kraja-i-prodyljava-da-misli-za-18-finalite-news_681306.html", "text": "  Националният отбор на Германия постигна много важна победа в груповата фаза на . Шампионът от 2014 година измъчено победи Швеция с 2:1, като герой за тима на Йоахим Льов стана Тони Кроос.  Още в средата на първата част Олаф Тойвонен откри след чудесен извеждащ пас, който той пое и прехвърли елегантно Нойер - 0:1.\r\nПоследваха силни минути за \"маншафта\" до почивката, но без успех. След паузата на терена се появи Марио Гомес и още в 48', макар и с малка доза късмет, Марко Ройс изравни. Това даде надежди на германците, които започнаха натиска си още от 50'. В крайна сметка трябваше да изчакат до продълженията на срещата, когато Тони Кроос, който изигра уникален мач за тима си, изпълни добре свободен удар и донесе победата на своя тим.   Всичко най-интересно за трудната победа на Германия над Швеция четете в ", "date": "2018.06.23", "title": "Германия се измъкна срещу Швеция с гол в края и продължава да мисли за 1/8-финалите "}
{"url": "https://www.actualno.com/curious/dneven-horoskop-za-24-uni-news_681284.html", "text": "     Тази неделя преценявайте думите си. Време да преминете към ефективни действия. Бъдете активни и използвайте енергията, която сте събрали.    Тази неделя бъдете умерени и сдържани в желанията си. Прекалената нескромност ще ви доведе до място, където едва ли бихте желали да бъдете.     Тази неделя заложете на самостоятелността. Бъдете смели и не позволявайте на никого да ви води за носа. Имате добър потенциал да се справите с тези неприятни ситуации. Тази неделя направете анализ на случилото се през последните дни. Може би в него ще откриете основата в всички свои възгледи и действия и това ще ви позволи да продължите напред с ясна мисъл, какво точно и как го искате.        Тази неделя не обвинявайте хората около себе си за неуспехите ви, а на първо място потърсете причината вътре във вас. Отърсете се от тревогите. Тази неделя е много важно да повярвате в собствените си сили и действайте смело и методично за постигане на набелязаните цели.    Тази неделя съществува риска да ви се прииска да махнете с ръка на всичко и да спрете да мислите, като разчитате на други да мислят вместо вас. Не го правете. Отговорността е ваша, а не на другите.   Тази неделя ако започнете да кроите нови планове, съществува голяма опасност да допуснете грешки и по-късно да се разочаровате.    Тази неделя не се сърдете, а проведете един откровен разговор за изясняване на ситуацията. Вероятно всичко е плод на нелепа грешка, а не някаква световна конспирация срещу вас. Тази неделя се вглеждайте, които Съдбата ще ви даде. Бъдете смирени и сигурни, че всичко, което се случва е за добро.    Тази неделя бъдете позитивни и гледайте света с широко отворени очи и ще разберете, как да употребите това, което бушува във вас. Тази неделя заложете на здравословното хранене и начин на живот. Дайте си достатъчно време за сън и почивка. Помислете за скорошна почивка.", "date": "2018.06.23", "title": "Дневен хороскоп за 24 юни"}
{"url": "https://www.actualno.com/crime/zadyrjaha-zatvornika-boris-ivanov-news_681285.html", "text": "  Задържан е затворникът Борис Иванов. Това съобщи за главният секретар на МВР Младен Маринов.  \"Задържан е в района на землището на град Летница, община Ловеч. В момента го придвижват към затвора в Ловеч\", допълни гл. комисар Маринов пред агенция Фокус.   Полицейска блокада се проведе в Ловешко заради избягалия преди дни затворник. 48-годишният Борис Иванов излежава 13-годишна присъда за блудство и кражби, влязла в сила от март 2011 г.   Той е излежавал присъдата си в общежитие от отворен тип, в което е бил преместен в началото на месеца. Иванов е работил на обект заедно с още 4-ма лишени от свобода на територията на бивше млекопреработвателно предприятие, намиращо се в покрайнините на град Ловеч, като 10.30 часа на 21 юни е напуснал обекта и от тогава бе в неизвестност.\r\nЗа изчезването му сигнализира служител на фирмата, за която затворникът е работил.       ", "date": "2018.06.23", "title": "Задържаха затворника Борис Иванов"}
{"url": "https://www.actualno.com/asia/idva-li-nova-era-sled-predstojashtite-izbori-v-turcija-news_681242.html", "text": "  Турция ще отиде на изборите в неделя в едно от най-решителните гласувания, избирайки президент и парламент. Двумесечната предизборна кампания ще приключи този уикенд, оставяйки последната дума на около 60 милиона регистрирани гласоподаватели.  Кратък преглед на използвания език и обещанията на президентските и парламентарните кандидати не оставя никакво съмнение, че 25 юни ще отбележи нова ера за турската политика и за Турция.   Системата за управление на Турция ще бъде официално и ефективно променена в президентство с изпълнителна власт с избирането на новия президент, който ще концентрира значителна част от властите в ръцете си.   Кабинетът на министър-председателя ще бъде премахнат и парламентът ще трябва да изготви собствени работни разпоредби в следизборните времена, в съответствие с новата управленска система (не трябва да се забравя, че правителството все още не е използвало властта, обещана на правителството, която му позволява да хармонизира определени закони чрез постановления, в съответствие с конституционните изменения от миналата година, породили въпроси за причината за забавянето на всички тези работи). Това пише в свой анализ Серкан Демирта от \"Хюриет дейли нюз\".\r\nВъпросът сега е кой ще използва всички тези власти в новата система? Президентът Реджеп Тайип Ердоган, който управлява Турция от края на 2002 г., изглежда е най-силният кандидат за президентство с около 45% подкрепа на народа. Основният кандидат на опозиционната партия на Народно-републиканска партия (НРП) Мухарем Индже организира неочаквано успешна кампания и успя да създаде това, което той нарича \"дълбока вълна\" зад него. Той вероятно ще привлече повече гласове от неговата партия, с прогнози, че той ще надхвърли 25% от гласовете.       Резултатът за лидера на Добрата партия (ДП) Мерал Акшенер остава в сянката на стремежа на Индже, но нейната способност да отговори на изискванията на прослойките с ниски доходи с популистки обещания вероятно ще ѝ донесе около 10% от гласовете. Народноднодемократичната партия (HДП) на Селахаттин Демирташ, който трябваше да води кампанията си зад решетките, се очаква да получи около 10% от гласовете.\r\nКлючовият въпрос е дали президентът ще бъде избран на първия кръг или дали двамата най-големи кандидати ще трябва да отидат на балотаж, което също би се случило за първи път в турската политика. Ако Ердоган не успее да спечели в първия кръг, опозицията вероятно ще тълкува това като огромен шанс да го победи във втория кръг и да се обедини около Индже за втория кръг на 8 юни.\r\nТази психология в опозицията може да бъде допълнително засилена, ако Партията на справедливостта и развитието (ПСР) и Партията на националистическото движение (ПНД) не успеят да спечелят мнозинство в парламента. Достоверните проучвания на общественото мнение предполагат много оспорвана надпревара между съюза ПСР-ПНД и опозиционния алианс. Те също така показват, че НДП ще премине прага от 10%: лоши новини за ПСР, която в противен случай би могла да увеличи броя на местата, които би спечелила.       Друг ключов аспект е свързан със сигурността на изборите поради изменения избирателен закон, който проправя пътя за преместването на избирателните урни \"поради съображения за сигурност\" в редица източно-югоизточни провинции. Законът предизвика силни критики от страна на опозицията, тъй като оправомощава местните държавни служители като ръководители на комисиите за гласуване, като същевременно позволява намесата на правоохранителните органи в района на гласуване отново поради съображения за сигурност. Както управляващите, така и опозиционните партии обявиха, че предприемат свои собствени мерки, за да поддържат безопасността на изборите, като и от двете страни ще работят с десетки хиляди хора в изборния ден.\r\nЦялата предизборна кампания отново ни показа колко вредна е липсата на свободни и обективни медии в Турция. Много кандидати и политически партии не успяха да намерят начин да бъдат изслушани от обществеността чрез държавни или частни телевизии и бяха подложени на истинско медийно отсъствие. Ердоган и неговите висши партийни представители доминираха в медиите, с което се промениха позициите на игралното поле.\r\nВъпросите ще намерят отговорите си късно на 24 юни, но едно нещо е доста сигурно: Турция ще навлезе в нова ера, независимо дали чрез промяна в политическото ръководство или чрез промяна в системата на управлението, допълва БГНЕС.   ", "date": "2018.06.23", "title": "Идва ли нова ера след предстоящите избори в Турция?"}
{"url": "https://www.actualno.com/football/belgija-dopusna-dva-gola-no-vkara-celi-pet-na-tunis-na-svetovnoto-po-futbol-news_681286.html", "text": "  Белгия постигна очаквана и категорична победа над Тунис във втория мач за двата тима на Световното първенство по футбол 2018. \"Червените дяволи\" се наложиха над съперника с 5:2, като африканците можеха да отнесат доста по-категоричен разгром.  Еден Азар откри в още в 6', а 10 минути по-късно Лукаку покачи на 2:0. Дилан Брон намали за Тунис в 18', но в края на първото полувреме Лукаку върна преднината от 2 гола за своя тим. Това бе и негов 17-и гол в последните 11 мача за националния отбор.\r\nВ 51' Азар вкара четвърто попадение във вратата на Тунис, а в 90'+3 името си сред голмайсторите записа и Батшуай. В самия край на срещата Хазри вкара второто попадение за своя тим.   ", "date": "2018.06.23", "title": "Белгия допусна два гола, но вкара цели пет на Тунис на Световното по футбол"}
{"url": "https://www.actualno.com/africa/viceprezident-na-zimbabve-be-ranen-pri-eksplozija-news_681299.html", "text": "  Един от двамата вицепрезиденти на Зимбабве е бил ранен при атентат срещу президента Емерсън Мнангагва във втория по големина град на страната Булавайо, съобщи държавната телевизия.  Експлозията е станала по време на митинга на управляващата ZANU-PF, допълва БГНЕС.   По информация на телевизията държавният глава се е отървал невредим, но неговият заместник Кембо Мохади, председателят на ZANU-PF Опах Мучингури-Кашири и политическият комисар Енгелберт Ругейе са били ранени при експлозията.   ", "date": "2018.06.23", "title": "Вицепрезидент на Зимбабве бе ранен при експлозия"}
{"url": "https://www.actualno.com/varna/otkriha-nitrati-v-dve-cheshmi-vyv-varna-news_681273.html", "text": "  Водата, която тече от чешмите на ул. „Горна студена“ в квартал „Аспарухово“ и до Професионалната гимназия по текстил и моден дизайн във Варна, не е годна за пиене. Това съобщиха за Радио „Фокус“ – Варна от Регионалната здравна инспекция. Те предупреждават, че след последния мониторинг е установено, че в двата водоизточника има трайни отклонения по показател „нитрати”. Във водата от местната чешма на ул. „Горна студена“, са отчетени стойности от 70 мг/л, при норма – 50 мг/л.  При чешмата до Професионалната гимназия по текстил са установени още по-завишени показатели за наличие на нитрати 110 мг на литър. От Регионалната здравна инспекция са издали 2 предписания на кметовете на съответните общини за поставяне на трайна маркировка, че водата е негодна за пиене и приготвяне на храна.   През изминалата седмица във връзка с мониторинга на питейни води са анализирани осем проби по показател естествен уран. Получените резултати не надвишават максималната параметрична стойност, определена съгласно изискванията на Наредба №9 от 16 март 2001 година за качеството на водата, предназначена за питейно-битови цели.   ", "date": "2018.06.23", "title": "Откриха нитрати в две чешми във Варна"}
{"url": "https://www.actualno.com/europe/desetki-hiljadi-v-london-iskat-novo-glasuvane-za-brexit-news_681303.html", "text": "  Десетки хиляди излязоха по улиците на Лондон, призовавайки към второ гласуване за напускането на Евросъюза от Великобритания, предаде БГНЕС.  Анти-Brexit привържениците бяха пред парламента, за да отбележат втората годишнина от референдума за раздяла с Евросъюза. Те настояваха за „народен вот“ дали да бъде одобрена или не финалната сделка, която премиерът Тереза Мей постигне с ЕС, ако въобще бъде постигнато някакво споразумение.   \"Бях потънала в сълзи, когато референдумът беше проведен, изглеждаше като че ли бъдещето ще е доста лошо\", каза Чиара Лидури, 40-годишна италианка, живееща в Лондон.   Демонстрантите се събраха на Пел Мел, преди да минат покрай офиса на Тереза Мей на „Даунинг стрийт“10 по пътя си към Уестминстър, където слушаха речи на депутати, противници на Brexit, сред които лидерът на либерал-демократите Винс Кейбъл и на бунтовника от торите Ана Сорби.\r\n\"Brexit не е приключена сделка, не е неизбежен, Brexitможе да бъде обърнат“, каза Кейбъл. „Гласуването, което се проведе преди две години, не е вечно.“       Демонстрантите носеха плакати с надписи като „Аз съм европейски гражданин“, \"Iloveu\" и „настяваме за гласуване по окончателната сделка за Brexit“.\r\nПочти две трети от британците са убедени, че трябва да имат последната дума по сделката за Brexit, сочи допитване до общественото мнение от тази седмица, въпреки че все още не е ясно какво би станало ако сделката, постигната от правителството, бъде отхвърлена.\r\nНа 22 юни авиогигантът „Еърбъс“ предупреди, че може да се изтегли от Великобритания, ако Островът напусне Евросъюза без сделка.       ", "date": "2018.06.23", "title": "Десетки хиляди в Лондон искат ново гласуване за Brexit"}
{"url": "https://www.actualno.com/europe/makron-podkrepja-finansovi-sankcii-sreshtu-strani-othvyrljashti-migrantite-news_681301.html", "text": "  Френският президент Еманюел Макрон заяви, че подкрепя въвеждането на финансови санкции срещу страни от ЕС, които отказват да приемат мигранти, предаде БГНЕС.  \"Не можем да имаме страни, които се облагодетелстват в голяма степен от солидарността на ЕС, да претендират за национален личен интерес, когато става въпрос за мигрантите\", каза той на пресконференция в Париж заедно с новия министър-председател на Испания Педро Санчес.   ", "date": "2018.06.23", "title": "Макрон подкрепя финансови санкции срещу страни, отхвърлящи мигрантите"}
{"url": "https://www.actualno.com/europe/nad-400-migranti-bjaha-spaseni-kraj-bregovete-na-ispanija-news_681270.html", "text": "  Общо 418 мигранти бяха спасени при три операции край бреговете на Испания в събота, съобщи националната спасителна служба.  При най-голямата акция 262 души на 15 лодки бяха спасени в пролива Гибралтар, каза Салваменто Маритимо, предаде БГНЕС.   Двадесет и седем други са открити в Средиземноморието между Испания и Мароко и още 129 край Канарските острови в Атлантическия океан.   Операциите идват шест дни, след като 630 имигранти пристигнаха в испанското пристанище Валенсия на борда на три съда, включително спасителния кораб \"Акуариус\" на НПО.\r\nAquarius спаси мигрантите край либийския бряг на 9 юни, но новото популистко правителство на Италия, както и властите на Малта отказаха да го оставят да акостират, предизвиквайки международна разправия, преди Испания да се притече на помощ.       Германия свика мини среща на върха на ЕС за неделя, за да обсъди въпроса за миграцията.\r\nИспания беше третата най-популярна дестинация за мигрантите в Европейския съюз миналата година след Италия и Гърция.\r\nПовечето мигранти пътуват в претъпкани лодки от северния бряг на Мароко до южното крайбрежие на Испания, на разстояние над 100 километра в зависимост от маршрута.       ", "date": "2018.06.23", "title": "Над 400 мигранти бяха спасени край бреговете на Испания"}
{"url": "https://www.actualno.com/football/soliden-meksiko-se-pribliji-do-18-finalite-na-svetovnoto-news_681283.html", "text": "   в двубой от група F на Световното първенство по футбол 2018. Попаденията за мексиканците отбелязаха Карлос Вела през първото полувреме и Хавиер Ернандес пред втората част. Хюн Мин-Сон отбеляза попаданието за Южна Корея в добавеното време.  Чичарито пък се превърна в първия играч с 50 попадения за националния отбор на Мексико. С тази победа отборът направи огромна крачка към 1/8-финалите и вече има 6 точки. Южна Корея пък изглежда ще се сбогува с първенството, след като нямт точка.       Отборът на Мексико излиза с огромна мотивация в днешната среща, тъй като победа ще им гарантира участие в следващата фаза на турнира. Единият от домакините на Световното по футбол 2026 изненада световния шампион Германия в първата среща от група G и го победи с 1:0.\r\nЮжна Корея допусна неприятна загуба от Швеция в първата среща от груповата фаза и също ще търси победата днес, за да запази шансовете си за участие във фазата на директните елиминации.    ", "date": "2018.06.23", "title": "Солиден Мексико се приближи до 1/8-финалите на Световното"}
{"url": "https://www.actualno.com/asia/iranski-general-e-ubit-v-sirija-news_681304.html", "text": "  От иранските Гвардейци на революцията съобщиха, че един от техните старши офицери е бил убит в Сирия, докато изпълнявал мисия като съветник на правителствените войски в град близо до границата с Ирак, предаде БГНЕС.  „Бригаден генерал Шахрох Дайпур ...стана мъченик в град Албу Камал в Сирия по време на мисия да съветва сирийските проправителствени сили\", се казва в съобщение на информационния източник на гвардейците „Сепах“.   Кратката информация не дава подробности за смъртта на офицера.   Той е описан като бивш командир, който е ранен по време на войната между Иран и Ирак през 1980-1988 г., преди да заема различни позиции, свързани с артилерия.\r\nИран, заедно с Русия, е ключов поддръжник на сирийския президент Башар Асад.       Техеран отрича изпращането на професионални войски в Ирак и Сирия, заявявайки, че е осигурил само военни съветници и организирани бригади, съставени от доброволци от Иран, Афганистан и Пакистан.\r\nАлбу Камал в провинция Деир Еззор беше последният голям град в Сирия, държан от групировката „Ислямска държава“, до падането му през ноември.\r\nВъзстановяването на контрола на проправителствените сили върху него беше последният гвоздей в ковчега на джихадисткия \"халифат\", обявен през 2014 г. в Сирия и Ирак.       Но голямото нападение от страна на ИД срещу Албу Камал по-рано този месец, което доведе до смъртта на десетки проправителствени блойци, подчертава продължаващата заплаха, която представляват джихадистите.", "date": "2018.06.23", "title": "Ирански генерал е убит в Сирия"}
{"url": "https://www.actualno.com/balkani/vuchich-se-nadjava-putin-da-dojde-v-belgrad-do-kraja-na-godinata-news_681290.html", "text": "  Сръбският президент Александър Вучич се надява до края на годината Владимир Путин да посети Белград. Това Вучич каза на среща с представители на Академичния ансамбъл за песни и танци на руската армия „Александров“, предаде Танюг.  Днес ансамбълът дава концерт на площада пред най-големия православен храм в Белград „Свети Сава“. Сръбският президент се срещна с представители на ансамбъла преди изпълнението, предаде БГНЕС.   \"Очакваме вашия президент до края на годината. Отбелязваме победата в първата световна война, за разлика от други, които винаги празнуват примирието. Ние празнуваме победата, защото сме били на правилната страна, която се е борила за свобода и в Първата, и във Втората световни войни\", казал Вучич пред руските гости.   \"През Втората световна война бяхме на правилната страна и победихме с ваша помощ. Ще отбележим победата в Първата и Втората световна война и това, че успяхме да запазим до днес свободата и независимостта\", допълнил Вучич.", "date": "2018.06.23", "title": "Вучич се надява Путин да дойде в Белград до края на годината"}
{"url": "https://www.actualno.com/crime/tir-s-domati-katastrofira-v-kresnenskoto-defile-news_681294.html", "text": "  Камион, натоварен с домати, се разби на ГП Е-79, двама души са пострадали, предаде БГНЕС.  Сигналът за произшествието е подаден в 16.30 часа. Товарният камион се е движел в посока от Симитли за Кресна. Отклонява се надясно и се разбива в ската. Каросерията е паднала на пътното платно и щайгите с домати са се разпилели.   Водачът и неговият спътник са транспортирани до болницата в Сандански.   Движението се регулира и се осъществява само в едната лента. На място се очаква пристигането на следствена група, която да установи причините за пътния инцидент.", "date": "2018.06.23", "title": "ТИР с домати катастрофира в Кресненското дефиле"}
{"url": "https://www.actualno.com/europe/i-avstrija-se-zakani-che-shte-vryshta-migranti-news_681275.html", "text": "  Австрия има готовност на минутата да започне да връща бежанците обратно в момента, когато подобна мярка бъде взета от Германия.  Това каза австрийският вицеканцлер Хайнц-Кристиян Щрахе пред местното издание \"Остерайх\".   \"Това ще бъдат последствията и всяка една държава ще трябва да постъпва по този начин. Ние имаме готовност за деня \"Х\" по нашите граници. Вътрешният ни министър Херберт Кикъл взе необходимите мерки още преди няколко месеци. Ние сме напълно готови\", каза още Щрахе. Според него за подобно нещо е \"необходима и воля\".   Вицеканцлерът смята, че по този начин \"Шенген\" в известна степен ще бъде сложен настрани, но \"това е единственият начин \"Шенген\" отново да влезе в сила. \"Ако германският министър Зеехофeр сложи \"Шенген\" извън закона, тогава и останалите държави ще трябва да направят същото\", подчерта австрийският вицеканцлер, допълва БГНЕС.", "date": "2018.06.23", "title": "И Австрия се закани, че ще връща мигранти "}
{"url": "https://www.actualno.com/politics/novinite-naj-vajnoto-za-denja-23-uni-news_681289.html", "text": "      Полицейска блокада се проведе в Ловешко заради избягалия преди дни затворник. 48-годишният Борис Иванов излежава 13-годишна присъда за блудство и кражби, влязла в сила от март 2011 г. Вижте подробности за     Турция ще отиде на изборите в неделя в едно от най-решителните гласувания, избирайки президент и парламент.     Водата, която тече от чешмите на ул. „Горна студена“ в квартал „Аспарухово“ и до Професионалната гимназия по текстил и моден дизайн във Варна, не е годна за пиене.     Два златни и четири сребърни медала завоюваха младите български математици по време на двадесет и второто издание на Младежката балканиада по математика (JBMO) По думите му проблемът е много по-голям от този, който поставят майките на деца с увреждания. Салах получи утешителна награда – властелинът на Чечня Рамзан Кадиров го провъзгласи за почетен гражданин на кавказката република.    Вътрешният министър на Германия Хорст Зеехофер потвърди намерението си да затегне граничния контрол за бежанци, дори и федералният канцлер Ангела Меркел да не успее да се договори с партньорите от ЕС. Общо 900 мигранти бяха прихванати или спасени от либийския флот от сряда насам. ", "date": "2018.06.23", "title": "Новините: Най-важното за деня, 23 юни"}
{"url": "https://www.actualno.com/asia/turcija-ne-puska-germanski-i-shvedski-deputati-kato-nabludateli-news_681277.html", "text": "  Турция не е пуснала двама депутати - от Германия и Швеция - да влязат в страната като част от групата наблюдатели на Организацията за сигурност и сътрудничество в Европа (ОССЕ) за предстоящите утре избори, предаде БГНЕС.  Андрей Хунко от германската Левица каза, че представителят на ОССЕ в турция му казал, че той не може да влезе в страната, така че той се отказал в последния момент от тръгващия от Виена полет към Турция. Хунко каза, че той планирал да помогне на ОССЕ в наблюдението на изборите, както е правил и в предишните години. За забраната срещу него той обвини управляващата в Турция Партия на справедливостта и развитието (ПСР) на президента Реджеп Тайип Ердоган.   Длъжностни лица в Турция обвиниха Хунко, че по време на неговото участие в мисията на наблюдатели на Съвета на Европа за референдума за изменение на конституцията през април 2017 г. е демонстрирал пристрастна позиция в полза на забранената от закона Кюрдска работническа партия (ПКК). Тогава турският външен министър Мевлют Чавушоглу публикува снимката на Хунко със знамена на ПКК на официалния си акаунт в Туитър.   \"Можем ли да очакваме безпристрастност от този човек?\", написа Чавушоглу.\r\nХунко каза, че снимката е от 2014 г. по време на бягството на йезиди от настъплението на „Ислямска държава“(ИД) в региона на Синджар в Северен Ирак, а снимката е направена в този контекст.       „Тя няма нищо общо с мисията на наблюдателите в Турция. Но и не е редно да се използва, за да ме изкара симпатизиращ на ПКК“, каза Хунко.\r\nШведският депутат от Зелената партия Джабар Амин каза, че е бил задържан на 21 юни на летището в Истанбул. Там го чакали хора от турските служби за сигурност и когато застанал на гишето за паспортен контрол му взели документите и го качили на полет обратно за Стокхолм. Във връзка със станалото шведският министър на външните работи Маргот Валстрьом каза, че подобни действия от страна на турските власти са неприемливи и Стокхолм е поискал обяснение от Анкара.", "date": "2018.06.23", "title": "Турция не пуска германски и шведски депутати като наблюдатели"}
{"url": "https://www.actualno.com/crime/zasileni-policejski-proverki-se-izvyrshvat-na-vhoda-na-varna-news_681229.html", "text": "  Засилени полицейски проверки се извършват на входа на града в района на автомагистрала “Хемус\", предаде репортер на Радио „Фокус“ – Варна. Патрулите спират автомобилите и ги проверяват един по един. Полицейски екипи има и на пътния възел до летището.  Спокоен е трафикът на територията на Варна. Предвид лошото време и очакваните валежи шофьорите трябва да бъдат внимателни и да карат със съобразена скорост. На места има паднали клони заради силния вятър. От Националния институт по метеорология и хидрология предупреждават за жълта степен на опасност за днешния ден – за дъжд, силен вятър, валежи, гръмотевици и градушки.   ", "date": "2018.06.23", "title": "Засилени полицейски проверки се извършват на входа на Варна "}
{"url": "https://www.actualno.com/europe/boris-djonsyn-ne-iska-brexit-prilichasht-na-toaletna-hartija-news_681276.html", "text": "  Британският външен министър Борис Джонсън, който отдавна се застъпва за напускането на Евросъюза, в събота предупреди министър-председателя Тереза Мей срещу Brexit, който е \"мек, еластичен и сякаш безкрайно дълъг\" като ролка тоалетна хартия.  На страниците на в. Sun той писа по повод втората годишнина от историческото гласуване. В материала си Джонсън настоява срещу \"Brexit като тоалетна хартия“, използвайки жаргонната дума за тоалетна хартия, и призова премиера си да \"изпълни мандата на народа и да достави пълен британски Brexit\".   Екипът на Мей е на път да влезе в следващия кръг от преговори с партньори от ЕС, но все още трябва да определи точно какво иска от бъдещите отношения на Великобритания с континента, особено в областта на митническото регулиране.   Борещите се против Brexit трябваше да отбележат годишнината по-късно в събота с демонстрация в Лондон, настоявайки за \"гласуване на народа\" дали да бъде одобрена окончателната сделка, която Мей сключи с ЕС, ако изобщо бъде постигнато споразумение, припомня БГНЕС.\r\nМинистърът на търговията Лиъм Фокс, отдавнашен евроскептик, настоява, че министър-председателят все още е готова да се откаже от преговорите, ако не бъде постигната задоволителна сделка.       \"Премиерът винаги е казвал, че никаква сделка е по-добра от лоша сделка\", каза Фокс пред BBC в интервю, излъчено в събота.\r\n\"Важно е, когато влезем в следващата фаза от преговори, ЕС да разбере това и да повярва в него... Мисля, че нашите партньори в преговорите няма да бъдат мъдри ако си помислят, че премиерът просто е блъфирал.\"", "date": "2018.06.23", "title": "Борис Джонсън не иска \"Brexit, приличащ на тоалетна хартия\""}
{"url": "https://www.actualno.com/europe/erdogan-opredeli-sebe-si-i-putin-za-naj-opitnite-politici-v-oon-news_681234.html", "text": "  Президентът на Турция Реджеп Таийп Ердоган назова себе си и руския лидер Владимир Путин за най-опитните политици в Общото събрание на ООН. Той заяви това в рамките на публикувано в петък интервю пред турския държавен телевизионен канал TRT, предава ТАСС.  \"Ще го кажа пределно ясно... в момента в Общото събрание на ООН ... има само двама наистина опитни политици, а може и да има някой друг, но в момента не мога да си спомня: Това е президента (на Русия Владимир) Путин и аз. Защото и двамата сме заемали, както поста премиер, така и президент... ние постигнахме много, но пред нас стоят още много задачи\", заяви Ердоган в хода на интервюто, записът от което е публикуван на страницата на ТВ канала в Twitter.   Турският държавен глава отбеляза също доброто сътрудничество между Турция и Русия по сирийския въпрос. Според неговите думи, \"специалните отношения\" с Путин и тесните контакти между външнополитическите ведомства на двете страни са помогнали да се постигне прогрес в тази сфера и конкретно, да се организират междусирийските преговори в Сочи миналата година, допълва агенция Фокус.   ", "date": "2018.06.23", "title": "Ердоган определи себе си и Путин за най-опитните политици в ООН"}
{"url": "https://www.actualno.com/society/sedmichna-prognoza-za-vremeto-za-25-uni-1-uli-news_681247.html", "text": "  Новата седмица ще започне с дъжд и понижаване на температурите.   над по-голямата част от страната ще бъде предимно облачно. Валежи се очакват в София. Максималните температури няма да надвишават 25 градуса.   Във облачността ще се увеличи и над цялата страна ще има валежи от дъжд. Максималните температури ще бъдат в рамките от 14 до 27 градуса.   В в Северната част от страната ще има превалявания от дъжд с гръмотевици. По Черноморието облачността ще е променлива с кратки превалявания.\r\nВ се очаква облачността да намалее до променлива. Максималните температури няма да превишават 25 градуса.       В се очаква повишаване на температурите с 1-2 градуса. Облачността ще е променлива, със слаби превалявания от дъжд.\r\nПрез не се очаква съществена промяна във времето. Облачността остава променлива. На места ще превали. Максималните температури ще достигнат 29 градуса.", "date": "2018.06.23", "title": "Седмична прогноза за времето за 25 юни - 1 юли"}
{"url": "https://www.actualno.com/viewpoint/operacija-spasjavaneto-na-merkel-news_681249.html", "text": "  Дотук 16 държави са изразили желание да участват в разговорите в неделя в Брюксел. Първоначалната идея предвиждаше да се срещнат лидерите на Германия, Франция, Италия и Гърция, които да обсъдят проблема с миграцията. Но междувременно събитието прерасна до истинска среща на върха, макар и в камерен състав. Говорител на ЕК подчерта, че поканата важи за всички, очевидно визирайки с това страните от Вишеградската четворка, които вече обявиха, че не смятат да участват. Няма значение, че в случая никой няма намерение да ги принуждава да приемат мигранти, срещу което те самоотвержено се съпротивляват, а по-скоро ще се обсъжда само практическото решение на някои проблеми в страните, в които основно пристигат мигранти. Но и това е вярно - колкото повече страни участват в срещата, толкова по-трудно ще бъде постигането на решение.      Всъщност поканата на ЕК трябваше да осигури необходимата подкрепа за канцлерката Меркел, за да проведе тя неформални разговори с италианското правителство относно неговата готовност да приеме обратно мигрантите от австрийско-германската граница с първоначална регистрация в Италия. За това всъщност настоява нейният коалиционен партньор - баварският ХСС. Вътрешният министър Хорст Зеехофер с цялата си арогантност действа така, сякаш е господар на положението. А в действителност той има нужда от това да работи в тясно сътрудничество с Австрия, и най-вече с Италия. Но опитът се провали - в проекта за споразумение беше залегнал „гъвкав механизъм за обратно приемане“ на мигранти, придвижващи се на север. В пристъп на ярост италианският премиер Джузепе Конте заплаши, че няма да участва в срещата. Наложи се германската канцлерка да го успокоява, оттегляйки проектодокумента. И сега става още по-неясно как при тези обстоятелства Меркел ще си реши проблема с вътрешния министър Зеехофер, който открито я изнудва.    Идеята за приемни бежански лагери извън ЕС не е нова - тя се обсъжда от поне 15 години. Дотук винаги е била смятана за неприложима от морална, практическа и юридическа гледна точка. Междувременно натискът от страна на десните популисти в Европа се засили до такава степен, че сега идеята за бежански лагери покрай границите на ЕС вече изглежда като спасително решение. На практика миграционният проблем трябва да бъде пренесен извън границите на ЕС. Унгарският премиер Виктор Орбан вижда в това потвърждение на твърдата си политика на капсулиране. „Трябва да се концентрираме върху въпросите, по които можем да постигнем съгласие. Понастоящем това са две теми - подсигуряване на границите и създаването на \"хот-спотс\" (т.нар. \"горещи точки\" за прием на бежанци) извън границите на ЕС“, заяви той.    После научихме, че Австрия и Дания вече разговарят неофициално (например с Албания) по темата. Но също и в официалните документи от Брюксел вече се говори за „регионални външни центрове за настаняване“, т.е. за лагери извън Европа, които да поемат бежанците от Средиземноморския маршрут. По някакъв начин там трябва да бъдат решени и техните молби за предоставяне на убежище. От кого и по какви правила - никой засега не знае.   Междувременно стана известно, че италианският вътрешен министър Матео Салвини заминава идната седмица за Либия. Там той ще вербува за създаването на приемни лагери на либийска територия.     Германия не е единствената държава, която, заради вътрешнополитическата си криза, поставя миграционната политика на първо място в дневния ред на ЕС. Новото правителство в Рим, и преди всичко вътрешният министър Салвини, допринася за ескалацията на напрежението. Миналата седмица кораб с бежанци беше отклонен към Испания, след като Италия отказа да го приеме и затвори пристанищата си също и за други два кораба. Салвини дори иска да арестува хуманитарните работници и да конфискува корабите им. по негоите думи „таксиметровите услуги“ през Средиземно море трябва да бъдат прекратени.\r\nЕС обаче също носи вина за тази ситуация - години наред той игнорира италианските искания за реформиране на Дъблинското споразумение. Новото предложение е мигрантите над определена горна граница да бъдат разпределяни измежду страните-членки на ЕС, срещу което страните от Вишеград са категорично против. Но също и Германия, както и някои други страни-членки, дълго време блокираха приемането на такова решение и сега им представят политическата сметка. Независимо от всичко това, реформата на Дъблинското споразумение отново се отлага за шест месеца.   Европейските лидери се единни само по въпроса за защитата на външните граници на общността. “Ние не трябва да спорим повече за разпределянето на бежанците, а да се концентрираме върху защитата на нашите външни граници“, заяви австрийският канцлер Себастиан Курц, чиято страна в началото на юли ще поеме от България ротационното председателство на съюза. Той подчертава, че това е начинът да бъде спасен Шенген. За целта трябва да бъде увеличена числеността на силите Фронтекс с 10 хиляди полицаи, както и на Европейската служба за предоставяне на убежище.\r\nТакива предложения се обсъждат от години, но когато въпросът опре до финансирането на начинанието, изведнъж всички замлъкват. В този смисъл канцлерката Меркел сега би могла да извади чековата книжка и да мобилизира личните си резерви, за да направи политическите си партньори по-сговорчиви. Наблюдателите смятат, че първоначално ще бъде подготвена почвата за двустранни, тристранни или многостранни решения по отделни проблемни точки. И едва по-късно може да се стигне до общоевропейско решение. А що се отнася до това дали в неделя може да бъде постигнат някакъв напредък, който да укроти баварския коалиционен партньор на Меркел, решението няма да бъде взето нито в Брюксел, нито в Берлин, а в Мюнхен. Доскоро никой не можеше да си представи, че в столицата на една германска провинция могат да решават за бъдещето на Европа.      ", "date": "2018.06.23", "title": "Операция \"спасяването на Меркел\""}
{"url": "https://www.actualno.com/crime/objaviha-podrobnosti-za-zadyrjaneto-na-izbjagalija-zatvornik-news_681308.html", "text": "  В издирването на избягалия затворник Борис Иванов са участвали екипи на жандармерията, полицията и Специализирания отряд за борба с тероризма. Операцията започна след показания от страна на човек, живеещ в района, че е видял избягалия затворник да се придвижва по жп релсите, съобщиха от МВР.  Издирването на Борис Иванов на североизток от Ловеч започна още снощи, 22 юни, след сигнал, че той е бил забелязан между селата Александрово и Дренов. Бил е забелязан и в самото Александрово и в село Дойренци. Сигналът е подала жителка на село Александрово: \"Лаеха кучетата, излязохме и оня човек, дето по телевизора сме го видели, същият човек беше. Снощи в един и половина. Веднага се обадиха на полицията и много полицаи имаше, много, много. Насам тръгна, ама не можахме повече, ние от страх не сме излезли вече вънка. Самичък беше. Нямаше нищо на ръцете му или пък да е почукал да иска хляб или водичка, щяхме да му дадем. Какво да правим? Ние сме страхливи.\"   В ранния следобед е подаден нов сигнал на 112 от град Летница, където малко преди 16.30 ч. Борис Иванов е бил задържан в нива край град Летница, съобщава БНР. Първоначално той е ограбил къща там, след това се е насочил към втора. Опитал се да задържи като заложник собственичката ѝ, но тя е успяла да предотврати това, потвърди главният секретар Младен Маринов: \"Тя живее на края на селото. Реално жената дава сигнал с жест към районния инспектор, който тя познава, и той по тези жестове разбира, че тя всъщност е заплашена, тъй като той я държал за ръката.\"   На специална пресконференция в Ловеч министърът на вътрешните работи Валентин Радев обяви, че въпреки огромното напрежение и натиска върху органите на реда, те са успели да заловят избягалия затворник Борис Иванов. \"Един рецидивист, изнасилвач, обирджия е хванат. Да са спокойни - събота, неделя... Така действа системата, така ще работим и занапред\", каза той.\r\nОкръжният прокурор на Ловеч Валентин Вълков обяви, че след днешната операция обвиненията срещу заловения затворник ще се увеличат и уточни какво наказание е трябвало да изтърпи Иванов. \"Реално му остават близо 5 години - 4 години и 9 месеца, до изтърпяване на 13-годишната присъда\", заяви той.       Борис Иванов в момента се намира в Районното полицейско управление в Ловеч при засилено полицейско присъствие.\r\nИванов избяга в четвъртък сутринта малко след 10 часа от работен обект край Ловеч - млекопреработвателна фирма, където е работил заедно с други затворници. Те са го подгонили след бягството му, но не са успели да го задържат. Мъжът е бил на този обект от няколко дни, след като е бил преместен от затворническото общежитие. Борис Иванов изтърпява 13-годишна присъда за няколко престъпления. Очаква се той да бъде върнат в Ловешкия затвор.", "date": "2018.06.23", "title": "Обявиха подробности за задържането на избягалия затворник "}
{"url": "https://www.actualno.com/blagoevgrad/ochakvat-se-povishenija-v-nivata-na-rekite-v-zapadnobelomorskijat-basejn-news_681244.html", "text": "  Очакват се повишения в нивата на реките в Западнобеломорският басейн заради валежи, сочи справка на сайта на Националният институт по метеорология и хидрология. В сутрешните часове днес по-значителни повишения на водните нива на реките има във водосборите на: река Конска, река Джерман, река Рилска, река Санданска Бистрица – притоци на река Струма.  Днес и утре в следобедните часове в резултат на валежи ще има краткотрайни повишения на водните нива на реките в долното течение на река Места и във водосбора на река Доспат. На 25 юни речните нива в басейна ще останат без съществени изменения.   В резултат на интензивни валежи са възможни поройни наводнения на 24 юни – във водосбора на река Доспат и в притоците на река Места – река Канина и река Бистрица.   ", "date": "2018.06.23", "title": "Очакват се повишения в нивата на реките в Западнобеломорският басейн"}
{"url": "https://www.actualno.com/america/arjentina-poluchi-pyrvite-15-mlrd-dolara-ot-zaem-ot-mvf-news_681279.html", "text": "  Аржентина получи 15 милиарда долара от Международния валутен фонд (МВФ), първият транш от заем от 50 милиарда долара, който трябва да помогне за стабилизирането на националната икономика, предаде БГНЕС.  След валутната криза през април и май, МВФ обяви в началото на юни, че ще отпусне заем от 50 милиарда долара, след като третата по големина икономика в Латинска Америка потърси помощ за укрепване на доверието на пазара.   Песото падна до рекордно ниско ниво този месец, а от началото на годината валутата поевтиня с повече от 30% спрямо долара.   В сряда базираният във Вашингтон МВФ одобри пакета от помощи за 50 млрд. долара. Според институцията първите 15 милиарда долара ще допринесат за бюджетна подкрепа.\r\nФондът заяви, че помощта му ще подкрепи усилията на Буенос Айрес да постави публичните дългове на устойчив път, с което да бъде намалена нуждата от финансиране и да се постигне справяне с инфлацията, с което същевременно ще се засили независимостта на централната банка, като същевременно запази социалните разходи.       ", "date": "2018.06.23", "title": "Аржентина получи първите 15 млрд. долара от заем от МВФ"}
{"url": "https://www.actualno.com/varna/chast-ot-varnenskija-kv-chajka-i-s-dobrogled-sa-s-narusheno-vodopodavane-news_681258.html", "text": "  Част от квартал „Чайка“ във Варна ще остане без водоподаванеднес. Това съобщават от водоснабдителното дружество, обслужващо областта.  Водоподаването се очаква да бъде възстановено до около 17.00 часа. Вода няма да има и в село Доброглед до 16.00 часа.   ", "date": "2018.06.23", "title": "Част от варненския кв. \"Чайка\" и с. Доброглед са с нарушено водоподаване"}
{"url": "https://www.actualno.com/crime/edin-chovek-e-postradal-pri-katastrofata-am-trakija-news_681261.html", "text": "  Един човек е пострадал при катастрофата край 232 км на АМ „Тракия“ в посока Бургас. Това съобщиха за Агенция „Фокус“ от пресцентъра на МВР.  Тази сутрин автомобил се ударил в мантинелата на АМ „Тракия“ край 232 км в посока Бургас. Пострадал е един човек, който е със счупена ръка. Не е имало забавяне в движението на магистралата заради инцидента.       ", "date": "2018.06.23", "title": "Един човек е пострадал при катастрофата АМ \"Тракия\""}
{"url": "https://www.actualno.com/politics/zaharieva-temata-za-migrantite-vinagi-shte-e-razdelitelna-linija-v-es-news_681232.html", "text": "  \"Темата за мигрантите е във фокуса на всички Съвети и на европейските лидери от 2015 г. насам. Докато не я затворим и не направим дългосрочна политика, мисля, че тя ще бъде много разделяща. Дори не можем да говорим за някакви дебати за обединение, защото тя винаги ще изскача като разделителна линия.\" Това заяви по БНТ вицепремиерът и министър на външните работи Екатерина Захариева във връзка с извънредната среща в Брюксел по въпроса за мигрантския натиск.  Захариева обясни още, че на българската граница няма натиск, но това не означава, че и в Европа няма. По думите на вицепремиера, в момента най-големият натиск е през Либия към Италия. В африканската страна почти няма граничен контрол, а потокът към Европа е от незаконни мигранти. Нека правим разликата с бежанци, допълни външният министър.   \"Първото и най-важно е да проявим солидарност към мигрантите и да опазим външната граница на ЕС. Шенгенското пространство де факто не работи и то от няколко години. Нашата позиция е, че трябва да опазим външните си граници, а не да се ограждаме отвътре. Знаете, че \"Фронтекс\" беше създадена и заработи именно от тук, от България. Сега е необходимо увеличаване на капацитета и правомощията й, същото важи и за техническите ресурси\", каза Захариева.   Вицепремиерът допълни още, че ключов аспект в трайното решение на проблема с бежанците е предприемане на навременни мерки за общата политика, както и грижа за самите бежанци.\r\n\"Най-големият бежански поток от Близкия Изток е в Турция, Ливан, Йордан. Споразумението между ЕС и Турция от 2016 г. доведе де факто до нулев натиск за България. То е с много ясни ангажименти към Турция и те са за тези два милиона бежанци, които са на територията на южната ни съседка. Да не пропускаме и факта, че ЕС подпомага и на Йордания и Ливан, отпускат се средства тези бежанци да стоят близо до съседните си страни\", заяви Захариева.       Външният министър изрази позиция, че всеки, който прекрачи границите на закона, трябва да бъде връщан обратно. Това не е нехуманна позиция, защото така ние спасяваме животи. Трафикантите, които търгуват с човешки животи, не се интересуват от мигранти, обясни Захариева.\r\n\"Европейските лидери трябва да знаят, че граница на ЕС не е равно на граница на сигурност в Европа и тази граница включва и балканските държави\", смята тя.\r\nВицепремиерът коментира и внесения вот на недоверие от опозицията. По думите ѝ, в началото и края на европредседателството е използвана възможността да се иска вот на недоверие, но въпросът е да има сериозни основания за това. Вотът няма да мине, коалицията е стабилна, категорична е Екатерина Захариева.       Тя подчерта още, че отношенията ни с Македония са една от използваните теми за критика от страна на опозицията, но подписването на Споразумението със западната ни съседка миналата година работи и съгласуваните решения трябва да продължат да се спазват - нещо, което не се е случило с договора от 1999 г.\r\n\"В Министерски съвет има различия, дебати и в крайна сметка успяваме да стигнем до точното решение. Мисля, че коалицията работи добре, нормално е да сме различни, това е нормалния демократичен процес\", заяви външният министър.", "date": "2018.06.23", "title": "Захариева: Темата за мигрантите винаги ще е разделителна линия в ЕС"}
{"url": "https://www.actualno.com/balkani/makedonija-zapochna-stroitelstvoto-na-magistralata-kym-bylgarskata-granica-news_681237.html", "text": "  Лично премиерът Зоран Заев даде старт на строителството на магистралата от Ранковце до Крива Паланка, недалеч от българската граница, предаде БГНЕС.  Магистралата е с дължина от 23 км и нейното строителство трябва да приключи до 2021 г. Заев съобщи, че в началото на следващата година трябва да започне и разширяването на пътя от Крива Паланка до граничния пункт с България Деве баир /Гюешево, бел.ред./. За строителството на тези пътни проекти властите са подсигурили 58 млн. евро чрез кредитни линии от Световната банка.   За нас Коридор № 8 е много важен - той свързва Адриатическо с Черно море. Няма да спираме. Енергично ще изпълним тези значими за народа ни проекти, подчерта македонският премиер Зоран Заев и поясни: Изграждаме пътна инфраструктура за развитието на тази част от Република Македония. Да създадем необходимите условия за движение на гражданите съгласно европейските стандарти. Подсигурихме общо 270 млн. евро за изграждането на пътища в дължина от около 800 км.   ", "date": "2018.06.23", "title": "Македония започна строителството на магистралата към българската граница"}
{"url": "https://www.actualno.com/business/vse-poveche-signali-za-zablujdavashti-namalenija-v-internet-news_681251.html", "text": "  В Комисията за защита на потребителите (КЗП) зачестяват сигналите от граждани, които не получават обещаните отстъпки при пазаруване през интернет, съобщи председателят Димитър Маргаритовпо ТВ СКАТ.  \"Потребителите подават сигнал към нас, че са видели в електронен магазин цена на стока, поръчали са я, появил се е допълнителен прозорец за намаление, след което са потвърдили крайната цена. Впоследствие търговецът отрича да е имало такова намаление и стоката да е продавана на тази цена. Т.е. има опит за едно шиканиране\", разказва за некоректната практика Маргаритов.   Той дава пример с анонсирана цена от 75 лв. за определен модел обувки. При разглеждане на артикула изскача прозорец, който показва, че точно в този момент има намаление и че цялата покупка ще струва заедно с доставката 58 лв. След направена и потвърдена поръчка търговецът иска 75 лв. и казва, че никога не е продавал тези обувки по-евтино.   Според Маргаритов търговците понякога опитват да използват това, че невинаги има следа от кореспонденцията между търговеца и клиента в електронната платформа.\r\n\"Хубавото е, че потребителите все по-често си пазят имейлите от предварителната комуникация и потвържденията на поръчките. Благодарение на това ние успяхме да решим тези случаи и да се произнесем за нелоялна практика, която санкционираме и забраняваме\", коментира той. Председателят на КЗП добави, че макар такива случаи да са по-чести напоследък, все още не са се превърнали в симптоматика.       Онлайн ориентираните потребители най-вечесе оплакват в КЗП, когато след упражнено право на отказ търговецът не им е върнал парите в 14-дневния срок.\r\n\"В някои случаи,макар с известно основание,търговци не искат да признаят правото на отказ, защото твърдят, че стоката не просто е изпробвана, а е използвана\", добави Маргаритов. Именно поради това т.нар. Нова сделка за потребителите предвижда по-детайлни правила в този посока.\r\nВ търговската мрежа най-честите нарушения при кампаниите за намаления са липсата на достатъчно наличности от артикули в промоционални брошури. Проверки на КЗП са установявали, че при отпечатани и разпространени над 200 000 брошури за няколко квартала от намалението стоки има единични бройки. Понякога и не само при намаления и промоции се среща таксуване на по-висока от обявената цена. „Имали сме случаи, в които установяваме, че стоката е обявена с една цена на щендера, а на касовия апарат се маркира друга цена. Обикновено оправданията на търговците са, че е техническа грешка, че не е въведено във фискалната памет поради големия асортимент от стоки в обекта и т.н. Това не е извинително обстоятелство и ние винаги се произнасяме за нелоялна търговска практика”, категоричен бе Маргаритов.       ", "date": "2018.06.23", "title": "Все повече сигнали за заблуждаващи намаления в интернет"}
{"url": "https://www.actualno.com/europe/klaus-johanis-shte-se-kandidatira-i-dogodina-za-prezident-na-rumynija-news_681240.html", "text": "  Президентът на Румъния Клаус Йоханис ще се кандидатира и на президентските избори в страната, които са насрочени да се проведат в края на 2019 г., съобщи агенция Аджерпрес.  \"Твърдо съм решен да поставя кандидатурата си за поста президент на Румъния за още един мандат\", казал Йоханис в кратко изявление в Сибиу.   Йоханис беше избран за президент на Румъния през декември 2014 г. До тогава той беше кмет на Сибиу и лидер на Националлибералната партия, припомня БГНЕС.   ", "date": "2018.06.23", "title": "Клаус Йоханис ще се кандидатира и догодина за президент на Румъния"}
{"url": "https://www.actualno.com/europe/germanija-shte-zategne-granichnija-kontrol-news_681239.html", "text": "  Вътрешният министър на Германия Хорст Зеехофер потвърди намерението си да затегне граничния контрол за бежанци, дори и федералният канцлер Ангела Меркел да не успее да се договори с партньорите от ЕС. Това министърът заяви в интервю за в. „Зюддойче Цайтунг“.  \"Ако на срещата на върха на ЕС не бъде намерено ефективно решение, ние ще връщаме имигрантите, които са били регистрирани в някоя друга страна от Евросъюза\", каза той.   Въпросът с противодействието срещу нелегалната миграция доведе до сериозни разногласия в германското правителство. По-рано Зеехофер заплаши Меркел, че едностранно ще излезе с нареждане към полицията да започне мащабен контрол на границите на страната и да изпраща обратно мигрантите, които получават отказ за предоставяне на убежищена германска територия. Баварския Християнсоциален съюз (ХСС) даде на Меркел две седмици срок за търсене на решение на миграционния проблем на европейско равнище, предаде БГНЕС.   В отговор канцлерът припомни на Зеехофер разделението на властите в немската политика, сред които включително е и правото ѝ да уволни някой от министрите.\r\n\"В кабинета на канцлера превърнаха мухата в слон. Твърде необичайно е да бъдат заплашвани правомощията на коалиционен партньор. Ние няма да се примирим с това\", каза Зеехофер По-рано той дори е заплашвал с разпадането на десния управляващ блок, ако му поискат оставката.       Във връзка с тази криза съпредседателят на Лявата партия Бернд Рикзингер предположи, че сегашната ситуация представлява опасност за политическото бъдеще на Меркел. „В мен се създава впечатлението, че това е преврат срещу Меркел. И че истинската цел е свалянето на Меркел“, каза той в интервю за в. „Хайлбронер штиме“.\r\nВицеканцлерът и министър на финансите Олаф Шолц каза пред в. „Райнише пост“, че Меркел и Зеехофер трябва възможно най-бързо да уредят конфликта помежду си, за да не навредят на правителството. „Този вътрешен спор между ХДС и ХСС вреди на страната ни. Само мога да се надявам, че двете партии бързо ще го уредят.“\r\nЛидерът на Зелените Аналена Бербок е на мнение, че Меркел трябва да заеме по-твърда позиция по отношение на своя министър и към ХСС като цяло. „По време на мини срещата на върха в Брюксел канцлерът трябва да даде да се разбере, че за нея Европа е по-важна от регионалната партия в Бавария, чийто поглед се насочи назад“, каза тя.       Меркел се намира между два огъня. От една страна тя не иска да влиза в кавги с партньорите от ЕС, към които ще тръгне нов поток от мигранти, ако Зеехофер затвори германските граници. От друга страна Меркел няма интерес от вътрешните разногласия в правителството си.", "date": "2018.06.23", "title": "Германия ще затегне граничния контрол"}
{"url": "https://www.actualno.com/football/mohamed-salah-stana-pocheten-grajdanin-na-chechnja-news_681257.html", "text": "  След като египетският отбор катастрофира на Световната купа, звездата на отбора Мохамед Салах получи утешителна награда – властелинът на Чечня Рамзан Кадиров го провъзгласи за почетен гражданин на кавказката република.  \"В социалните мрежи Кадиров огласи решението си късно в на 22 юни. С неговата заповед звездата на \"Ливерпул\" е бил обявен за почетен гражданин, докато Кадиров бил домакин на вечеря за египетския отбор, който беше избрал чеченската столица Грозни за място за подготовката си за световното по футбол.   \"Мохамед Салах е почетен гражданин на Чечня! Това е!\", написа Кадиров.   \"Днес подписах заповедта за даването на високата чест на великия футболист, който играе за Египет и \"Ливърпул\"!\r\nКадиров написа още, че на \"гала вечеря, която дадох на египетския отбор, връчих на Мохамед Салах копие от заповедта и нагръден знак\", предаде БГНЕС.       ", "date": "2018.06.23", "title": "Мохамед Салах стана почетен гражданин на Чечня"}
{"url": "https://www.actualno.com/asia/kitaj-osydi-na-smyrt-10-narkotrafikanti-news_681259.html", "text": "  Китайски съд в провинция Гуандун осъди на смърт чрез разстрел 10 души, признати за виновни в производството, транспорта и продажбата на забранени психотропни вещества, предаде БГНЕС.  Присъдата трябва да бъде приведена в изпълнение веднага.   \"Съдът в Шанвей продължава твърдо да се придържа към мерките за борба с търговията с наркотици, утвърдена от централното правителство и Висшия народен съд на Китайската народна република, ще привежда в изпълнение наказанията по отношение на престъпниците в съответствие със закона и ще полага всички възможни усилия за защита на обществената стабилност и сигурност\", се отбелязва в документа.   Китайските власти провеждат твърда политика за пресичане на наркотрафика. Според официалната статистика от 2012 г. китайската полиция разкри 860 000 случая на търговия с наркотици, включително 16 000 опита за трансгранично прехвърляне на забранени психотропни вещества.\r\nЗа шест години органите на реда са задържали около 1,1 млн. души, заподозрени в съпричастност към бизнеса с дрога. Иззети са били 460 тона наркотици.       ", "date": "2018.06.23", "title": "Китай осъди на смърт 10 наркотрафиканти"}
{"url": "https://www.actualno.com/america/sasht-shte-izprashtat-migranti-v-izostaveni-voenni-obekti-news_681265.html", "text": "  Американските ВМС подготвят план за преоборудването на отдалечени военни бази в Калифорния, Алабама и Аризона в лагери за мигранти, в които да бъдат настанени десетки хиляди, съобщи сп. Time.  Списанието стигнало до чернова на предложението, насочено към министъра на ВМС на САЩ, в която в детайли се разглежда издигането на временни градове от палатки за 25 000 мигранти в изоставени летища в Алабама, а също така и за създаването на два лагера за 47 000 мигранти , разположени на неизползвани бази на ВМС край Сан Франсиско и в Южна Калифорния. Планирано е построяването на още един такъв център на летише на морската пехота близо до град Юма в щата Аризона, допълни БГНЕС.   Според направените в документа рекапитулации за половин година американският боен флот ще похарчи 233 млн. долара за строителството и използването на лагер от палатки за 25 000 души.   Отбелязано е, че на военните не е отдадена заповед да се захванат със строителството на такива центрове. Представителят на американските ВМС Грег Икс не се зае да коментира тези планове и заяви пред Time, че „би било неуместно да се обсъждат документи за вътрешно ползване“, които засега не са утвърдени.", "date": "2018.06.23", "title": "САЩ ще изпращат мигранти в изоставени военни обекти"}
{"url": "https://www.actualno.com/society/konsultacionni-dni-za-bylgarskite-grajdani-v-ispanija-news_681223.html", "text": "  На 23 и 24 юни в Посолството на Република България в Мадрид (Испания) ще се проведат безплатни консултационни дни за български граждани по въпросите за социалното осигуряване.  В дните ще участват Весела Караиванова – подуправител на НОИ, експерти от Националния осигурителен институт и от Националната агенция за приходите (НАП).   Желаещите ще могат да отправят своите запитвания по отношение на всички видове пенсии - за старост, за инвалидност, наследствени и т.н., както и да научат повече за пенсионирането по условията на европейските регламенти за координация на системите за социална сигурност.   Специалисти ще предоставят консултации за обезщетенията за безработица, за общо заболяване и майчинство и за отглеждане на малко дете според изискванията както на националното, така и на европейското законодателство.\r\nЗаинтересованите лица ще могат да получат разяснения относно внасянето на здравноосигурителни вноски у нас и възможностите за възстановяване на здравноосигурителни права след завръщане в България.       ", "date": "2018.06.23", "title": "Консултационни дни за българските граждани в Испания"}
{"url": "https://www.actualno.com/society/prognoza-za-vremeto-23-uni-sybota-news_681199.html", "text": "  Днес вятърът ще се усили и с него ще нахлува хладен въздух. Ще е предимно облачно, на места ще има валежи от дъжд, по-интензивни и със значителни количества в Северна България, особено в Предбалкана. Главно в източните и южните райони ще има краткотрайни валежи и гръмотевична дейност. От северозапад облачността ще се разкъсва и намалява. През деня ще е ветровито, но привечер северозападният вятър ще започне да отслабва. Ще е чувствително по-хладно, с преобладаващи максимални температури между 20° и 25°. Такава е прогнозата за времето на Националния институт по метеорология и хидрология (НИМХ), съобщи дежурният синоптик Георги Цеков, цитиран от агенция \"Фокус\".  С преминаването на студения атмосферен фронт, налягането ще се повиши и ще бъде по-високо от средното за месеца.   Над Черноморието ще е предимно облачно с превалявания от дъжд. Ще духа умерен и силен северозападен вятър и с него температурите ще се понижават. Максималните ще са между 20° и 23°. Температурата на морската вода е 23-25°. Вълнението на морето ще е 2-3 бала.   Над планините ще преобладава облачно време. Краткотрайни валежи ще има на места, главно в масивите от Източна България и Рило-Родопската област. В крайните южни райони валежите ще са по-интензивни. След обяд над Западна Стара планина облачността ще се разкъса и намалее. Ще духа умерен и силен северозападен вятър. Максималната температура но височина 1200 метра ще е около 13°, на 2000 метра – около 7°.\r\nВ неделя ще бъде хладно, с променлива, в следобедните часове по-често значителна облачност и на места, главно в планинските райони ще превали. Вятърът чувствително ще отслабне. В понеделник вятърът ще се ориентира от изток. Ще има и слънчеви часове, повече сутринта и в източните райони. След обяд на места в Западна България ще превали и прегърми. През следващите дни се очаква да се създаде обстановка с валежи и гръмотевични бури. Има повишена вероятност в повече райони валежите да са интензивни, значителни по количество. Вятърът ще се ориентира от запад-северозапад и ще се усили. Температурите ще бъдат доста по-ниски от обичайните; максималните ще са предимно между 20° и 25°, но в районите с по-интензивни и продължителни валежи ще остават под 20°.       ", "date": "2018.06.23", "title": "Прогноза за времето - 23 юни (събота)"}
{"url": "https://www.actualno.com/football/programata-na-svetovnoto-pyrvenstvo-po-futbol-za-dnes-23-uni-news_680903.html", "text": "  Безспорно днешният ден на Световното първенство по футбол в Русия ще мине под знака на световния шампион – Германия.  В германците излизат за втория си мач от шампионата – срещу Швеция, и са длъжни да победят след загубата от Мексико. На пръв поглед това изглежда сигурно – само че шведите показаха напоследък, че могат да се отбраняват упорито, като най-добре това усети Италия в баражите за влизане на първенството. Затова и германците ги чака тежка задача, ако не вкарат ранен гол – да разбиват шведския бетон. Донякъде утеха за момчетата на Йоги Льов е, че Златан Ибрахимович вече не е в националния отбор на Швеция, така че поне в защита няма да има повторение на мексиканските кошмари.\r\nИначе първият мач за деня, от , е между Белгия и Тунис. Очакванията са за убедителна победа на белгийците, но ако подходят както през първото полувреме с Панама, те може да имат проблеми.   В ще играят Южна Корея - Мексико. Корейците нямат нищо общо с времената от 2002 година - най-вече съдиите не свирят за тях, така че мексиканците би трябвало да победят, при това нищо чудно с разлика - ако Чичарито най-после се сети къде точно се намира вратата.\r\nВижте в Русия    ", "date": "2018.06.23", "title": "Програмата на Световното първенство по футбол за днес, 23 юни"}
{"url": "https://www.actualno.com/celebrate/vladimirskata-chudotvorna-ikona-na-bojijata-majka-news_681211.html", "text": "  През 1480 година нечестивият Ахмат, хан на Голямата Орда, дошъл с голяма войска на река Угра, за да започне война срещу великия княз Йоан Василиевич. Москва била застрашена от обсада. Тогава великият княз се въоръжил с молитва и с благословението на Геронтий, митрополит на цяла Русия, и на своя духовник Васиан, ростовски архиепископ, излязъл срещу татарите на река Угра. И двамата светители усърдно умолявали великия княз мъжествено да се бори с езичниците в защита на православната вяра. Войските стояли една срещу друга продължително време, без да пристъпват към решителни действия.  Накрая, по застъпничеството на Пресвета Богородица станало дивно чудо: татарите били обхванати от страх и те, като се страхували един от друг, бягали, без да бъдат гонени от никого. Така премилостивият Бог, по молитвите на Пресвета Богородица, дарил на християните необичайна победа над враговете, без да бъде проливана кръв, и пощадил Своето достояние - град Москва и цяла Русия. Когато великия княз Иван Василиевич заедно със своя син - великия княз Йоан и с цялата войска се върнал в Москва, всички хора се изпълнили с извънредна радост и възхвалявали за славното избавление Бога и Пресвета Богородица, наречена Владимирска, затова в този ден - 23 юни се извършва кръстен ход за слава и благодарение на Спасителя на целия свят, Христос, нашия Бог и неговата Пречиста Майка.   В този ден се чества паметта на светите мъченици Евстохий, Гай, Урван и останалите, пострадали при Максимиан в град Анкира, в началото на IV век.   В този ден е представянето в Господа на светия праведен Артемий Верколски.        ", "date": "2018.06.23", "title": "Владимирската чудотворна икона на Божията Майка"}
{"url": "https://www.actualno.com/goodnews/mladite-bylgarski-matematici-sa-vtori-na-balkanite-news_681274.html", "text": "  Два златни и четири сребърни медала завоюваха младите български математици по време на двадесет и второто издание на Младежката балканиада по математика (JBMO).  Тя се провежда всяка година и в нея имат право да участват ученици, които са на не повече от 15,5 години. Балканиадата се провежда в един състезателен ден, като участниците решават в продължение на 4 часа и половина 4 задачи от областите алгебра, геометрия, теория на числата, комбинаторика. Всяка задача се оценява с 10 точки.   Ето и резултатите на българските ученици:   Десислава Николова (8. клас, СМГ, София): 10+10+6+10=36: златен медал.\r\nБорислав Кирилов (8. клас, ПЧМГ, София): 10+10+6+10=36: златен медал.       Милко Бакалов (8. клас, СМГ, София): 8+10+6+7=31: сребърен медал.\r\nМартин Копчев (8. клас, ПМГ, Габрово): 10+10+1+10=31: сребърен медал.\r\nВалери Ванков (8. клас, СМГ, София): 9+7+0+6=22: сребърен медал.       Андон Тодоров (8. клас, СМГ, София): 10+10+0+1=21: сребърен медал.\r\nОтборно България е на второ място от 18 държави (след Румъния).\r\nБългарският отбор беше ръководен от доц. д-р Ивайло Кортезов от ИМИ-БАН, Емил Карлов и Мария Томова от СМГ.", "date": "2018.06.23", "title": "Младите български математици са втори на Балканите"}
{"url": "https://www.actualno.com/europe/rim-bydeshteto-na-es-shte-stane-jasno-do-1-godina-news_681217.html", "text": "  Бъдещето на Европейския съюз е поставено на карта и ще се определи в течение на годината, заяви министърът на вътрешните работи и вицепремиер на Италия Матео Салвини в интервю пред немското списание Spiegel, предава РИА Новости.  \"В течение на една година ще стане ясно дали единна Европа ще продължи да съществува\", заяви Салвини.   Вътрешният министър на Италия отбеляза, че страната му повече не може да пуска мигранти.   \"Не можем да приемем нито един човек. Напротив, ние бихме искали да изпратим някъде няколко\", добави той.\r\nВ сряда Салвини обеща да представи „пътна карта“ за решаване на миграционните проблеми на ЕС по време на работна среща на Европейската комисия. Четирите основни точки ще бъдат укрепването на Европейската служба за контрол на границите Frontex, сключване на споразумения със северноафриканските страни за снижаване на миграционния натиск, създаване на система за прием на мигранти и ускоряване на процедурите за изгонване на нелегалните в страните от където произхождат, допълва агенция Фокус.       В края на поминалата седмица властите в Италия и Малта затвориха своите пристанища за кораба „Водолей“, на чийто борд се намираха повече от 600 мигранти и той бе приет от Испания.\r\nСитуацията около Aquarius предизвика дипломатически скандал в отношенията между Рим и Париж. Представителят на управляващата партия във Франция „Напред, република!“ Габриел Атал определи позицията на Италия като „отвратителна“, а президентът Еманюел Макрон обвини Италия в „цинизъм и безотговорност“ чрез официален представител.\r\nВ отговор на френската критика, италианското правителство заяви, че няма никакво намерение да приема „лицемерни поучения от страни, които на тема миграция винаги са предпочитали да се обръщат на другата страна“.       По-късно премиерът на Италия Джузепе Конте и президентът на Франция Еманюел Макрон проведоха преговора, в хода на които успяха да изгладят различията.", "date": "2018.06.23", "title": "Рим: Бъдещето на ЕС ще стане ясно до 1 година"}
{"url": "https://www.actualno.com/society/v-23-oblasti-na-stranata-e-v-sila-jylt-kod-za-dyjd-i-vjatyr-news_681219.html", "text": "  В 23 области на страната е в сила жълт код за дъжд и вятър. Това сочи справка на сайта на Националния институт по метеорология и хидрология (НИМХ) при БАН. Областите, за които важи жълтата степен на опасност са: Видин, Монтана, Враца, Плевен, Ловеч, Габрово, Велико Търново, Русе, Търговище, Разград, Силистра, Шумен, Добрич, Варна, Бургас, Сливен, Ямбол, Стара Загора, Пловдив, Пазарджик, Смолян, Хасково и Кърджали.  От НИМХ предупреждават, че ще духа силен запад-северозападен вятър със скорост 14-19 м/сек. Очаква се вечерта да отслабне. По морето поривите на вятъра ще достигнат до 15-20 м/сек. В областите, в които ще превали дъжд, през втората половина от нощта срещу събота се очаква да има интензивни валежи, придружени с гръмотевици. Възможни са и градушки. Очакват се количества на локални извалявания до 25.30 л/кв. м.   ", "date": "2018.06.23", "title": "В 23 области на страната е в сила жълт код за дъжд и вятър"}
{"url": "https://www.actualno.com/interest/kafeto-pazi-syrceto-news_681222.html", "text": "  Редовно пиене на кафе защитава клетките на сърдечно-съдовата система от увреждания, съобщава MedicalXpress.  Учени от Дюселдорфския университет „Хайнрих Хайне” откриха, че кофеинът спомага за активизирането на белтъка p27, който се съдържа в митохондриите на основните типове клетки на сърцето. В резултат се задейства процес, който подобрява функциите на ендотелиалните клетки, които заздравяват вътрешната повърхност на кръвоносните съдове, предаде БГНЕС.   Според учените този ефект се постига, след като в организма постъпва достатъчно количество кофеин – според разчетите, това са примерно 4 чашки кафе. Но изследователите не уточниха точния обем на напитката.   Специалистите посочват, че защитното действие на веществото за сърцето се наблюдавало при такива заболявания като диабет, затлъстяване, а също при възрастови изменени. Учените подчертават, че получените изводи може да се използват както при съставянето на обща терапевтична стратегия, така и като допълнителен диетичен фактор за възрастни хора.", "date": "2018.06.23", "title": "Кафето пази сърцето"}
{"url": "https://www.actualno.com/africa/migranti-zaginaha-kraj-libija-200-bjaha-spaseni-news_681267.html", "text": "  Петима мигранти загинаха, а близо 200 бяха спасени край брега на Либия, докато се опитваха да пресекат Средиземно море с две лодки, съобщиха от либийския флот.  Три деца и девет жени са сред 94-тимата мигранти, които бяха спасени в петък, след като тяхната надуваема лодка потъна на 12 морски мили от Гарабули, източно от столицата Триполи, допълни БГНЕС.   Петима мигранти – от Судан, Нигерия, Чад и Египет – които са били на борда на същата лодка, загинаха, съобщи говорителят на либийския флот Аюб Качем.   Други 91 мигранти, които пътували с друга лодка, били спасени в същия район.\r\nОбщо 900 мигранти бяха прихванати или спасени от либийския флот от сряда насам, тъй като заминаванията на желаещите да стигнат до Европа се увеличиха поради хубавото време.       ", "date": "2018.06.23", "title": "Мигранти загинаха край Либия, 200 бяха спасени "}
{"url": "https://www.actualno.com/varna/rzi-varna-proveri-tri-plaja-news_681271.html", "text": "  Три морски плажа са проверили инспектори от Регионалната здравна инспекция (РЗИ) във Варна съвместно с представители на Министерството на туризма.  Проверките са били насочени към изпълнението на задълженията на концесионерите и наемателите, в частта осигуряване на медицинско обслужване на медицински и реанимационни пунктове. Това съобщиха за Радио „Фокс“ – Варна от РЗИ.   През периода са осъществени и още две проверки съвместно с ведомството относно сертифициране на Медикал СПА център и балнеолечебен център. Извършени са 37 съвместни проверки от РЗИ - Варна, БЧК - Варна и градската управа за разкриване на 34 басейна и 3 плажа за сезон 2018. Нарушения не са открити.   ", "date": "2018.06.23", "title": "РЗИ-Варна провери три плажа "}
{"url": "https://www.actualno.com/health/koj-e-naj-zastrashen-ot-rak-na-kojata-news_681272.html", "text": "  Ракът на кожата е заболяване, което се развива по-често сред русите и светлокожи хора. Това каза за Радио „Фокус“ – Велико Търново д-р Стела Денчева, управител на специализирана белодробна болница във Велико Търново. Тя припомни, че слънчевите алергии и ракът на кожата не са свързани.  \"Първото заболяване може да засегне всеки, а при второто има определени закономерности. Ракът на кожата се предизвиква от продължителното облъчване на слънчева светлина и по-специално на ултравиолетовата част от тази светлина. По-светлите хора са по-чувствителни и по тази причина, когато се излагат по-продължително време на слънчева светлина, това е предпоставка за развитие на рак на кожата. Обикновено е хубаво да се знае, че по-светлите хора са по-малко защитени от ултравиолетовите лъчи, а в кожата на по-тъмните хора, разбирайте тези с кестеняви коси и естествен тен, има един пигмент, който се нарича мелатонин, който осъществява известна защитна функция\", обясни специалистът.   Тя бе категорична и, че взимането на превантивни мерки срещу заболяването, е задължително. Основните са използването на защитни лосиони с ултравиолетов фактор и избягването на слънчевата светлина в часовете от 12.00 до 17.00 часа.   ", "date": "2018.06.23", "title": "Кой е най-застрашен от рак на кожата?"}
{"url": "https://www.actualno.com/crime/desetki-policai-izdirvat-izbjagalija-zatvornik-boris-ivanov-news_681215.html", "text": "  Жандармерия, отряд за борба с тероризма и десетки полицаи издирват в момента избягалия затворник Борис Иванов, предаде Нова телевизия.  Следови кучета са намерили дрехи на беглеца и са по следите му. На 21 юни Иванов избяга от затвора в Ловеч, където е излежавал 13-годишна присъда за блудства и кражби. Вдигани са и дронове, за да се огледа периметъра, но са били свалени заради лошото време.   Униформените претъсрват всеки храст и са убедени, че съвсем скоро ще го заловят. Прекъснат е пътя в близост до жп прелеза Ловеч. Под полицейска блокада е целият район между ловешките села Александрово, Дренов и Деветаки.   ", "date": "2018.06.23", "title": "Десетки полицаи издирват избягалия затворник Борис Иванов"}
{"url": "https://www.actualno.com/education/prodyljava-vtorata-kandidatstudentska-sesija-na-su-news_681200.html", "text": "  На 23 юни с устен изпит по журналистика, събеседване за специалност „Изобразително изкуство“, музикален инструмент или пеене, физика и със събеседване за специалност „Графичен дизайн“ продължава втората кандидатстудентска сесия за учебната 2018/2019 г. на Софийския университет „Св. Климент Охридски“, съобщиха от учебното заведение.  Устният изпит по журналистика протича под формата на събеседване на изпитните комисии с кандидат-студентите. За обективност на оценките и съпоставимост на знанията на кандидатите се задават на всички едни и същи въпроси, които се определят от изпитната комисия в деня на изпита. За оформяне на общото представяне на кандидат-студента е допустимо комисиите да задават допълнителни, изясняващи въпроси към основните теми. Предмет на оценка са обща култура и осведоменост по актуални събития; комуникативни умения; информираност и мотивация за професията. Ако кандидат-студентът представи свои авторски материали, комисиите могат да зададат въпроси, свързани с тях.\r\nДо устен изпит по журналистика се допускат кандидат-студентите, получили оценка на писмения изпит по журналистика не по-ниска от добър (3.50).   Конкурсният изпит за специалността „Изобразително изкуство“ се провежда под формата на изпит-събеседване, на който кандидат-студентите представят портфолио с авторски рисунки. В хода на събеседването се изясняват и интересите на кандидата по отношение на съвременния художествен живот. Кандидатът споделя своите впечатления и оценки от посетени изложби, галерии, музеи според възможностите, с които разполага, за да се запознае с тях (в София или в страната). Поощрява се също самостоятелността на подбора и преценката, а не количеството на фактите.\r\nКандидатът представя свои творби, избрани по лична преценка в оригинал. Поощрява се умението му да изложи мотивирано и убедително идеите, намеренията и задачите, които са го ръководили при избора на един или друг проблем, тема, сюжет, жанр и т.н. при осъществяването на дадената творба.       Кандидатите за специалност „Музика“ полагат изпит по музикален инструмент или пеене. Кандидатите, които се явяват с музикален инструмент могат да ползват всички видове инструменти, използващи се в симфоничния, естрадния, духовия и народен оркестър; кандидатите, които се явяват с пеене (класическо, народно, естрадно), трябва да си осигурят съпровод на пиано или друг музикален инструмент.\r\nВсички кандидати са задължени да изпълнят наизуст две музикални произведения по избор.\r\nКонкурсният изпит по физика е с продължителност 4 часа и се състои от тест и една задача върху материали по физика за средните общообразователни училища.       Задачата има за цел да се провери умението на кандидатите да прилагат знанията си за решаване на конкретен физически проблем. Тестът е съставен от 20 въпроса, обхващащи всички дялове на физиката. Целта е проверка на познаването на физичните величини и закони.\r\nПри провеждане на изпита се допуска използването на калкулатори. Не се разрешава ползването на електронни бележници, портативни компютри и калкулаторите към мобилните апарати.\r\nКонкурсният изпит за специалността „Графичен дизайн“ се провежда под формата на изпит-събеседване, на който кандидат-студентите представят портфолио с авторски творби. Портфолиото може да бъде в един от следните варианти: творби в оригинал; творби под формата на фотографии на хартиен носител; творби в електронен вариант (на личен лаптоп).", "date": "2018.06.23", "title": "Продължава втората кандидатстудентска сесия на СУ"}
{"url": "https://www.actualno.com/politics/ivan-nejkov-priemaneto-na-zakon-za-lichnata-pomosht-shte-byde-porednata-greshka-v-socialnata-sfera-news_681268.html", "text": "  Приемането на Закон за личната помощ ще бъде поредната грешка в социалната сфера. Това каза бившият социален министър Иван Нейков.  По думите му проблемът е много по-голям от този, който поставят майките на деца с увреждания. Според него е необходимо изработването на кодекс за правата на хората с увреждания, който би поставил социалните дейности на здрава основа. Нейков коментира, че България не се отличава от другите европейски страни по мащаба на проблема, тъй като почти във всички страни хората с увреждане са около 8 - 10% от населението, предаде агенция Фокус.   \"Благодарение на протеста на майките на деца с увреждания, има възможност нещата да се направят както трябва. Сега обществото отвори прозореца и от страна на Министерството на труда и социалната политика започна се говори за Кодекс за правата на хората с увреждания, което според мен е правилният път. Сега е моментът да се опитаме да възстановим диалога и всички трябва да участват. Лоша е ситуацията, в която не си говорят представителни и непредставителни организации на хората с увреждания. Това е недопустима ситуация\", каза още Иван Нейков.   Той добави, че преди години социалната политика се е отчитала по размера на дадените пари. Според него това е грешка, защото фактът, че се дават повече средства не значи, че хората получават повече или по-качествени услуги.\r\n\"Това ще бъде и голямото предизвикателство пред Кодекса за правата на хората с увреждания\", добави той и уточни, че той би могъл да бъде изработен за срок от 6 до 10 месеца.       ", "date": "2018.06.23", "title": "Иван Нейков: Приемането на Закон за личната помощ ще бъде поредната грешка в социалната сфера"}
{"url": "https://www.actualno.com/chronicles/vliza-v-sila-antarkticheskijat-dogovor-antarktida-e-objavena-za-svobodna-za-izsledvane-news_681151.html", "text": "  Антарктическият договор и свързаните с него споразумения, наречени    Антарктическа договорна система (накратко АДС), регулира международните    отношения по отношение на Антарктида - единствения континент на  Земята,   който е без собствено население.  За целите на договора Антарктика се определя като цялата земна площ и    ледения шелф на юг от 60-ия паралел. Договорът, влизащ в сила през   1961  г. и в момента подписан от 49 страни, разглежда Антарктика като   научен  резерват и установява свобода на научните проучвания, като   забранява  военна дейност на този континент.\r\nТози договор е първото споразумение относно контрола на оръжията,    установен по време на Студената война. Секретариатът на договора е    разположен в Буенос Айрес, Аржентина от септември 2004 г.   Основният договор е подписан на 1 декември 1959г., първоначално от    12-те държави, участвали в Международната година на геофизиката (1957 -    1958) в Антарктика - Аржентина, Австралия, Белгия, Великобритания,  Нова   Зеландия, Норвегия, Съветския съюз, САЩ, Франция, Чили, Южна  Африка,   Япония. Влиза в сила на 23 юни 1961 г. Той е израз на  практическа и   научна съвместна дейност, постигната \"на леда\".\r\nКлаузи:    1. Зоната да се използва само за мирни цели, военна дейност, като    тестване на оръжия е забранена, но военен персонал и военни съоръжения    могат да бъдат използвани за научни проучвания и други мирни цели.\r\n2. Свободата на научните изследвания и сътрудничеството да бъдат продължени.\r\n3. Свободен обмен на информация и персонал в сътрудничество с ООН и други международни организации;    4. Договорът не установява териториален суверенитет и докато той е в сила не се приемат нови искания.\r\n5. Договорът забранява ядрени експлозии и изхвърлянето на радиоактивни отпадъци.\r\n6. Договорът включва пълната площ ледени блокове, но не и заобикалящата ги водна площ 60 градуса на юг.\r\n7. Наблюдателите по спазване на договора имат свободен достъп,    включващ оглед на територията до всяка област и могат да инспектират    всички станции, инсталации и съоръжения, да имат предварителен поглед    върху всички дейности и да бъде инструктиран военния персонал.\r\n8. Позволява юрисдикция над изследователи и научни работници от техните собствени държави.   9. Чести срещи, консултации сред държавите членове.   10. Договорът ще неутрализира дейностите на всяка държава, противоречащи на клаузите му.\r\n11. Всички спорове да бъдат водени по мирен път от засегнатите страни или в краен случай от международен съд.\r\n12. Има отношение към прилагането, превода и допълнението на договора сред включените държави.   Основният предмет на АДС е да бъде в интерес на целия човешки род,    като Антарктика ще продължи завинаги да бъде използвана изключително за    мирни цели и няма да се превърне в сцена или обект на международни    противоречия. Договорът забранява всякакви мерки от военен вид, но не и    присъствието на военен персонал.\r\nАнтарктида няма постоянно население и заради това няма гражданство и    правителство. Опеката на континента е искана от отделни държави, но не    им е предоставена. Площта на Антарктида между 90 градуса на запад и  150   градуса на запад заедно с частта на норвежкия сектор (тази зона  никога   не е била определена официално) е единствената част на Земята,  която  не е  под контрола на никоя държава.\r\nПравителствата, които са страни по Антарктическия договор, изпълняват    клаузите на тези споразумения и решенията, взети според националните    закони. Тези закони по принцип се прилагат само към техните собствени    граждани, когато са в Антарктида, и служат за постигането на консенсус    при консултациите: относно дейностите, които могат да се приемат, кои    зони изискват разрешително за пребиваване, какви процеси на влияние  на   околната среда трябва да се регулират и др.Договорът често бива  смятан   за принцип на общото наследство на човечеството. ", "date": "2018.06.23", "title": "Влиза в сила Антарктическият договор - Антарктида е обявена за свободна за изследване"}
{"url": "https://www.actualno.com/starazagora/v-karlovo-shte-se-provede-praznik-na-lavandulata-news_680579.html", "text": "  На 23 юни в Карлово ще се проведе Празник на лавандулата. Това каза за Радио „Фокус“ – Пловдив Петя Найденова, директор дирекция „Хуманитарни и социални дейности“ към Община Карлово.  \"По подобие на празника на розата правихме и бутиков празник на лавандулата в една от къщите на комплекс „Старинно Карлово“, но поради големия интерес тази година празникът ще бъде изнесен пред Патевата къща, където всъщност ще тръгне шествието на площада на Карлово\", каза Петя Найденова. По думите й то ще започне от 08.30 часа, тъй като има изявен интерес от различни туроператори с жънене на лавандула. На самото лавандулово поле ще има малка фолклорна програма. След това туристите ще се влеят в шествието.   \"Започваме в Патевата къща където ще има ритуално жънене на лавандула, а танцът „Еньова буля“ ще изиграят едно от читалищата, което се намира в село Баня\", каза Найденова. След това участниците ще минат под Еньовия венец. Хората заедно с фолклорните състави, които ще присъстват там, ще тръгнат към „Бухаловия хан\". Там ще има варене на лавандула и проба на различни лавандулови продукти. От там шествието тръгва към центъра на града където вече ще се даде старта на фолклорния фестивал с празнично хоро.\"Това ще бъде представителната част на празника\", каза Петя Найденова.   На 23 юни ще бъде жъненето на лавандулата, демонстрацията на варене на лавандула и дегустацията на продукти, лавандуловото шествие и фолклорният фестивал“, каза Найденова. Вечерта на площад „20 юли“ от 18 часа в съботния ден ще има гала концерт на наградените участници във фолклорния фестивал, където ще има и специална награда на кмета на Карлово за отличения състав.\r\nПо предварителни заявки през целия ден в Карлово ще има около 200 туристи. Пакетната цена на услугите е различна-между 10 и 35 лева.       ", "date": "2018.06.23", "title": "В Карлово ще се проведе Празник на лавандулата"}
{"url": "https://www.actualno.com/cosmos/zaraboti-pyrvata-prahosmukachka-na-kosmicheski-bokluk-news_681221.html", "text": "  Екипажът на Международната космическа станция (МКС) да пръв път пусна в Космоса британски микроспътник, чиято задача ще бъде събирането на частици космически прах и тяхното изгаряне в атмосферата, съобщава Space.com.  „Очакваме първите опит да запомнят през септември тази година. Всеки от тях ще продължи няколко седмици, защото искаме да ги заснемем на HD-камери. Затова боклукът трябва да бъде „хванат” в момента, когато бъде добре осветен, а спътникът го наблюдават под правилен ъгъл”, обясни Гулиелмо Алиети, научният ръководител на експеримента RemoveDebris.   По данни на астрономите в орбита около Земята присъстват около 18 000 изработени от човека обекти, чието положението е известно на НАСА и други водещи космически агенции в света. Сблъсъкът само с един от тях може да се превърне в катастрофа за повечето спътници, МКС и пилотираните кораби. Този проблем е известен на учените още от 70-те години на миналия век. RemoveDebris е първия апарат, който ще бъде задействан за решаването на проблема. Той е създаден от британски инженери от университета Съри и компанията Airbus в рамките на едноименния проект, за чиято реализация ЕС отдели 5,2 млн евро.   Спътникът прилича по размери на пералня и се състои от 5 части – самия апарат RemoveDebris, два микроспътника, които играят роля на \"космически боклук\", мрежа за улавяне на боклука, харпуна и платна. Следващите 6 месеца спътникът ще провери всички свои системи, след което ще изхвърли два микроспътника и ще се опита да ги улови, използвайки триизмерен лазарен радар, мрежата и харпуна. Съгласно плановете на Алиети тези процедури трябва да се случат през октомври тази година и през февруари 2019-та.\r\nАко първата космическа „чистачка” се справи с тази задача, тя ще опъне платното и ще го използва, за да попадне бързо в горните слоеве на атмосферата на Земята и да изгори в нея за 10 седмици. Алиети се надява, че тези опити ще накара всички космически агенции в света да се отнесат сериозно към проблема за почистването на орбитата от боклука, независимо дали RemoveDebris ще се справи с всички задачи или не.       ", "date": "2018.06.23", "title": "Заработи първата \"прахосмукачка\" на космически боклук"}
