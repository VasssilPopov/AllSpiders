{"url": "https://www.actualno.com/business/shte-se-vdigne-li-i-s-kolko-cenata-na-hljaba-news_683838.html", "text": "  \"Паниката, която обхваща потребителите, когато чуят за повишение на цената в рамките на до 10 стотинки подсказва, че финансовото министерство трябва да се отнесе отговорно към въпроса за цената на хляба, да диференцира ДДС ставката на хляба на 5%.\" Това каза в интервю за Агенция „Фокус“ Мариана Кукушева, председател на УС на Националния браншови съюз на хлебарите и сладкарите.  \"Тогава цената на хляба няма да се покачва, секторът ще се изсветли и няма да има паника сред потребителите\", обяви тя.      \"Ако не се вземат необходимите мерки от законодателната и изпълнителната власт в посока намаляване ДДС на хляба, е нормално председателят на КЕВР, когато съобщава колко се повишават цените на енергийните разходи, да казва колко ще струва и хлябът\", коментира Мариана Кукушева.\r\n\"Малките производители поемат ударите най-трудно. Техният финансов ресурс е изключително крехък. В повечето случаи е и липсващ\", обясни тя и допълни, че е нормално всяко покачване на основни пера, като тока и природния газ, да влияе деструктивно върху бизнес поведението им.    \"Пазарът на хляба е много крехък. Хлябът е най-бързо оборотната храна. Колкото и измислени диетолози, фитнес инструктори и йога маниаци да разказват, че хлябът трябва да се изключи от трапезата, той е основна храна за българите\", заяви Мариана Кукушева.   \"Паника в бранша, в мащабите, в които се очаква - няма. Сигурна съм, че всеки колега е силно притеснен и търси свои маркетингови решения, за да оцелее на пазара. Българският хляб продължава да бъде най-евтината храна в целия ЕС\", каза още тя.\r\nВ същото време със сигурност цената на доброто зърно ще се повиши, защото жътвата в България не е приключила, а има места със сериозно засегната от дъждовете реколта, обясни Кукушева.    \"Ако времето е много влажно и дъждовете продължат се очаква цената на добрата пшеница да се покачи\", заяви тя. \"Към момента тя е покачена, но ние използваме пшеница от преходните запаси. Това увеличение на цената на пшеницата към този момент не е необичайно. Това е нормална практика, която се случва всяка година, по това време\", коментира Мариана Кукушева.   \"Въпреки че най-доброто жито остава в България за производството на хляб, обяснимо е, че повишените производствени разходи при зърнопроизводителите ще бъдат отразени в крайната цена на пшеницата, която ползваме\", посочи тя.\r\n\"Прибраната реколта не веднага започва да се влага в хлебопроизводството. Има допълнително оскъпяване, естествен период на изсушаване, който може да бъде свързан с енергийни разходи за зърнопроизводителите\", каза още Мариана Кукушева.   ", "date": "2018.07.08", "title": "Ще се вдигне ли и с колко цената на хляба?"}
{"url": "https://www.actualno.com/curious/dneven-horoskop-za-9-uli-news_683857.html", "text": "     Опитайте се да дадете ново начало във вашия начин на живот. Започнете деня с лека гимнастика и здравословна закуска. Организмът ви ще ви бъде благодарен.    Този понеделник ще спечелите симпатиите на мнозина, но не позволявайте да се навлиза във ваша територия. Определяйте границите на \"територията\" ви.     Денят ще ви изглежда почивен, но това ще е само, защото така ви се иска. Работата и задълженията ще са напълно работни и отгвоорни, така че запретнете ръкави, защото няма кой да ви свърши работата.     Това ден, който да посветите на изкуството. Потърсете събитие, което ще ви е приятно да посетите и не се оставяйте на мързела да ви победи. Този понеделник приемете предизвикателствата на деня. Помислете си колко много хора си мечтаят за разнообразие в живота като вашето. Способни сте да се справите с всичко, което предстои в служебенплан.   Днес ще имате енергия в излишък, но не очаквайте същия ентусиазъм и от останалите и най-вече не ги обвинявайте. Вечерта задължително се поглезете с вкусна храна и любим филм.    Денят ще се опита да ви въведе в изкушение, покрай което трябва минете с гордо вдигната глава и гледайки в друга посока. Ще дойде и вашето време, но по-натам. Това е ден за намаляване на темпото в личен план. Гъстотата на събитията се нуждае от разреждане и трезв анализ. Не се раздавайте изцяло все още.    Това е ден за повече оптимизъм. Дори да остава повече време до почивката ви и вашето време ще дойде. Тогава пък другите ще работят. Този понеделник ще се случат много неща, които ще са важни за вас и няма да искате да забравите. Запишете всичко, което ви се стори интересно и важно.    Това е ден за умерени експерименти с премерен риск. Застояването на едно място не ви се отразява добре, така че не губете повече време. През този ден не се притеснявайте да питате много и да настоявате за ясни отговори. Не предприемайте никакви действия без да имате пълна яснота за ситуация и си дайте толкова време, колкото ви е необходимо.", "date": "2018.07.08", "title": "Дневен хороскоп за 9 юли"}
{"url": "https://www.actualno.com/climate/baltijsko-more-umira-news_683842.html", "text": "  През последните 100 години крайбрежните райони на Балтийско море са били подложени на безпрецедентно голяма загуба на кислород, съобщи Лента, цитирана от Дарик. До този извод стигнаха финландски и германски учени.  Специалистите установиха, че последният период на загуба на кислород в Балтийско море е започнал не през 50-те години на миналия век, както се смяташе досега, а в началото на 20-и век. При това особено интензивен процес, обусловен от човешки фактори, имало в края на века.      Учените стигнали до тези заключения, след като изследвали седиментна проба от дъното на Балтийско море, между Ботническия и Финския залив. Пробата позволила да се преценят колебанията в нивото на кислорода в региона през последните 1500 години.\r\nСпециалистите отбелязват, че антропогенният натиск е основната причина за намаляването на кислорода в Балтийско море през последните 100 години. Те признават, че въпреки намаленото човешко въздействие през последните няколко години съдържанието на кислород във водата на практика не се увеличава. Според тях причината за това са глобалните климатични промени.    ", "date": "2018.07.08", "title": "Балтийско море умира?"}
{"url": "https://www.actualno.com/politics/knsb-iska-uvelichenie-na-zaplati-i-izdryjka-s-budjet-2019-news_683828.html", "text": "  КНСБ иска около 1,7 млрд. лв. от бюджет 2019. От тях около милиард (990 млн. лв.) са за увеличение на заплати, 680 млн. лв. са за допълнителна издръжка. През тази година за първи път държавата мина разходния таван от 8 млрд. лв. за заплати. Исканията на КНСБ за възнаграждения са около 12 на сто от тази сума, стана ясно на семинар на Конфедерацията във Варна.  Най-високият ръст е в средното образование. Там са нужни 362 млн. лв. повече спрямо сега действащия бюджет. Тези пари ще позволят 15 на сто увеличение на заплатите, което ще се равнява на средно 140 лв.      За следващата година пък ще бъдат нужни 726 млн. лв., обяви лидерът на СБУ Янка Такева.\r\nУвеличението на средствата, извоювано от СБУ и КНСБ през тази година, позволи увеличението на учителските заплати от 760 на 920 лв. В колективния трудов договор са записани 13 видове допълнителни възнаграждения, припомни още председателят на СБУ.    По думите й бюджетът за догодина трябва да приготви средства и за допълнителни разходи в образованието. Сред тях са извънкласните форми, училищната инфраструктура, квалификацията на учителите, създаването на дигитални умения, безплатен интернет за всяко училище.\r\nДържавните служители искат 20 на сто увеличение на заплатите и същия ръст на единните разходните стандарти, обяви лидерът на федерацията на държавните служители Кръстьо Боянов. Това ще позволи увеличение на доходите в сферата или поне 150 лв. отгоре върху всяко възнаграждение. В бюджета липсват и средства за квалификация и преквалификация, отделени са само за заплати и за облекло, сочат данните на ФНСДУО.   Допълнителните средства за това са 505 млн. лв. В това число Министерство на финансите (56.3 млн.лв.); Министерство на правосъдието (31.6 млн.лв.); Министерство на вътрешните работи (253 млн.лв.); Министерство на труда и социалната политика (19.9 млн.лв.); ДА „Архиви“ (1.1 млн.лв.); ДА „Държавен резерв и военновременни запаси“ (1.5 млн.лв.); ДА „Електронно управление“ (2.2 млн.лв.); ДА „Технически операции“ (8.1 млн.лв.); ДАНС (18.9 млн.лв.); НОИ (12.6 млн.лв.); Общинска администрация – субсидия за делегираните от държавата дейности (54.3 млн.лв.); Социални грижи – субсидия за делегираните от държавата дейности (46.2 млн.лв.), което да позволи увеличение с 20% на средствата за Фонд „Работна заплата“ за заведенията за социални услуги.    Пожарникарите и спасителите от федерация „Огнеборец“ към КНСБ искат увеличение на бюджета на МВР с 253 млн. лв. Това ще позволи реално увеличение с 20% (или около 120 лв. в абсолютен размер) на възнагражденията на служителите във ведомството.\r\nКНСБ и Федерацията на синдикатите в здравеопазването настояват бюджетът на Министерство на здравеопазването в частта му „Разходи за персонал“ за 2019 г. да бъде увеличен с 49.4 млн. лв. спрямо сега действащия такъв. Това допълнително финансиране ще даде възможност за 14 165 работещи да бъдат достигнати договорените в КТД „Здравеопазване“ минимални начални работни заплати на заетите в Регионалните здравни инспекции (РЗИ), Домовете за медико-социални грижи за деца (ДМСГД), Държавните психиатрични болници (ДПБ), отделенията за трансфузионна хематология и другите второстепенни разпоредители с бюджетни средства към МЗ.\r\nНеобходимо е и увеличение на средствата за делегирани от държавата дейности (училищно и детско здравеопазване) с 15 млн. лв., което да позволи увеличение с 10% на възнагражденията на медицинските специалисти, колкото се очаква да бъде и увеличението на минималната работна заплата за 2019 г.      Федерация на независимите синдикати от земеделието (ФНСЗ) и Федерация на синдикалните организации от горското стопанство и дървообработващата промишленост (ФНСОГСДП) искат да бъдат увеличени със 7 млн. лв. средствата за персонал в бюджета на МЗХГ, което да позволи увеличение на работните заплати във второстепенните разпоредители с 15%, което представлява ръст на заплатите 70-130 лв. Допълнително трябва да се осигури трансфер за Селскостопанска академия 33.5 млн. лв. В средносрочната бюджетна прогноза са заложени 23.5 млн. лв. 10 млн. лв. допълнително биха осигурили увеличение на работните заплати с 20% (между 70 и 150 лв.).\r\nФедерацията на горските служители искат увеличение с 2 млн. лв. на бюджета на Изпълнителната агенция по горите. Синдикатът на железничарите в България (СЖБ) пък настоява за ръст на предвидените средства за субсидия на Национална компания „Железопътна инфраструктура“ (НКЖИ) с 30 млн.лв за покриване на разходите за възнаграждения на заетите. Размерът на субсидията трябва да се повиши от 145 млн.лв. на 175 млн.лв.\r\nИкономическата конюнктура го позволява увеличение на заплатите, сочат данните на Института за социални и синдикални изследвания. Темпът на ръст на заетите е рекордно висок, а безработицата – рекордно ниска. Събираемостта на данъците е добра, а фискалната стабилност е нещо, за което получаваме одобрение, включително и от Европейската комисия. В същото време правителството изразява ясни намерения за намаляване на външния дълг. Вместо да отидат за дългове, тези пари могат да се инвестират и без това дефицитния пазар на труда под формата на заплати и други стимули, обяви лидерът на КНСБ Пламен Димитров, цитиран от БГНЕС.", "date": "2018.07.08", "title": "КНСБ иска увеличение на заплати и издръжка с бюджет 2019"}
{"url": "https://www.actualno.com/shumen/kampanijata-popitajte-hematologa-v-shumen-na-13-uli-news_683852.html", "text": "  Националната кампания „Попитайте хематолога“ ще посети Шумен на 13 юли. Това съобщиха организаторите от Института за здравно образование и Българското медицинско сдружение по хематология, цитирани от ИА \"Фокус\".  Подкрепа за провеждането на инициативата оказват водещи университетски хематологични центрове, Регионална здравна инспекция-Шумен и Община Шумен. Ас. д-р Мерлин Ефраим от Клиника по хематология на УМБАЛ „Св. Марина“ – Варна, ще преглежда и консултира безплатно пациенти със съмнение за хематологично заболяване от Шумен, Търговище и Разград.      Целта е оптимизиране пътя на пациента и изграждане на добра връзка между общопрактикуващите лекари със специалисти-хематолози от водещи университетски центрове. Редица хематологични заболявания налагат използването на специализирана диагностика и терапия, които съществуват само в университетските хематологични центрове. Научните постижения в хематологията в пъти повишават преживяемостта на пациентите с онкохематологични диагнози. Личните лекари в Шумен вече са информирани как да включат пациентите си в програмата и вече има записани пациенти за консултацията на 13 юли.", "date": "2018.07.08", "title": "Кампанията \"Попитайте хематолога\" в Шумен на 13 юли"}
{"url": "https://www.actualno.com/velikotarnovo/kamenna-glava-na-dionis-otkriha-kraj-svishtov-news_683840.html", "text": "  Каменна глава на бог Дионис откриха полски археолози в античния град Нове край Свищов. Находката е датирана е към II-III век от Новата ера. Предстои да бъде направен химически и спектрален анализ на археологическата ценност. Българи и поляци проучват Нове за 58-а година, съобщи БНР.  Каменната глава е открита в сграда, наречена \"Армаментариум\", където се е съхранявало тежкото въоръжение на римските легионери. Любопитното в находката е, че лицето, което е запазено изключително добре, има източна визия и прилича на подобни статуи, открити в Палмира и Мала Азия, посочи д-р Анджей Биернацки от Познанския университет, който работи на терена. Тепърва археолозите ще изясняват по какъв начин каменната глава, която е датирана от II-III век е попаднала в района, дали е донесена от някоя от римските провинции или е издялана на място.      Българската част от  експедицията на доц. Павлина Владкова проучва некропол, в който се намират над сто гроба, за които се предполага, че са от последната четвърт на пети век, когато в Нове е царувал готският крал Теодорих Велики.", "date": "2018.07.08", "title": "Каменна глава на Дионис откриха край Свищов"}
{"url": "https://www.actualno.com/sofia/vegani-iskat-totalna-zabrana-na-lova-na-divech-i-ribolova-news_683850.html", "text": "  Вегани излязоха на протест пред сградата на Съюза на ловците и риболовците в България на столичния бул. „Витоша“ с искане да бъде наложена пълна забрана на лова на дивеч и риболова. Според тях убиването на животни за удоволствие е израз на варварщина, която в днешно време е безсмислена и трябва да остане в миналото, предаде репортер на БГНЕС.  „За нас е безумие едни хора да се въоръжават с пушки и да ходят в горите и планините и да убиват животни за удоволствие. Някои от тях дори отиват в чужбина, където плащат десетки хиляди, дори милиони, за да отстрелват невинни зебри, слонове, жирафи, полярни мечки. Според нас това е една изключителна патология, която в 21 в. няма място в нашата култура, няма място в нашето общество. Това е символ на варварщина, на жестокост, нещо, което е отминало и не би трябвало да е част от настоящето ни. Ние трябва да променим нещата и това нещо да остане само в миналото“, заяви председателят на Българския вегански съюз Никола Донев.      „Убиването на животни за спорт и удоволствие е напълно излишно, особено в 21 в. и когато усилията на всички нас са насочени към спасяването на околната среда, към спасяването на нашата планета. В същото време изтребваме голям брой животински видове по цял свят. Нашата цел не е да кажем какво трябва да се направи, а да накараме хората да се замислят за правилността на тези си действия“, добави Невена Захариева, която е член на веганския съюз.\r\nНиколай Суванджиев, който минаваше по улицата реши да подкрепи протестиращите като застана до тях и подкрепи исканията им да се наложи тотална забрана на риболова и лова на животни не само у нас, но и в целия свят.    „Изразявам подкрепата си срещу ненужното убийство на животни за спорт и забавление. Има много други начини да се забавляваме и да спортуваме, които не включват отнемането на живота на животно, което иска да е живо и свободно“, категоричен е Николай.   Той добави, че в Англия например е забранен лова на лисици с кучета, въпреки че все още има хора, които се бунтуват срещу това. Суванджиев изрази надежда управляващите да чуят гласа на хората и да сложат край на безсмисленото избиване на животни със закон.", "date": "2018.07.08", "title": "Вегани искат тотална забрана на лова на дивеч и риболова"}
{"url": "https://www.actualno.com/europe/koga-gryckata-diaspora-shte-moje-da-glasuva-na-parlamentarni-izbori-news_683823.html", "text": "  Основната опозиционна партия в Гърция „Нова Демокрация“ е внесла предложение за предоставяне на избирателни права на живеещите в чужбина гърци на парламентарните избори. Но, правителството начело със СИРИЗА отново е отказало да се заеме с въпроса, пише базираният в САЩ гръцки портал Greek Reporter.  Вътрешният министър Панос Скурлетис отложи разглеждането на въпроса и заяви, че тази тема ще бъде разгледана от комисия в рамките на следващата половин година. Медията обяснява, че опозиционната партия е предложила поправки в изборния закон, които биха позволили на гърците в чужбина да упражнят правото си на глас на парламентарни избори и че тази точка трябва да бъде включена в проектопредложението за промяна на изборните секции в Атика и промени за местните избори в Гърция.      „Нова демокрация“ отправи подобни искания вече два пъти през тази година, припомня Greek Reporter.\r\nВ хода на дебатите в парламента, опозиционният лидер Кириакос Мицотакис се обърна към премиера Алексис Ципрас, председателят на народното събрание Никос Вуцис и вътрешния министър, но не получи отговор на въпросите си.    „Господин Ципрас, ще гласуваме ли заедно, за да могат гърците в чужбина да гласуват на тези избори? Да? С това клатене на главата казвате да или не? Или отказвате да отговорите? Или дори се преструвате, че не ме чувате. Знам, че задавам трудни въпроси“, заяви Мицотакис.   ", "date": "2018.07.08", "title": "Кога гръцката диаспора ще може да гласува на парламентарни избори?"}
{"url": "https://www.actualno.com/dobrich/sybitija-na-tema-evropejski-sredstva-za-biznesa-v-dobrich-news_683846.html", "text": "  Областен информационен център (ОИЦ) - Добрич организира през юли поредица от информационни събития на тема „Европейски средства за бизнеса“, предаде кореспондентът на Радио „Фокус” – Варна. По време на събитията ще бъдат представени две подмерки - „Инвестиции в подкрепа на неземеделски дейности“ и „Инвестиции в земеделски стопанства по Тематична подпрограма за развитие на малки стопанства“ от Програмата за развитие на селските райони в периода 2014-2020, както и отворени процедури по Програмата за морско дело и рибарство. В град Добрич ще бъде представена също отворената процедура за кандидатстване „Насърчаване на предприемачеството“ по Оперативна програма „Иновации и конкурентоспособност“ 2014 – 2020, насочена към фирми, създадени след 31 декември 2016 г. Акцентът ще бъде поставен върху целите, основните параметри, допустимите кандидати и проекти, които ще могат да получат финансиране, и допустимите дейности и разходи. Участниците в срещите ще бъдат запознати и с начина на кандидатстване, критериите за оценка и договаряне. Първата тематична среща е организирана на 10 юли – вторник, от 10,30 часа в залата на Община Добричка.  На 20 юли в зала „Европа“ в Областна администрация в Добрич от 16,30 часа е втората такава тематична среща. В Каварна, Крушари, с. Дуранкулак, община Шабла, Тервел и Балчик срещите са съответно на 25 юли (14,00 часа - зала в хотел „Отдих“ в Градския парк), 26 юли (10,30 часа - зала в сградата на Община Крушари), 27 юли (14,00 часа - зала в НЧ „Дружба 1898“ с. Дуранкулак), 30 юли (11,00 часа - изнесена приемна и открит щанд пред сградата на Община Тервел) и на 31 юли (11,00 часа - изнесена приемна и открит щанд пред сградата на Община Балчик). Събитията са със свободен достъп, като покана за участие в тях е отправена към широк кръг от потенциални бенефициенти - работодатели, собственици на съществуващи и нови предприятия, рибари, занаятчии, граждани и медии.      ", "date": "2018.07.08", "title": "Събития на тема \"Европейски средства за бизнеса\" в Добрич"}
{"url": "https://www.actualno.com/plovdiv/svlachishte-ot-dyjdovete-sprja-dvijenieto-v-rajona-na-ugovskoto-hanche-news_683854.html", "text": "  Заради свлачище е спряно временно движението между Нареченски бани и с.Бачково, в района на Юговското ханче, съобщава МВР.  Към 16 часа екипи на Пътна полиция – ОДМВР-Пловдив предприеха мерки за спиране на движението в участъка на територията на община Асеновград, област Пловдив.      Причината е струпване на свлачище върху пътя, предизвикано от обилните дъждове.\r\nЕкипи на Пътна полиция са разположени от двете страни на споменатия участък за гарантиране на безопасността до разчистване на пътя.    ", "date": "2018.07.08", "title": "Свлачище от дъждовете спря движението в района на Юговското ханче"}
{"url": "https://www.actualno.com/curious/sedmichen-horoskop-za-9-15-uli-news_683868.html", "text": "     В началото на тази седмица няма да имате никакво желание за работа. Пък и няма да ви върви особено в интелектуалните  дейности. Със сигурност това важи за първите три дни от периода. Любовни приключения във вторник съвсем ще ви изхвърлят в облаците. В четвъртък е възможен конфликт с по-възрастен от вас член на семейството, относно нерешени семейни въпроси. В петък се пазете от финансови загуби. През почивните дни най-добре останете в дома и не правете излишни разходи.    Започнете седмицата с максимална доза рационалност, емоциите ще се опитат да изместят всичко останало от главата ви, но вие не се поддавайте. Сега е моментът да заложите на дисциплината. Още във вторник ще разберете, че полагайки повече усилия ви очаква сериозна финансова печалба. Намирате се в период, в който може да спечелите много повече от очакваното. Запретнете ръкави и не пропускайте момент може да се наложи да работите и през почивните дни.     Това е седмица, в която да проявите скромност.  Прекалените искания може да доведат само до загуби. Освен това бъдете много внимателни по време на спорове, тъй като те могат да предизвикат ненужно агресия. В сряда и четвъртък напрежението ще намалее. Тогава не подхващайте нова дейност. В работата заложете на рутинни задачи, а през почивните дни, ако ви предстои пътуване посетете вече познати места.     През тази седмица бъдете по-настоятелни по време на преговори. Аргументите и доводите сега ще имат изключителна стойност и убедителност пред партньорите. Бързо ще съобразите какво точно да изтъкнете, за да спечелите хората на своя страна. Успешни дни за преговори са първите три дни от седмицата. След това ще ви налегна умора и ще сте склонни да се отдадете на мечтания. През почивните дни се опитайте да не давате прекалено много пари за забавления. Това е  седмица, в която ви очаква небивал успех във всички важни сфери от живота. Изключително успешни ще са бизнес сделките, особено ако са свързани с покупка или продажба на земя или недвижимо имущество. В личен план много от мечтите ви ще се сбъднат, при това точно по начина, по който сте си ги представяли. Не си разваляйте удоволствието с въпроси дали заслужавате случващото се. Вие наистина се потрудихте добре за това.   През първия ден от седмицата не давайте воля на чувствата, които ще ви вземат. Сега е момент, в който да бъдете по-рационални. В понеделник  съществува опасност да влезете в остър конфликт с ваш колега. Вторник е добър ден за изясняване на лични отношения. До четвъртък няма да ви безпокоят с неприятни събития. През почивните дни ви очакват приятни и романтични изживявания. През тази седмица не търсете сами приключения, рискувате да си навлечете повече бели, отколкото развлечения. Във вторник избягвайте места със струпване на много хора и не влизайте пререкания с непознати. В сряда и четвъртък ще може да уредите отношения, които са висели на косъм от добрия тон. Направете всичко, за да премахнете облаците в тях. До край на седмицата изберете рутинна работа. Почивните дни ще ви изненадат приятно, точно когато си мислите, че вече нищо интересно няма да се случи в живота ви. През тази седмица удоволствието може да ви струва прекалено скъпо. Най-добре не доверявайте свои тайни, дори на най-близък човек. Четвъртък и петък ще ви изненадат приятно с особено внимание и грижа от страна на партньора ви. За онези от вас, които имат деца ще е необходимо да проявите повече търпение и внимание към тях, но без обвинения. Събота и неделя няма да може да се отдадете на любимите си занимания. Бъдете покрай децата си и се опитайте да спечелите доверието им.    Първите дни от седмицата ще бъдат очаквано и умерено предизвикателство. Във вторник може да започнете курс по занимание, което отдавна ви привлича. В сряда ви очаква добра новина, в която в първия момент ще се усъмните. Четвъртък ще ви донесе удовлетворение в семейството. Петък е ден за разчистване на сметки – тогава може да кажете това, което мислите на човек, с когото сте се въздържали прекалено дълго. Събота и неделя не оставайте в града и направете сериозна и безмилостна разходка сред природата. През тази седмица ще имате възможност да проявите инициатива и да се придвижите нагоре по служебната стълбица. От вас зависи дали да промените статуквото си. Време за решаващи действия и вторник, но тогава Ако искате да научите истина, която ви интересува, проявете търпение до сряда. В петък ще бъдете компенсирани за тежката седмица с по-лек режим на работа и обаждане от страна на приятен човек. Не пропускайте да го поканите на среща. През почивните дни не се колебайте да разчистите онова, което е ненужно и ви носи само неприятни чувства.    В началото на седмицата може да се окажете в центъра на ожесточен спор. Измъкнете се навреме, за да не се налага да заемате страна. Сряда е добър ден затова да обърнете внимание на здравето си и да промените начина си на хранене и движение. Последните два дни от седмицата може да станат знакови за служебното ви развитие така че не си позволявайте никакви пропуски. Бъдете първи в офиса и си тръгвайте последни. Събота и неделя може да ви сблъскат с интересен човек, който да остане задълго в живота ви. Ако искате да си починете - заложете на изкуството. В личен план е настъпило време, в което може да разнообразите рутината, като дадете път на новото да навлезе в живота ви. Не се страхувайте от промени и експериментирайте смело. В края на седмицата може да се сблъскате със здравословни проблеми. ако сте на морето не пренебрегвайте слънцезащитните продукти и спазвайте правилата за безопасност при плуване. Вземете профилактични мерки още от първите дни на периода. През почивните дни не се претоварвайте. Колкото и работа по дома да има може да почака за друг ден.", "date": "2018.07.08", "title": "Седмичен хороскоп за 9-15 юли"}
{"url": "https://www.actualno.com/balkani/syrbija-shte-poluchi-blizo-1-mlrd-evro-ot-kitaj-za-visokoskorostna-jeleznica-news_683825.html", "text": "  Сърбия ще получи 943 милиона евро от китайски инвеститори за изграждането на третата част от високоскоростна железница, свързваща Белград с Будапеща, което трябва да подобри транспортните комуникации между региона и останалата част от Европа, пише скопското електронно издание „Фактор“.  Вицепремиерът и министър на строителството, транспорта и инфраструктурата на Сърбия Зорана Михайлович подписа съответният договор с китайските инвеститори на срещата в София.      „Това е най-важният проект за региона в момента и тук не говорим само за Сърбия. С него се свързва Централна Европа с пристанището в Пирея в рамките на китайската инициатива „Един пояс – един път“, заяви Михайлович, цитиран от ИА \"Фокус\".\r\n„Фактор“ коментира, че китайски и руски компании вече строят първите 75 километра от ж.п. линията, а с днешния договор Сърбия е поела ангажимент да построи още 108,1 километра, като работните дейности ще започнат през 2019 година.    Този проект, пише македонската медия, трябва да направи Сърбия влиятелна транзитна държава на европейския транспортен коридор номер 10.   ", "date": "2018.07.08", "title": "Сърбия ще получи близо 1 млрд. евро от Китай за високоскоростна железница"}
{"url": "https://www.actualno.com/society/novinite-naj-vajnoto-za-denja-8-uli-news_683862.html", "text": "         Грижи за децата е полагала майка им, но тази сутрин тя е излязла и отишла на работа, като ги оставила в къщи сами. Двете деца излезли и не се прибрали.     При преливането на местния водоем Джаков мост, който е с ограничена вместимост, няма пострадали, нито застрашени хора и имоти в района, съобщи комисар Тошко Бързилов, началник на Националния оперативен център към ГД „Пожарна безопасност и защита на населението“. От тежките си наранявания почина 44-годишният румънски шофьор, който предизвика преди обед на моста край Мездра на международния път Е-79. При катастрофата пострадаха и съпругата и 6-годишният син на загиналия. Те остават във Врачанската болница под наблюдение.     Службата за безопасност в Украйна предотврати авария в АЕЦ, която е можела да предизвика технологична катастрофа, пише в съобщение на службата, цитирано от БГНЕС. Ръководството на атомната централа в Николаевска област е купило некачествено оборудване, което било подменено навреме.    Макар че вчера (7 юли) и днес (8 юли) българският поет и дисидент Николай Колев-Босия не протестира активно пред Народното събрание, защото, по негови думи, е пълен с течности и трябва да ги \"изгони\", за да не натоварва сърцето, думите му остават все така остри. В две публикации в своя Блог Босия обръща по-сериозно внимание на медиите. Колев изрично иска право на отговор от телевизия \"Европа\" заради излъчено от тях интервю със зам.-транспортния министър Ангел Попов, когото Босия нарича \"Геле Линейката\". Образователното министерство даде на прокуратурата Великотърновския университет. Причината са издадени свидетелства за професионална квалификация „Учител” на 170 курсисти от Италия. От висшето училище отхвърлят констатациите на МОН, съобщава БГНЕС. Проверката на просветното ведомство е за период от преди две години, съобщава Нова тв. Тогава във Великотърновския университет са обучени 170 курсисти от Италия за педагози, препратени там от Европейския политехнически университет в Перник. Причината – университетът в Перник нямал акредитацията за обучаване на педагози. 61-годишен мъж от село Подайва е задържан с над 100 г хероин. Около 20.10 часа на 7 юли в хода на извършване на процесуално-следствени действия, в село Здравец, на изхода за село Пчелина, е спрян лек автомобил. Това съобщиха от ОДМВР-Разград. Турция официално ще премине от парламентарна форма на управление към президентска на 9 юли. Реджеп Тайип Ердоган ще получи такива пълномощия, каквито не е имал нито един политически лидер на Турция преди него. Той ще положи клетва пред парламента. Така Турция официално ще стане президентска република. НАТО трябва да се фокусира върху увеличаване на военното си присъствие си на Източния фланг на Алианса, където трябва да изгради отбрана срещу потенциална руска агресия, смята канцлерът на Германия Ангела Меркел, цитирана от европейската редакция на електронното издание Politico. От години в програмата на ГСДП е залегнало искането за подобен закон. И години наред това искане се проваля поради съпротивата на консервативните коалиционни партньори от ХДС и ХСС. Двете партии-посестрими постоянно повтарят, че Германия не е имиграционна страна и твърдят, че има предостатъчно законови разпоредби, уреждащи тази тематика. Социалдемократите не споделят това мнение. Шест деца са изведени от пещерата в Тайланд. Спасителите в Тайланд изведоха успешно на повърхността първата група от шест деца, които повече от две седмици бяха блокирани в пещерата Кхао Луанг. Евакуирането на останалите седем момчета ще бъде подновено след поне десет часа, заяви ръководителят на кризисния щаб Наронгсак Осотанакорн. Специалистите установиха, че последният период на загуба на кислород в Балтийско море е започнал не през 50-те години на миналия век, както се смяташе досега, а в началото на 20-и век. При това особено интензивен процес, обусловен от човешки фактори, имало в края на века. Дивите банани може би държат ключа към запазването на ядливите бананови насаждения, които бяха сложени в списъка на застрашените растения. Те могат да бъдат открити само на Мадагаскар и са само пет възрастни дървета, които са останали в дивата природа.", "date": "2018.07.08", "title": "Новините: Най-важното за деня, 8 юли"}
{"url": "https://www.actualno.com/europe/merkel-nato-trjabva-otnovo-da-se-fokusira-vyrhu-ruskata-zaplaha-news_683849.html", "text": "  НАТО трябва да се фокусира върху увеличаване на военното си присъствие си на Източния фланг на Алианса, където трябва да изгради отбрана срещу потенциална руска агресия, смята канцлерът на Германия Ангела Меркел, цитирана от европейската редакция на електронното издание Politico.  Коментарите бяха направени в навечерието на срещата на върха на Северноатлантическия алианс в Брюксел идната седмица и представлява препотвърждение, пише изданието, на актуалността на Алианса и послание от най-влиятелния европейски лидер за бъдещата посока на движение на организацията. Някои европейски лидери и анализатори, продължава медията, се опасяват, че президентът на САЩ Доналд Тръмп, който ще вземе участие във форума и в миналото определи НАТО като „остаряла“, ще се опита да подкопае допълнително Алианса.      „Предизвикателствата пред НАТО се промениха драстично през последните години“, отбеляза Меркел във видеосъобщение и обясни, че след анексирането на Крим от Русия и намесата й в Източна Украйна сега е важно „фокусът да падне върху отбраната на Алианса“.\r\n„За да я осигурим трябва да направим определени приготовления, като например, да засилим присъствието си в Централно и Източноевропейските страни“, обясни германският канцлер, предава ИА \"Фокус\".    Много скоро след срещата на НАТО, американският президент заминава за Хелзинки, където трябва да се види (на 16 юли) с руския си колега Владимир Путин и това, пише Politico, предизвиква опасения в някои, че Вашингтон може да предприеме ходове, които не е координирал със съюзниците си.   „Разбира се, че искаме да имаме отговорни отношения с Русия“, подчерта Меркел в съобщението, като добави, че „именно за това ще продължим разговорите в рамките на Съвета Русия - НАТО“.\r\nСъщевременно обаче, Алианса „трябва да покаже, че е готов да ни защитава“, категорична е канцлерът.    Изданието смята, че на срещата в Брюксел, на 12 юли, е много вероятно Доналд Тръмп отново да поиска от съюзниците си да отделят договорените на срещата в Уелс през 2014 година 2% от БВП за отбрана. Основна жертва на критиките му е Берлин, който в момента отделя изразходва по 1,24% от бюджета за армията и се очаква догодина делът на тези разходи да се увеличи до 1,31%.   „Политико“ припомня, че по-рано тази година Меркел и германският министър на отбраната Урсула фон дер Лайен са уверили, че ще увеличат военните разходи на 1,5% от БВП до 2024 година, но не са посочили кога процентите ще достигнат до два.", "date": "2018.07.08", "title": "Меркел: НАТО трябва отново да се фокусира върху руската заплаха"}
{"url": "https://www.actualno.com/europe/jiteli-na-helzinki-iskat-ulica-da-nosi-imeto-na-donald-trymp-news_683847.html", "text": "  Граждани на Финландия, обединили се в инициативна група под името Helsinki Loves Trump, са започнали да събират подписи под петиция за преименуване на една от улиците във финландската столица в чест на президента на САЩ Доналд Тръмп, съобщава вестник Iltalehti, предава ТАСС, цитирана от ИА\"Фокус\".  Улица Атенеуминкуя, намираща се в близост до един от главните музеи в града „Атенеум“, трябва да бъде преименувана на Trump street, смятат активистите.      Ръководителят на групата Маркус Бундерс разказа, че кампанията е предприета специално преди срещата между Тръмп и Путин в Хелзинки. Според неговите думи, активистите вярват, че след преговорите напрежението ще се разсее, както през 1975 година, когато отново във финландската столица се провежда Съвещание по сигурността и сътрудничеството в Европа и е поставено началото на дейността на ОССЕ.\r\nБундерс е уверен, че кръщаването на улица на американския държавен глава ще има положително влияние върху туризма. Организаторите са избрали „най-централната и оживена улица в Хелзинки“. Освен това там има бар на име Wall Street, което ще се съчетае добре с Trump Street.       ", "date": "2018.07.08", "title": "Жители на Хелзинки искат улица да носи името на Доналд Тръмп"}
{"url": "https://www.actualno.com/blagoevgrad/kostadin-gulev-samo-chitalishtata-syhranjavat-istinski-kulturata-news_683851.html", "text": "  Читалищата са единствените места, където може да се съхраняват нашето богато народно творчество, традиции и обичаи. Това каза за Радио „Фокус“-Пирин Костадин Гулев, секретар на Читалище „Отец Паисий“ в село Старчево, община Петрич. Според него читалищата са основните институции, които съхраняват културата. Гулев допълни, че в село Старчево по данни от стар регистър е имало читалище от 1928 година, а настоящото е построено през 1960 година на доброволни начала от хората от селото. Той отбеляза, че след като е построено сегашното читалище, разположена в училището, което сега вече не функционира заради масовото обезлюдяване навсякъде по селата, се е преместила в новата сграда. По думи на Гулев библиотеката в Читалище „Отец Паисий“ притежава около 1000 тома литература. „Тя се посещава от ученици, младежи и по-възрастни хора. За моя радост, мога да кажа, че най-възрастният ни читател е на 92 години“, отбеляза той.  Костадин Гулев посочи, че към читалището има женска певческа група, като освен това има и деца, които пеят. „Също така имаме оркестър, в който има две млади момчета – едното свири на йоника, а другото – тарамбука. С женската певческа група сме много известни по фестивалите, тъй като всеки път взимаме призови места. Групата е създадена през 1962 година. Първоначално тя се създава от 3 възрастни жени, която са се изявявали със старинните автентични песни, които са се пеели на жътва, на седянка, на попрелка. След това женската певческа група започва да се увеличава и броят на участниците достига до 20 жени“, коментира той.      Секретарят на читалището заяви също, че селото е съставено от бежанци от Егейска Македония и точно затова и му е дадено това име – Старчево. По думите му жени от селата Богородица, Михнево, Лиляново и Дреново са се омъжили в Старчево и са останали там в последствие. Гулев каза още, че женската певческа група участва във всички мероприятия в селото и общината, а най-запомнящото се за тях е, че жените пеят акапелно – без съпровод.", "date": "2018.07.08", "title": "Костадин Гулев: Само читалищата съхраняват истински културата"}
{"url": "https://www.actualno.com/asia/rodrigo-duterte-dokajete-mi-che-ima-bog-i-podavam-ostavka-news_683783.html", "text": "  Президентът на Филипините Родриго Дутерте обеща незабавно да подаде оставка, ако християните му докажат, че Бог съществува.  \"Ако някой от вас ми каже, че е бил на небето, говорил е с Бог, видял го е лично и докаже, че Бог съществува и всичко това е истина, аз веднага ще се оттегля от поста президент\", каза той, цитиран от БГНЕС.      В същото време Дутерте твърди, че не е атеист. \"Смятам, че съществува универсален разум, който контролира цялата Вселена\", добави държавният глава.\r\nДутерте се прочу със своите ексцентрични изявления. В началото на юни той разкри, че по време на избирателната си кампания за поста кмет на град Давао е \"целувал по устата всяка жена\". Тогава той също така обеща да подаде оставка, ако за това го помолят жените.    Няколко дни преди това Дутерте \"прати по дяволите\" специалния докладчик на ООН заради критиките му към филипинската съдебна система.   ", "date": "2018.07.08", "title": "Родриго Дутерте: Докажете ми, че има Бог и подавам оставка "}
{"url": "https://www.actualno.com/sciencelogy/kosmicheski-internet-shto-e-to-news_683776.html", "text": "  Представители на Китай предложиха по време на разговори с \"Роскосмос\" съвместно да създадат сателитна мрежа, която да предоставя широколентов интернет, аналог на спътника ОneWeb, предаде РИА Новости като се позовава на източници в ракетно-космическия отрасъл.  \"По време на двустранните срещи китайската делегация представи своите планове за създаване на мрежа от широколентови спътникови комуникации\", се казва в съобщението на \"Роскосмос\" след проведените разговори.      В началото на май руснаците официално представиха в Москва проект на глобалната спътникова комуникационна система \"Ефир\", която ще осигурява интернет и обмен на мобилни гласови комуникации. По план тя трябва да бъде завършена до 2025 г.  Инвестицията се оценява на близо 300 милиарда рубли. Плановете са на системата да се разположат 288 спътника на орбита с 870 километра. Според \"Роскосмос\" сателитното групиране ще осигури пълно покритие на земната повърхност. Системата ще може да управлява въздушния и наземния трафик, съобщава БГНЕС.", "date": "2018.07.08", "title": "\"Космически интернет\". Що е то?"}
{"url": "https://www.actualno.com/vraza/pochina-rumynskijat-shofior-ot-katastrofata-kraj-mezdra-news_683865.html", "text": "  От тежките си наранявания почина 44-годишният румънски шофьор, който  предизвика тежката катастрофа преди обед на моста край Мездра на  международния път Е-79. При катастрофата пострадаха и съпругата и  6-годишният син на загиналия.Те остават във Врачанската болница под  наблюдение, съобщава БНР.  Вече е отворена отсечката от международен път Е-79 до Мездра, където преди обед турският ТИР удари три леки коли с румънска регистрация.      Аварийните екипи с тежка техника изтеглиха тира, наложи се мантинелата да бъде срязана. Най-вероятната причина за катастрофата е неправилно изпреварване, предприето от един от румънските шофьори.\r\nТежката катастрофа предизвика голямо задръстване, което стана причина за втори инцидент на магистралата. Лека кола се удари в спряла цистерна в платното по посока от Враца към София. Няма тежко пострадали, а цистерната е била празна.       ", "date": "2018.07.08", "title": "Почина румънският шофьор от катастрофата край Мездра"}
{"url": "https://www.actualno.com/politics/nagradata-na-pavlova-da-poeme-bydeshtija-centyr-za-partniorstvo-na-stranite-ot-cie-i-kitaj-news_683859.html", "text": "  Министърът за завършилото ни европредседателство Лиляна Павлова да поеме организацията по създаването и управлението на бъдещия Глобален център за партньорство на държавите от Централна и Източна Европа и Китай.  Това е предложил премиерът Бойко Борисов на китайския премиер преди Ли Къцян да си замине от страната след вчерашната среща на върха в София във формата 16+1 - държавни и правителствени ръководители на страните от Централна и Източна Европа и Китай.      \"Успяхме да постигнем големи резултати не само в двустранните ни отношения. Срещата на върха на „16+1“ също дава тласък за сътрудничество на едно по-високо ниво\", заявил Ли Къцян, цитиран от правителствената ни пресслужба, цитирана от БНР.\r\nМинистър-председателят Бойко Борисов и председателят на Държавния съвет на Китай Ли Къцян изразиха удовлетворение от постигнати резултати по време на срещите си в София, цитира БГНЕС.    Те подчертаха важността на договореностите в София – ангажираността на китайската страна към проекта АЕЦ „Белене“, участието на Китай в реализирането на инфраструктурни проекти, съгласието за създаването на Глобален център за партньорство на държавите от ЦИЕ и Китай (Global Partnership Centre of CEECs and China) и подписаните документи за насърчаване на икономическото и търговското сътрудничество.   ", "date": "2018.07.08", "title": "Наградата на Павлова: Да поеме бъдещия център за партньорство на страните от ЦИЕ и Китай"}
{"url": "https://www.actualno.com/sofia/v-ponedelnik-bez-voda-v-krasno-selo-moderno-predgradie-busmanci-i-ivanjane-news_683804.html", "text": "  \"Софийска вода\" временно ще прекъсне водоснабдяването в някои части на столицата на 9 юли 2018 г. (понеделник), съобщиха от пресцентъра на дружеството.  1. Във връзка с подмяна на уличен водопровод на , се налага спиране на водоподаването от 10:00 до 22:00 часа на клиентите на „Софийска вода”, живеещи в района на улицата.      При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Разград“ бл. 35А.\r\n2. Във връзка с прекъсване на сградно водопроводно отклонение на , се налага спиране на водоподаването от 09:00 до 14:00 часа на клиентите на „Софийска вода”, живеещи в района на ул. „Проф. Янаки Моллов“, ул. „Железен мост“, ул. „Кирил Дрангов“ и ул. „Динамо“.    При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул.“23-ти декември“ ъгъла с ул. „Вяра“.\r\n3. Във връзка с реконструкция на уличен водопровод на , се налага спиране на водоподаването от 09:30 до 19:30 часа на клиентите на „Софийска вода”, живеещи в следните райони:   - участъка на ул. „Перуника“ от ул. „Асен Игнатов“ до ул. „Ген. Гурко“;    - участъка на ул. „Асен Игнатов“ от ул. „Пчелина“ до ул. „Асен Игнатов“ №31.\r\nПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Перуника“ ъгъла с ул. „Асен Игнатов“.\r\n4. Във връзка с подмяна на сградно водопроводно отклонение на , се налага спиране на водоподаването от 10:00 до 16:00 часа на клиентите на „Софийска вода”, живеещи в районите:      - ул. „Вит“, ул. „Силистра“;\r\n- участъка на ул. „Кокиче“ от ул. „Еделвайс“ до края на улицата.\r\nПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул.“Вит“ ъгъла с ул. „Кокиче“.", "date": "2018.07.08", "title": "В понеделник без вода в Красно село, Модерно предградие, Бусманци и Иваняне"}
{"url": "https://www.actualno.com/blagoevgrad/ochakvat-se-navodnenija-vyv-vodosbora-na-r-istok-news_683805.html", "text": "  През следващите дни, в резултат на валежи ще има повишения на речните нива в целия Западнобеломорски басейн, сочи справка на сайта на Националният институт по метеорология и хидрология (НИМХ) към Българската академия на науките (БАН), цитирана от ИА \"Фокус\".  По-значителни ще бъдат повишенията в неделя в рилските и пиринските притоци на реките Места и Струма и в долното течение на река Струма – по основната река и в притоците ѝ реките Цапаревска, Лебница и Струмешница. В резултат на интензивни валежи са възможни поройни наводнения в следобедните и вечерните часове във водосбора река Исток, която е приток на река Места.      ", "date": "2018.07.08", "title": "Очакват се наводнения във водосбора на р. Исток"}
{"url": "https://www.actualno.com/vidin/tejka-katastrofa-kraj-mezdra-ima-postradali-news_683809.html", "text": "  ТИР с турска регистрация е ударил 3 леки автомобила с румъска регистрация към 10.55 часа на главен път Е-79.  Катастрофата е станала в района на моста преди Мездра, посока Видин. При инцидента има пострадали, съобщава МВР.  Все още не е ясна причината за катастрофата. Временно е затворен главния път Е-79, в района на Мездра. На място са екипи на Пътна полиция, пожарната, Бърза помощ.      Организирани са обходи за леките и товарните автомобили. Организиран е обход за леките автомобили през селата Ребърково, Лютиброд,Паволче до Враца. Товарните автомобили преминават през Ябланица, Роман, град Мездра, Враца.", "date": "2018.07.08", "title": "Тежка катастрофа край Мездра. Има пострадали "}
{"url": "https://www.actualno.com/europe/viena-i-sled-100-g-njama-da-priemem-bejanci-news_683808.html", "text": "  Австрия няма да приеме нито един бежанец обратно от Германия. Това предупреждение отправи днес австрийският вътрешен министър Херберт Кикъл пред местното издание \"Остерайх\", цитирано от БГНЕС.  \"Ние няма да приемаме, когото и да било, за когото не носим отговорност. Това е положението и точка\", каза Кикъл по повод изявлението на неговия германски колега Хорст Зеехофер, който заяви, че \"ще накара Австрия да приеме споразумението за реадмисия за масово връщане на бежанци обратно по границите\".      Кикъл съобщи, че е имал два разговора със Зеехофер и в тях е обещано, че няма да има връщане обратно на бежанци. Вътрешният министър на Австрия изрази надеждата, че ще има разговор по този въпрос на германския канцлер Ангела Меркел с властите в Италия и Гърция.\r\n\"Всичко обаче трябва да бъде много ясно. Всеки договор, който ще бъде във вреда на Австрия, ние няма да го подпишем дори и след сто години\", предупреди Кикъл и съобщи, че \"Австрия ще реагира на всеки по-строг германски контрол по границата. \"Ние по принцип ще увеличим контрола по южната си граница. По този начин Австрия ще помогне и на самата Германия. Така ние ще изместваме натиска по-далеч и един ден той да бъде там, където се намира и самият проблем - по външните граници на ЕС\", казва още Кикъл.    Според него създаването на приемни центрове в северна Африка е само средносрочно решение. В тях не може да се подават молби за получаване на убежище. Тези центрове трябва да бъдат управлявани от страните от северната част на Африка с финансовата помощ на ЕС, смята австрийският вътрешен министър Херберт Кикъл.   ", "date": "2018.07.08", "title": "Виена: И след 100 г. няма да приемем бежанци "}
{"url": "https://www.actualno.com/asia/shest-deca-izvadiha-ot-peshterata-v-tajland-spasitelnata-operacija-prodyljava-v-ponedelnik-news_683864.html", "text": "  Шест деца са изведени от пещерата в Тайланд. Спасителите в Тайланд изведоха успешно на повърхността първата група от шест деца, които повече от две седмици бяха блокирани в пещерата Кхао Луанг.  Евакуирането на останалите седем момчета ще бъде подновено след поне десет часа, заяви ръководителят на кризисния щаб Наронгсак Осотанакорн, цитиран от БГНЕС.      На пресконференция той уточни, че в спасителната операция са участвали 90 водолази – 50 чуждестранни и 40 тайландски.\r\nНа 23 юни служители на националния парк, където си намира пещерата, намерили на входа ѝ мотоциклет, велосипеди и спортни пособия. Оказало се, че те принадлежат на местен футболен клуб от ученици от 11 до 16-годишна възраст и на 25-годишиня им треньор.    Пещерата Кхао Луанг се простира на площ от 10 км, има няколко входа и изхода и много зали. Излелите се мусонни дъждове блокираха децата във вътрешността ѝ.   ", "date": "2018.07.08", "title": "Шест деца извадиха от пещерата в Тайланд. Спасителната операция продължава в понеделник"}
{"url": "https://www.actualno.com/vraza/trima-rumynci-sred-koito-i-dete-sa-tejko-postradalite-pri-katastrofata-kraj-mezdra-news_683818.html", "text": "  Трима румънски граждани - мъж, жена и дете, са настанени в спешното отделение на Врачанската болница след катастрофата на международния път Е-79 край Мездра.  Най-тежко е състоянието на мъжа, който е с няколко фрактури и комоцио. Детето е с охлузни рани и със счупен нос, а жената с фрактура на бедрото, съобщи БНР.   При инцидента турски ТИР удари три леки коли с румънска регистрация.   Най-вероятната причина за катастрофата е неправилно изпреварване, предприето от един от румънските шофьори.    Изрязва се мантинелата на моста, където се е врязал тежкотоварният камион. Движението в района остава затворено.\r\nЗа автомобилите е организиран обход през селата Ребърково, Лютиброд, Паволче до Враца.", "date": "2018.07.08", "title": "Трима румънци, сред които и дете, са тежко пострадалите при катастрофата край Мездра"}
{"url": "https://www.actualno.com/asia/mashtaben-miting-sreshtu-diskriminacijata-v-seul-news_683799.html", "text": "  Най-мащабният женски митинг срещу дискриминацията се проведе в Сеул. По данни на полицията са излезли над 18 000 протестиращи, предаде агенция Новости.  Полицията в Южна Корея започна активно разследване на дейностите, свързани с екстремисткия сайт “Уомад”, чиито потребители разпространяват призиви за ненавиждане на мъжете и пропагандират за превъзходството на жените. На сайта са качени видеа, заснети със скрита камера в няколко университета в Сеул.      Според протестиращите, органите не разследват щателно, ако жертвата е жена. Тяхното искане е да има честни и задълбочени разследвания не само на нарушителите, но и на разпространителите на подобни материали. Поискаха също националният полицейски участък да се ръководи от жена.\r\nТова е третият поред мащабен женски протест. По данни на полицията в първия са взели участие 10 000 души, а на втория – 15 000, припомня БГНЕС.    ", "date": "2018.07.08", "title": "Мащабен митинг срещу дискриминацията в Сеул"}
{"url": "https://www.actualno.com/europe/germanija-oprostjava-pravilata-za-chujda-rabotna-ryka-ot-kakvi-specialisti-se-nujdae-news_683812.html", "text": "  В Германия има над 50 различни вида разрешителни, даващи право на престой в страната – например визи за хора на изкуството, временни разрешителни за престой, неограничени по време разрешителни за предприемачи, съществува също и „Синята карта“ на ЕС за висококвалифицирани специалисти и т.н. и т.н. И това далеч не е всичко. Има още безброй правила и разпоредби, засягащи престоя в страната, които са пръснати из различни други закони. Досега обаче Германия няма имиграционен закон, пише .  От години в програмата на ГСДП е залегнало искането за подобен закон. И години наред това искане се проваля поради съпротивата на консервативните коалиционни партньори от ХДС и ХСС. Двете партии-посестрими постоянно повтарят, че Германия не е имиграционна страна и твърдят, че има предостатъчно законови разпоредби, уреждащи тази тематика. Социалдемократите не споделят това мнение.      \"Сегашните имиграционни правила са бюрократично чудовище\", казва експертът по въпросите на вътрешната политика от ГСДП Буркхард Лишка в разговор с ДВ. Според него, Германия има нужда от \"кратък, ясен и разбираем имиграционен закон\", ако иска да спечели международното съревнование за привличане на най-добрите чуждестранни специалисти.\r\nТрудова имиграция, а не използване на социалните системи    Междувременно ХДС и ХСС се готови да разговарят за нов закон, но той не трябвало да се нарича „имиграционен“. \"Коалиционният договор задава основната насока, а там се говори само за имиграция на специалисти\", подчертава християндемократът Филип Амтор пред ДВ. Според него, както и според цялата фракция на ХДС и ХСС, имиграцията трябва да означава преди всичко \"трудова миграция\", а не миграция на хора, които искат да използват социалните системи. \"В Германия иначе си имаме предостатъчно мигранти\", казва той.   Всъщност е все едно как ще се нарича накрая новият закон. Вътрешният министър Хорст Зеехофер иска още през октомври да представи проект за текст. Какво точно ще съдържа той, засега не е ясно. Преди изборите за Бундестаг социалдемократите представиха своя концепция по въпроса, която се ориентира по канадския модел. Там се предлага точкова система за прием на чужденци по ежегодно определяни квоти. Броят на събраните точки ще зависи от образованието, професионалния опит и познанията по немски език. Ще се отчита и фактът дали кандидатите имат роднини в Германия.\r\nСпоред авторите на концепцията, тя ще внесе прозрачност и ще показва кой и по какви критерии ще има право да работи и живее в Германия. Въпросният модел би позволявал на чужденците да пристигат в страната и без да имат конкретно предложение за работа. Но точно това кара политиците от ХДС и ХСС да отхвърлят подобни точкови системи. \"Имиграцията в Германия трябва да се осъществява чрез трудовия пазар\", казва председателят на Комисията по вътрешните работи на Бундестага Армин Шустер. С други думи: Без конкретно предложение за работа няма да е възможно нищо.    Не само специалисти по информатика   ХДС и ХСС също са наясно, че сегашните правила са прекалено сложни. \"Досега поставяхме твърде високи изисквания\", казва Филип Амтор. Затова най-вероятно ще бъде изработен имиграционен закон, който опростява и съкращава съществуващите правила. Така смятат и в експертния Съвет по миграцията. В своя годишен доклад съставителите му окачествяват Германия като „страната с най-либералните имиграционни правила, но само по отношение на висококвалифицираните специалисти“. А хората с обикновени, но търсени професии също би трябвало да имат възможност за работа в Германия. Както казва депутатът Амтор: \"Търсят се не само компютърни специалисти от Индия, а и готвачи от Украйна\".", "date": "2018.07.08", "title": "Германия опростява правилата за чужда работна ръка. От какви специалисти се нуждае?"}
{"url": "https://www.actualno.com/society/prognoza-za-vremeto-8-uli-nedelja-news_683756.html", "text": "  Днес над по-голямата част от страната облачността ще е значителна, предимно купеста и купесто-дъждовна. В много райони ще има краткотрайни валежи и гръмотевични бури, през деня са възможни и градушки. На повече места и по-интензивни ще са явленията в Северна България и Родопите. Ще се появи слаб до умерен северозападен вятър и с него ще прониква по-хладен въздух. Максималните температури в повечето места ще са между 22° и 27°, в крайните югозападни и югоизточни райони, където ще има повече слънчеви часове – до около 30°. Атмосферното налягане е по-ниско от средното за месеца и още малко ще се понижи. Такава е прогнозата за времето на Националния институт по метеорология и хидрология (НИМХ), съобщи за „Фокус“ дежурният синоптик Георги Цеков.  Над Черноморието облачността ще е променлива, с повече слънчеви часове преди обяд. След обяд на отделни места, главно по северното крайбрежие, ще превали и прегърми. Максималните температури на въздуха ще са 25-28°. Температурата на морската вода е 24-25°. Вълнението на морето ще е 2 бала.   В планините времето ще е облачно и дъждовно. Ще се развиват гръмотевични бури. Ще е по-хладно с максимална температура на височина 1200 метра – около 17°, на 2000 метра – около 10°.\r\nВ понеделник и вторник валежите ще продължат. Първия ден ще са из цялата страна, в много райони все още ще са интензивни. Втория ден в Южна България, с изключение на Рило-Родопската област, ще намалеят, в Северна отново ще са на много места. Ще бъде сравнително хладно, с преобладаващи максимални температури между 22° и 27°. От сряда въздушната маса над страната временно и относително ще се стабилизира. Ще има повече слънчеви часове; все още са възможни и превалявания, но на малко места и краткотрайни. Температурите ще се повишат.    ", "date": "2018.07.08", "title": "Прогноза за времето - 8 юли (неделя)"}
{"url": "https://www.actualno.com/asia/sasht-vse-oshte-ne-misli-da-smekchi-sankciite-sreshtu-kndr-news_683786.html", "text": "  \"По време на преговорите с КНДР е постигнат напредък, но това не означава смекчаване на санкциите\". Това заяви по време на пресконференция в Токио държавният секретар на САЩ Майк Помпео в рамките на провеждащите се тристранни срещи с външните министри на Япония и Южна Корея, цитиран от ТАСС.  \"Преди всичко, позволете ми да заявя категорично: Северна Корея отново потвърди своя ангажимент за пълна денуклеаризация. Имаше ползотворни разговори, които ще продължат следващите седмици\", заяви той, цитиран от БГНЕС.      Междувременно Южна Корея и Япония оцениха позитивно преговорния процес между САЩ и КНДР. \"Държавният секретар ни разказа подробно за преговорите в Пхенян и оставаме с положително впечатление как се води диалогът\", сподели южнокорейският външен министър Кан Гьон Хва.\r\nЯпония заедно със САЩ иска да реши проблемите на националната и регионалната сигурност, свързани с КНДР. Това съобщи още държавният секретар на САЩ Майк Помпео по време на среща с японския премиер Шиндзо Абе.    \"Ракетно-ядрената програма на Северна Корея, проблемите с нападението на японски граждани, националната и регионалната безопасност и стабилност. Това са изключително важни въпроси, които искаме да решим в тясно японско-американско сътрудничество\", подчертал Помпео.   ", "date": "2018.07.08", "title": "САЩ все още не мисли да смекчи санкциите срещу КНДР"}
{"url": "https://www.actualno.com/europe/frontex-nov-marshrut-na-migrantite-prez-ispanija-news_683815.html", "text": "  Мигрантите все по-често избират западния маршрут през Средиземно море, за да достигнат до Европа през Испания, предупреди изпълнителният директор на европейската гранична служба Frontex Фабрис Леджери, цитиран от европейското издание на Politico.  „Ако ме попитате коя е най-голямата ми тревога, ще кажа Испания, заяви Леджери пред немското издание Welt am Sonntag.      Службата има информация за 6 хиляди незаконни преминавания на границата от африкански мигранти през последния месец, заяви еврочиновникът. Близо половината от тях са били мароканците, а останалите са предимно мигранти от Западна Африка.\r\nГодини наред мигрантите през Средиземно море пристигаха в Италия, а  после в Гърция. Испания бе на трето място. Нови данни на Международната  организация за миграцията показаха, че през първата половина на миналата  година 85 000 незаконни мигранти са стигнали в Италия, а 6500 в  Испания, но през същия период на настоящата година 16 700 мигранти са  стигнали в Италия, а в Испания са 15 600, което бележи увеличение.    „Ако броят им продължи да се увеличава със същите темпове като напоследък, този маршрут ще стане най-важният“, отбеляза още Леджери, цитиран от ИА \"Фокус\".   „Велт ам Зонтаг“ пък коментира, че трафикантите в Нигер вече предлагат на мигрантите и бежанците да ги прекарат през Мароко, вместо през Либия, както до сега.\r\nИзпълнителният директор на Frontex смята, че е много важно да се основат приемни центрове в Африка, където мигрантите и бежанците да бъдат връщани, когато бъдат заловени в морето, а не да бъдат довеждани в Европа. Идеята се зароди по време на срещата на върха на европейските лидери в края на юни.    ", "date": "2018.07.08", "title": "Frontex: Нов маршрут на мигрантите през Испания"}
{"url": "https://www.actualno.com/society/za-23-oblasti-v-bylgarija-ima-preduprejdenie-za-silni-dyjdove-news_683757.html", "text": "  Последният ден на първата седмица от месец юли е с масови предупреждения за силни валежи и гръмотевични бури, показва прогноза на сайта на Националния институт по метеорология и хидрология (НИМХ) към Българска академия на науките (БАН), цитирана от Агенция \"Фокус\".  Оранжев код е в сила за областите Враца, Плевен, Ловеч и Габрово. В тези райони ще има краткотрайни валежи и гръмотевични бури, възможни са и градушки. На места явленията временно ще са интензивни, валежите - значителни. Очакваните количества на валежите са около 30 л/кв.м, на отделни места в областите до 45-65 л/кв.м.      В 19 области е обявен жълт код – Монтана, София-град, София-област, Благоевград, Пазарджик, Пловдив, Смолян, Кърджали, Хасково, Стара Загора, Сливен, Велико Търново, Русе, Търговище, Шумен, Разград, Силистра, Добрич и Варна.\r\nВчера, 7 юли, най-много дъжд валя в Казанлък - 36 л/кв.м. За сравнение в София дъждът беше над два пъти по-малко - 17 л/кв.м. На второ място се класира Велико Търново, с 28 л/кв.м. В Пловдив падналият дъжд беше 19 л/кв.м.    ", "date": "2018.07.08", "title": "За 23 области в България има предупреждение за силни дъждове"}
{"url": "https://www.actualno.com/politics/nujdae-li-se-ot-zasilen-obshtestven-nadzor-kevr-news_683820.html", "text": "  До месец Върховната административна прокуратура ще реши дали ще протестира пред съда увеличението на цената на тока с 2 на сто и на парното със 7%, влезли в сила от 1 юли с решение на енергийния регулатор. Иван Иванов остана на поста си като председател на Комисията за енергийно и водно регулиране, след като мнозинството отхвърли искането на БСП за неговото предсрочно освобождаване. От левицата настояваха за оставката му с мотива, че е отказал да изпълни закона и да провери сделката на ЧЕЗ с \"Инерком -България\".  „Обединени патриоти“ бяха вносители на тези промени в закона, които би трябвало да задължат КЕВР да се произнесе по сделката за закупуването на българските активи на ЧЕЗ. Според председателя на енергийния регулатор обаче това не може стане, защото няма разписани критерии.      „Това категорично не е така. Текстовете, които ние предложихме са идентични с текстове, които касаят отнемането на лиценз на дружества, които осъществяват производство или пренос в сферата на стратегически за страната обекти. И аз не мога да приема твърдението, че това е недостатъчно, но е факт, че може да бъде допълнено – с това съм съгласен. Съгласен съм и с изключителната предпазливост, която г-н Иванов проявява по темата, защото действително тук става дума за решение, което може да ангажира страната ни с искове за милиони. Във всеки случай инстументариума го има, ние бихме могли да го доразвием. Нещо повече – „Обединени патриоти“ сме разработили предложение за по-детайлно разписване на това правомощие как се осъществява, депозирали сме го в комисията по енергетика, беше предмет на обсъждане… Г-н Иванов иска още и още разписване до степен, в която той само да каже „да“ или „не“ на база на определени критерии – нещо, което ние смятаме, че е невъзможно“, обясни Искрен Веселинов от „Обединените патриоти“ пред БНР.\r\n„Обединени патриоти“ обаче гласуваха против предсрочното освобождаване на Иван Иванов, поискано от БСП, защото според Искрен Веселинов, сделката ЧЕЗ – „Инерком“ не е в етапа, в който КЕВР да може да се произнесе.    „Защото мотивите на БСП почиват на неща, които не са се случили и второ на неща, които не са верни. Сделката е фикция все още, няма причина КЕВР да се произнася. Колегите от БСП са внесли подписка. Уважавам тяхното желание да бъдат активни, но внасянето на подписка изобщо не е основание да се произнесе КЕВР, просто, защото процедурата не е стигнала до етапа, в който те да разрешат или да не разрешат“.   Според Крум Зарков от БСП Иван Иванов е отказал да изпълнява служебните си задължения. Според него не са необходими допълнителни критерии, тъй като в регулярната си дейност КЕВР дава лицензи и следи за изпълнението им.\r\n„От два месеца е в сила закон, който беше внесен и разглеждан по инициатива на „Обединени патриоти“. Преди десетина дни, при обсъждане на поредния доклад за дейността на КЕВР, Корнелия Нинова зададе конкретен въпрос на г-н Иван Иванов – „Как и кога смятате да изпълните закона?“. Вместо да обясни, че може би не е дошъл моментът, той недвусмислено ни обясни, че този текст няма да бъде приложен от комисията, която той ръководи. Ние реагирахме с искането на неговата оставка, тъй като според нас това представлява отказ от изпълнение на служебните задължения. От самото начало на тази афера и на скандала, който последва с появяването на никому неизвестна фирма, която купува 1/3 от българското разпределение на електричество и то в най-чувствителния район, КЕВР не само, че проявява изключителна предпазливост, те правят всичко възможно, за да не се произнасят по тази сделка, да не се „мокрят“ с нея, което е допълнително основание да мисля, че не всичко там е окей. Това, което искаме от КЕВР е да каже, притежава ли новият кандидат – купувач на ЧЕЗ техническата, финансовата, материалната експертиза и способности да изпълнява лицензията, която е дадена на ЧЕЗ в момента. Не знам какво е трудното и какви повече критерии могат да се зададат, след като КЕВР в регулярната си дейност от години прави точно това – дава лицензии и следи за тяхното изпълнение“, коментира Зарков.    Според Искрен Веселинов може би КЕВР действително се нуждае от едни по-съществен обществен надзор.   „Даже сме инициирали подобни предложения за законодателни промени. За съжаление до момента не са успявали да съберат подкрепа, но този дебат може би ще катализира този процес на законотворчество, за да гарантираме прозрачността и прецизността при изпълнение на задълженията на КЕВР“.\r\nКрум Зарков заяви, че с дебата по оставката на председателя на енергийния регулатор се е стигнало отвъд личността на Иванов. БСП ще се възползва от всички законови процедури, за да принуди, ако не го направи доброволно, КЕВР да спазва закона за сделката ЧЕЗ – „Инерком“, подчерта Зарков.   „Г-н Иванов и всички последващи в КЕВР трябва да знаят, че законът не се тълкува, а се изпълнява, и в този случай също ще бъдем много стриктни, както и за цените на тока“.   ", "date": "2018.07.08", "title": "Нуждае ли се от засилен обществен надзор КЕВР?"}
{"url": "https://www.actualno.com/asia/jertvite-na-dyjdovete-v-japonija-se-uvelichavat-news_683777.html", "text": "  Над 50 души са загинали в резултат на проливните дъждове в Япония. Други 45 все още се водят за безследно изчезнали, предаде агенция „Киодо“, цитирана от РИА Новости. В петък в централната и югозападната част на страната се изляха рекордно количество дъждове, които предизвикаха свлачища и наводнения в Хирошима, Окаяма, Киото и други региони. Близо 2 милиона души са евакуирани, обобчава БГНЕС.  Националната телевизия NKH съобщи, че на места са се изсипали над 1500 литра на квадратен метър, което е три пъти повече в сравнение със средно месечните норми. Очаква се валежите да продължат през целия ден.      Сформиран е кризисен щаб към премиера Шиндзо Абе, който събира данни за обстановката и вече е започнал акции по възстановяване на инфраструктурата.", "date": "2018.07.08", "title": "Жертвите на дъждовете в Япония се увеличават"}
{"url": "https://www.actualno.com/europe/predotvratiha-avarija-v-aec-v-ukrajna-news_683770.html", "text": "  Службата за безопасност в Украйна предотврати авария в АЕЦ, която е можела да предизвика технологична катастрофа, пише в съобщение на службата, цитирано от БГНЕС.  От съобщението става ясно, че ръководството на атомната централа в Николаевска област е купило некачествено оборудване.      По време на досъдебното разследване полицията е установила, че е закупен и поставен кабел, който не отговаря на стандартите за ядрена и радиационна безопасност, отбелязват от службата.\r\nРазследването на инцидента продължава. Разпитани са отговорни служители на централата. Междувременно некачественото оборудване е заменено.    ", "date": "2018.07.08", "title": "Предотвратиха авария в АЕЦ в Украйна"}
{"url": "https://www.actualno.com/celebrate/sv-velikomychenik-prokopij-news_683759.html", "text": "  Св. Прокопий е роден в Йерусалим. Като езичник носел името Неаний. Майка му го възпитала в езичество и го дала на служба при цар Диоклетиан, който го оставил в своя дворец. След време царя го направил воевода и му заповядал да отиде в Александрия да преследва християните - да ги лишава от имот и да ги предава на съд. Тогава Неаний казал на царя:  \"Чух за тия люде, че почитат някой си Христос, син Божий, че по нрав са твърди и по вяра крепки и че предпочитат да умрат, отколкото да принесат жертва на нашите богове. Затова, струва ми се, неудобно да ги принуждаваме да изпълняват нашите закони.\" Изричайки хулни думи за християнската вяра, Диоклетиан убедил Неаний в законността да се преследват християните и го изпратил в Александрия.      На път за Александрия се извила силна буря. Неаний видял във въздуха светъл кръст и чул глас да го призовава към вярата в Христа и да му казва: \"Чрез тоя знак побеждавай враговете си!\" Като стигнал в Скитопол, той повикал златар и поръчал да направи кръст, приличащ на оня, който видял във въздуха. Златарят отначало не се съгласявал да изпълни поръчката, понеже се боял да не би да се изложи на опасност, ако направи знака на галилеяните, т.е. на християните. Неаний го успокоил, като го уверил, че за това никой няма да узнае. Тогава златарят тайно направил кръст от злато и сребро по указанията на воеводата. Когато кръстът бил готов, на него веднага се появили образите на три лица с еврейски надпис: на горната част бил образът на Спасителя, а от страни - архангелите Михаил и Гавриил. Воеводата запитал: \"Чии са тия образи?\" Но златарят отговорил, че не знае, и разказал, че не е могъл никак да ги изличи. Неаний разбрал, че кръстът има божествена сила, поклонил му се, целунал го и го взел да го пази у себе си.\r\nКогато Неаний пристигнал в Йерусалим, гражданите го помолили да ги избави от разбойнически чети, които ограбвали пътници и отвличали жени. Неаний с войска отишъл да гони разбойниците, поразил ги и върнал всички отведени от тях. Майка му го посъветвала да благодари на боговете за този свой успех. Но Неаний й казал, че не бездушните идоли, а неговият Бог му помогнал да срази разбойниците. И той изпочупил всички идоли в дома на майка си. Ужасена от това, майката отишла в Антиохия при царя да се оплаче от сина, загдето презрял боговете и оскърбил самата нея. Диоклетиан се разгневил и заповядал на Юст, управител на Палестина, да вразуми отклонилия се в християнството Неаний, а ако не го послуша да го предаде на мъчения.    Юст пристигнал от Кесария и съобщил царската повеля. Неаний признал, че е християнин и заявил, че е готов да отиде на смърт заради вярата си. След това отвързал войнския си пояс и го хвърлил в знак на отричане от царската служба и идолското нечестие. Управителят заповядал да го съблекат гол, да го окачат на дърво и да стържат тялото му с железни нокти, а след това да го затворят в тъмница. Подкрепен във вярата чрез небесно явление, Неаний в същата нощ приел своето кръщение с име Прокопий (което значи \"преуспяващ). Като видели мъжеството и доблестта на изповедника, някои войници също така се обърнали към Христа. Те били кръстени от епископ Леонтий и на другия ден открито изповядали вярата си в Христа. Управителят заповядал да им отсекат главите в присъствието на Прокопий.   В същия ден до тъмницата се приближили дванадесет жени. От прозореца те казали на мъченика: \"И ние сме рабини Христови!\" Донесли за това на управителя и той заповядал да ги затворят в тъмницата. На следния ден жените били подложени на жестоки мъчения - бичували ги, опалвали ги с огън и им рязали гърдите. В тълпата стояла майката на Прокопий и плачела. Тя гледала лютите мъки и търпението на жените и изведнъж се приближила до съдията и му казала: \"И аз съм рабиня на разпнатия Христос!\" Управителят дълго я убеждавал да се откаже от своите думи. Като не успял, заповядал да я отведат с другите жени в тъмницата. Като видял майка си, Прокопий се зарадвал и чрез епископ Леонтий я кръстил заедно с другите жени. Когато след това изповедничките наново били изведени на съд те останали твърди във вярата, въпреки че били жестоко бичувани. Накрая били обезглавени.\r\nУправителят Юст скоропостижно умрял. Неговият приемник извикал Прокопий в Кесария (главен град в провинцията). Там верният Христов последовател бил подложен на жестоки мъки - бичували го, опалвали го с огън и разтягали тялото му. Най-сетне бил посечен с меч. Така завършил земния си живот св. великомъченик Прокопий. Това станало в 303 година.        ", "date": "2018.07.08", "title": "Св. великомъченик Прокопий"}
{"url": "https://www.actualno.com/curious/kakvo-shte-spasi-bananite-news_683856.html", "text": "  Дивите банани може би държат ключа към запазването на ядливите бананови насаждения, които бяха сложени в списъка на застрашените растения, съобщава Би Би Си. Те могат да бъдат открити само на Мадагаскар и са само пет възрастни дървета, които са останали в дивата природа.  Учените са категорични, че тези дървета трябва да бъдат съхранени, защото може би държат тайната към запазването на бананите в бъдеще, съобщава Дарик.      Повечето банани, консумирани по света, са от вид познат като \"Cavendish\", като този вид е много уязвим към вредители. Целта на учените е да създадат нов вид банани, които да са едновременно вкусни и достатъчно силни, за да преживеят панамските вредители. Бананите в Мадагаскар са еволюирали в изолация на брега на острова и имат специални защитни сили.\r\nРичърд Алан, старши консерватор в Британската кралска ботаническа градина, смята, че този вид банани може да имат естествена защита срещу вредители и болести.    \"Нямат панамска болест в себе си, вероятно са се развили, така че да я преборят\", споделя наблюденията си той. \"Но ние няма как да знаем дали наистина е така, докато не проучим самите банани, а няма как да започнем да ги проучваме, без да сме сигурни, че те са в безопасност\", допълни ученият.   Мадагаскарските банани имат семки в себе си, което значи, че са негодни за консумация. Но чрез смесване на гените е възможно да се създаде вид, който да е ядлив и устойчив на зарази и болести.\r\nБананите са толкова уязвими на болести, защото всяко едно растение е клонинг на другото и, ако едно растение се зарази с някаква болест, то тя бързо ще плъзне в колонията. Такова нещо се е случило през 1950 г. с вид банани, наречени ”Големия Майк”. Тогава този вид е заменен със съвременния сорт \"Cavendish\".    ", "date": "2018.07.08", "title": "Какво ще спаси бананите? "}
{"url": "https://www.actualno.com/africa/italija-podnovjava-dogovor-za-vryshtane-na-migranti-v-libija-news_683764.html", "text": "  Либия и Италия постигнаха споразумение да подновят ключов договор за приятелство, подписан през 2008 година от тогавашния италиански премиер Силвио Берлускони и вече покойния либийски диктатор Муамар Кадафи. С този договор се установява режим за връщане на мигранти от Италия в Либия, уточнява Агенция \"Фокус\".  Действието на договора беше прекратено в началото на 2011 година, когато Кадафи беше свален от власт и убит. Сега външните министри на Либия и Италия Мохамед Сиало и Ензо Миланези обявиха подновяването на споразумението.      Съгласно първоначалния договор, в замяна на връщането на мигранти Италия трябваше да инвестира в проекти в Либия 5 млрд. долара. Това се счита от Триполи като обезщетение за колониалното минало на страната, което е обвързано с Италия.", "date": "2018.07.08", "title": "Италия подновява договор за връщане на мигранти в Либия"}
{"url": "https://www.actualno.com/balkani/buri-donesoha-izvynredno-polojenie-v-syrbija-news_683763.html", "text": "  Извънредно положение е обявено заради обилните валежи в някои части на Сърбия, предава Агенция \"Фокус\".  Силните дъждове в Младеновац, Лиг и Аранджеловац наводниха улици и няколко сгради. RTS съобщи, че е обявено извънредно положение в Лиг и Аранджеловац.      Бурята е засегнала най-сериозно центъра на Аранджеловац, където река Кубуршница е излязла от коритото си и е наводнила жилищни и търговски сгради.\r\nИ в района на Чачак има наводнени къщи в четири населени места. Там река Лозничка е излязла от коритото си и е заляла пътя.    ", "date": "2018.07.08", "title": "Бури донесоха извънредно положение в Сърбия"}
{"url": "https://www.actualno.com/america/trymp-predreche-falit-na-vodeshti-amerikanski-medii-news_683768.html", "text": "  Двата водещи американски вестника \"Ню Йорк Таймс\" и \"Вашингтон пост\" ще прекратят своето съществуване \"след 7 години\", защото разпространяват фалшиви новини. Това прогнозира американският президент Доналд Тръмп.         \"Социалната мрежа Туитър с рекордни темпове се освобождава от фалшивите акаунти. Дали това ще включва и акаунтите, разпространяващи лъжливите новини на вестник \"Ню Йорк Таймс\", а също така играещият ролята на пропагандистка машина на компанията \"Амазон\" вестник \"Вашингтон пост\", който постоянно се позовава на несъществуващи анонимни източници? И двата вестника ще банкрутират след 7 години\", написа той в Туитър американският президент.\r\nВ петък стана известно, че за изминалите два месеца Туитър е блокирал над 70 милиона фалшиви и подозрителни акаунти, разпространяващи лъжлива информация, припомня БГНЕС. Експертите отбелязват, че кампанията на Туитър против интернет-ботовете набира сила, въпреки че може да доведе до намаляване на броя на потребителите на тази социална мрежа. Вицепрезидентът на Туитър обяви, че \"свободата на словото не е толкова важна, ако хората не се чувстват защитени\".    Доналд Тръмп многократно е заявявал, че мнозинството американски медии изключително се отнасят предубедено към него и администрацията му, публикувайки невярна или измислена информация. През март миналата година той нарече вестник \"Ню Йорк Таймс\", а също така телевизиите CNN, NBC, CBS и ABC \"врагове на американския народ\".   ", "date": "2018.07.08", "title": "Тръмп предрече фалит на водещи американски медии"}
{"url": "https://www.actualno.com/balkani/shef-na-zatvor-v-makedonija-uho-na-grupirovki-news_683766.html", "text": "  При спецакция на македонската полиция бе арестуван директорът на затвора в град Струга, в югозападната част на страната.  Заедно с него е задържан и един полицейски инспектор. Според вътрешното министерство и двамата са били следени от доста време заради съмнение за злоупотреба със служебното положение и участие в незаконни действия.      По неофициална информация директорът на затвора имал връзки с престъпния свят и непрекъснато е провалят полицейски операции. Той информирал престъпниците за предстоящи арести и така те успявали да се укрият от силите на реда.\r\nПри днешната акция е открито и голямо количество оръжие, предаде БГНЕС.    ", "date": "2018.07.08", "title": "Шеф на затвор в Македония - ухо на групировки"}
{"url": "https://www.actualno.com/sofia/mikrojazovir-prelja-ogranichiha-dvijenieto-po-am-trakija-news_683791.html", "text": "  Микроязовир е прелял при 37 км на АМ\"Тракия\". Още не е ясна причината.  Временно е ограничено движението по АМ \"Тракия\" в посока София от пътен възел \"Мухово\" до пътен възел \"Ихтиман\", съобщават от Агенция \"Пътна инфраструктура\" (АПИ).      Движението е пренасочено по път I-8 София-Ихтиман.", "date": "2018.07.08", "title": "Микроязовир преля, ограничиха движението по АМ \"Тракия\""}
{"url": "https://www.actualno.com/society/velikotyrnovskijat-universitet-na-prokuror-news_683795.html", "text": "  Образователното министерство даде на прокуратурата Великотърновския университет. Причината са издадени свидетелства за професионална квалификация „Учител” на 170 курсисти от Италия. От висшето училище отхвърлят констатациите на МОН, съобщава БГНЕС.  Проверката на просветното ведомство е за период от преди две години, съобщава Нова тв. Тогава във Великотърновския университет са обучени 170 курсисти от Италия за педагози, препратени там от Европейския политехнически университет в Перник. Причината – университетът в Перник нямал акредитацията за обучаване на педагози.      От МОН твърдят, че италианските студенти са записани незаконно първо в Пернишкия университет. От там препоръчват на Великотърновския университет „да обезсили” издадените свидетелства. От Алма Матер в старата столица обаче не считат, че има проблем с обучението на италианците за учители.\r\nОт три години Пернишкият университет е собственост на университета в Неапол и от три години си сътрудничи с великотърновското висше училище. И двете ръководства не виждат допуснати нарушения при обучението на педагози.    Решението на казуса е в ръцете на главния прокурор, до когото е адресиран сигналът от МОН.   ", "date": "2018.07.08", "title": "Великотърновският университет на прокурор"}
{"url": "https://www.actualno.com/society/slabo-zemetresenie-kraj-plovdiv-news_683793.html", "text": "  Земетресение с магнитуд 2.4 е регистрирано на 16 км североизточно от град Пловдив преди минути, съобщиха от БАН.  За момента няма данни за пострадали и разрушения.      ", "date": "2018.07.08", "title": "Слабо земетресение край Пловдив"}
{"url": "https://www.actualno.com/help/pomognete-na-antonio-da-vodi-normalen-jivot-news_683771.html", "text": "  Малкия Антонио е на 10 години и се нуждае от спешна операция в Германия за отстраняване на 5-сантиметров доброкачествен тумор в главния мозък. Прогнозата е образуванието да прогресира, което ще доведе до епилептични припадъци и мозъчни нарушения.  Надеждата на Антонио е клиника в град Хановер. Сумата за лечението е 50 000 евро и е непосилна за семейството.   Ако искате да помогнете на семейството, можете да дарите средства на следната банкова сметка:\r\nАнтонио Георгиев Георгиев    IBAN: BG44BPBI79374026270301\r\nBIC: BPBIBGSF Пощенска банка\r\nТелефон: 0877 49 68 05     ", "date": "2018.07.08", "title": "Помогнете на Антонио да води нормален живот"}
{"url": "https://www.actualno.com/america/nad-3200-dushi-evakuirani-v-kalifornija-zaradi-pojari-news_683769.html", "text": "  Над 3200 души от градове в щата Калифорния са евакуирани заради бушуващи горски пожари, съобщават местните медии, цитирани от БГНЕС. Стихията се е разпростряла на площ 25-30 хектара. Ройтерс посочва, че стихията е оставила без ток около 2000 души. Силният вятър прави трудно локализирането на огъня. Към момента пожарникарите са успели да загасят едва 5% от засегнатите площи. На терен работят 350 пожарникари и 4 вертолета. 20 сгради са напълно разрушени.  Губернаторът на американския щат Калифорния Джери Браун обяви извънредно положение в окръг Сан Диего. Властите се борят с голям пожар от петък вечерта близо до град Гълита, южно от Санта Барбара.      През последните дни горски пожари бушуваха в редица западни щати заради горещото и сухо време. Те доведоха до масови евакуации на хора в щатите Колорадо, Уайоминг и Калифорния. Според прогнозите на синоптиците горещото време, придружено от силен вятър, ще се запази в западната част на страната до края на юли.", "date": "2018.07.08", "title": "Над 3200 души евакуирани в Калифорния заради пожари"}
{"url": "https://www.actualno.com/asia/masovi-uvolnenija-v-turcija-predi-vlizane-na-konstitucionnite-promeni-v-sila-news_683781.html", "text": "  Над 18 000 служители са уволнени в Турция по силата на декрет, публикуван в държавен вестник в неделя. По-голяма част от съкратените са от силите на реда, учители и университетски преподаватели.  Точният брой е 18 632, от тях 9000 са служители на полицията и 6000 от въоръжените сили. Имената им са огласени с декрета в медиите, вероятно последният преди отмяната на извънредното положение в понеделник.      Освен това близо 1000 служители от министерството на правосъдието и на министерството на министерството на образованието ще трябва да напуснат работа.\r\nСпоред турските медии извънредното положение, въведено след неуспешния опит за преврат през юли 2016 и оттогава непрекъснато подновявано, ще бъде вдигнато в понеделник, след като турският президент Реджеп Еродган положи клетва. Той бе преизбран за нов мандатна 24 юни и вдигането на извънредното положение бе едно от предизборните му обещания.    Понеделникът ще отбележи също влизането в сила на президентската система след конституционната промяна, одобрена на референдума през април 2017. При новата система цялата изпълнителна власт е в ръцете на президента.   Според НПО Хюман Райтс Джоинт Платформ (Human Rights Joint Platform - Ihop) до 20 март 2018 са били уволнени 112 679 души, от които 8000 от въоръжените сили, около 33 000 персонал на министерството на образованието и 31 000 от министерството на вътрешните работи, като от тях 22 000 от Генералната дирекция на сигурността.", "date": "2018.07.08", "title": "Масови уволнения в Турция преди влизане на конституционните промени в сила"}
{"url": "https://www.actualno.com/viewpoint/erdogan-pyrvijat-sultan-na-nova-turcija-news_683797.html", "text": "  Турция официално ще премине от парламентарна форма на управление към президентска на 9 юли. Реджеп Тайип Ердоган ще получи такива пълномощия, каквито не е имал нито един политически лидер на Турция преди него. Пише Дуран Арам Ъкън от Дойче веле, цитиран от БГНЕС.  Той ще положи клетва пред парламента. Така Турция официално ще стане президентска република. 13 години изминаха, откакто Партията на справедливостта и развитието, чийто основател и лидер е Ердоган, започна преговори за влизането на Турция в Европейския съюз, които се ползваха по онова време с подкрепата на населението.   Тогава изглеждаше, че в страната активно се развива демокрацията и свободата на словото. Но сега Турция възнамерява да даде в ръцете на своя все по-авторитарен, по-ислямистки и по-националистически президент невиждана власт.     Ерсин Калайсоглу от Центъра за политика в Университета Сабънджъ подчертава, че все още не е ясно докрай, как именно ще се промени системата на управление. „До момента вървят дискусии само за това как ще изглежда системата в общи черти. За момента нито обществото, нито политолозите знаят точните детайли“, смята Калайсоглу.   Ердоган подчертава, че президентската форма на управление съществува и в други големи демократични държави. Но новата политическа система в Турция значително се различава от съществуващата в САЩ или така наречената полупрезидентска република, каквато е Франция.\r\nАмериканският президент няма правото да разпуска Конгреса. Ердоган може да разпуска парламента и да насрочва нови избори. Във Франция парламентът назначава членовете на Конституционния съд. В нова Турция това ще бъде правено от президента.     Ерсин Калайсоглу посочва самодържавните признаци на президентската система за управление на Турция: „Както в американската, така и във френската системи има граждански общества. У нас то отсъства“. Освен това, Ердоган ще може в бъдеще редовно да издава президентски укази, имащи силата на закони, като заобикаля парламента. До момента той можеше да прави това само в условията на извънредно положение, което, впрочем, все още е в сила.   Едновременно с това, Ердоган ще може във всеки един момент да лишава от пълномощия съдиите. Така че това едва ли ще бъде президентска система с независимо и безпристрастно правосъдие, смятат експертите. Политологът Догу Ергил споделя страховете на своя колега Калайсоглу. Изключително важното за демокрацията разделение на властите и независимият съд на практика са ликвидирани, смята Ергил.   Открит остава въпросът дали „Народният алианс“, който партията на Ердоган създаде с Партията на националистическото действие /ПНД/, ще съдейства за намаляването на напрежението в страната. Мнозина се страхуват, че твърдата позиция на ПНД по кюрдския въпрос и отричането на някои демократични ценности могат да създадат още по-силна националистическа атмосфера в Турция.\r\nЕрдоган се нуждае от ПНД, за да има мнозинство в меджлиса. Тази ситуация може да създаде тежки пречки пред мирното решение на кюрдския проблем, а следователно и за хармонизацията с ЕС. Много важен въпрос е и как ще се развиват отношенията на Турция със Запада.    През 1999 г. Турция стана официален кандидат за влизане в ЕС. На 3 октомври 2005 г. започнаха преговорите за присъединяване на страната към съюза. За последните 13 години почти не е постигнат никакъв напредък по този въпрос. След въвеждането на извънредно положение преди две години преговорите бяха на практика замразени. Докладчикът на Европарламента за Турция Кати Пири се обяви за официално прекратяване на преговорите за влизането на страната в ЕС.\r\nДокато отношенията на Турция с ЕС са заплашени от пълното замразяване, взаимоотношенията между Анкара и Вашингтон също преживяват един от най-тежките периоди в историята. Те се усложняват от няколко трудни въпроса за двете страни. Фетхуллах Гюлен, който Ердоган обвинява за преврата през 2016 г., живее в САЩ. Вашингтон сътрудничи в Сирия с кюрдските Отряди за народна самоотбрана, които Турция смята за терористична организация. Също така Анкара, въпреки протестите на НАТО, купува руски зенитно-ракетни комплекси С-400. Всичко това вкара турско-американските отношения в задънена улица.\r\nПолитологът Догу Ергил цитира в тази връзка скорошно допитване, според което турците се отнасят към САЩ по-лошо, отколкото към Иран. В турското общество все повече се разпространяват антиамерикански и антиевропейски настроения, които вече дори не зависят от политиката на Ердоган.", "date": "2018.07.08", "title": "Ердоган – първият султан на нова Турция "}
{"url": "https://www.actualno.com/society/bosija-s-ostri-reakcii-kym-zam-ministyr-tv-ekspert-i-raboteshta-kato-jurnalist-news_683784.html", "text": "  Макар че вчера (7 юли) и днес (8 юли) българският поет и дисидент Николай Колев-Босия не протестира активно пред Народното събрание, защото, по негови думи, е пълен с течности и трябва да ги \"изгони\", за да не натоварва сърцето, думите му остават все така остри.  В две публикации в своя Блог Босия обръща по-сериозно внимание на медиите. Колев изрично иска право на отговор от телевизия \"Европа\" заради излъчено от тях интервю със зам.-транспортния министър Ангел Попов, когото Босия нарича \"Геле Линейката\". , защото преди почти 6 години, според прокуратурата, е поискал подкуп от 8000 евро, за да даде 4 специализирани разрешителни ЕКМТ/СЕМТ на собственик на транспортна фирма, макар че всъщност не е можел да изпълни \"обещанието\" си. Ето какво казва Босия във връзка с това интервю:      \" .\r\nНиколай Колев обърна внимание и на едно от много популярните по телевизиите лица що се отнася до темата \"война по пътищата\" - Владимир Тодоров. Тодоров е председател на Асоциацията на пострадалите от катастрофи в България. За него Босия написа следното:    \"      \".    Тодоров отвърна, като каза, че Босия говори неверни неща и опитва да предизвика съжаление, залагайки на репутацията си. Според Тодоров системата за шофьорските изпити към днешна дата гарантира сигурност и да се твърди, че някой можело да си купи шофьорска книжка в България било \"непознаване на ситуацията\".\r\nБосия не пропуска и \"вечния фактор\" в съвременната българска журналистика Илиана Беновска. Преди два дни Беновска предложи воденото от нея радио К2 да стартира инициатива за набиране на пари, за да бъдат купени зъби на Колев, тъй като той не може да се храни. В типичен за нея стил, , на която беше изяснено защо Босия стигна до гладна стачка, Беновска за пореден път изследва жанра \"преразказ с елементи на разсъждение\".\r\nВ отговор Николай Колев написа следното: \"        \".", "date": "2018.07.08", "title": "Босия с остри реакции - към зам.-министър, тв експерт и работеща като журналист"}
{"url": "https://www.actualno.com/razgrad/zadyrjaha-61-godishen-myj-s-nad-100-g-heroin-news_683800.html", "text": "  61-годишен мъж от село Подайва е задържан с над 100 г хероин. Около 20.10 часа на 7 юли в хода на извършване на процесуално-следствени действия, в село Здравец, на изхода за село Пчелина, е спрян лек автомобил. Това съобщиха от ОДМВР-Разград за ИА\"Фокус\".  При претърсване в колата са открити 108,5 грама кафеникаво прахообразно вещество, което при тестване е реагирало на хероин. Последвало е претърсване в дома на задържания в село Подайва, където са намерени и иззети 21,8 грама от същото наркотично вещество.      Мъжът е задържан в Районно управление на МВР-Исперих, след което е конвоиран до Разград. Той е криминално проявен и осъждан за притежание и разпространение на дрога. За случая е уведомен окръжен прокурор. Продължава работата по разследването на престъпление по чл.354 А, ал.3 от НК.", "date": "2018.07.08", "title": "Задържаха 61-годишен мъж с над 100 г хероин"}
{"url": "https://www.actualno.com/sofia/kmetyt-na-ihtiman-jazoviryt-ne-preliva-njama-zastrasheni-hora-news_683802.html", "text": "  При преливането на местния водоем Джаков мост, който е с ограничена  вместимост, няма пострадали, нито застрашени хора и имоти в района,  съобщи комисар Тошко Бързилов, началник на Националния оперативен център  към ГД „Пожарна безопасност и защита на населението“ за БГНЕС.  \"От снощи съм на място. Микроязовирът при км 37 на АМ \"Тракия\" не прелива, тече си в преливника и се влива в дерето. Проблемът с микроязовира е от години\". Това съобщи за Агенция „Фокус“ кметът на Ихтиман Калоян Илиев.   \"Обстановката е нормална. Няма скъсана стена. Преливникът прелива, не е фатално\", посочи той и уточни, че няма застрашени хора.\r\n\"Преливникът е затова - когато има повече вода, тя да излиза в дерето. Само че дерето минава под магистралата, оттам е проблема\", коментира кметът и обясни, че към момента движението по АМ \"Тракия\" все още е затворено.    \"Прави се ново корито на дерето. До 2-3 часа най-вероятно движението ще бъде възстановено\", каза още Калоян Илиев.   От АПИ обявиха, че движението при км 37 на автомагистрала  „Тракия“ в посока София вече е възстановено.    ", "date": "2018.07.08", "title": "Кметът на Ихтиман: Язовирът не прелива. Няма застрашени хора"}
{"url": "https://www.actualno.com/football/kosmicheskata-zaplata-kojato-kristiano-otkaza-samo-poradi-edna-prichina-news_683841.html", "text": "  Суперзвездата на Реал Мадрид е все по-близо до трансфер в Ювентус. В последните дни медиите гръмнаха за преминаването му в Торино, след като взаимоотношенията между него и президента на \"белия балет\" Флорентино Перес рязко са се влошили заради отказа на строителния магнат да му предложи договор, който да го направи най-скъпоплатения играч.        \"Бианконерите\" предложиха изход на най-резултатния играч в историята на Реал Мадрид, който вече се е съгласил да получава по 30 милиона евро на сезон, което е предложение, по-ниско дори от това на \"кралския клуб\". Оказа се обаче, че Роналдо е получил и оферта, която му гарантира над 3 пъти по-голяма сума на сезон, за да откаже и на Реал Мадрид, и на Ювентус.     ", "date": "2018.07.08", "title": "Космическата заплата, която Кристиано отказа само поради една причина"}
{"url": "https://www.actualno.com/asia/zapochva-spasitelnata-operacija-v-tajland-news_683774.html", "text": "  Спасители започнаха операцията по спасяването на 12-те тайландски деца и техния футболен треньор, които са блокирани от 23 юни в пещера, съобщи Би Би Си.  В събота губернаторът Наронгсак Осатанакорн каза, че сега условията за  изваждането на групата са най-подходящи – нивото на водата в пещерата е  спаднало през последните дни и времето е благоприятно.      Тайландските власти са наредили на медиите да напуснат района на пещерата. От полицията са пояснили, че според настоящата оценка на положението, районът може да е нужен на спасителите, за да окажат помощ на блокираните под земята. Властите очакват две големи групи от водолази-доброволци да пристигнат през следващите 48 часа на мястото.\r\nЗа спасителната операция ще помагат 13 чуждестранни водолази, пет тайландски водолази, пет морски пехотинци, съобщава Ройтерс.    Спасителните екипи от 3-4 дни са репетирали изваждането на момчетата. Операцията обаче може да отнеме до 3-4 дни. Ако условията позволят обаче първият спасен може да бъде изваден още днес в 21 ч. местно време (17 ч. българско време).   Момчетата ще бъдат изваждани поетапно, като всяко едно ще е придружавано от двама водолази.", "date": "2018.07.08", "title": "Започва спасителната операция в Тайланд"}
{"url": "https://www.actualno.com/healthy/daritkova-promjanata-na-zdravnija-model-njama-da-uvelichi-zdravnata-vnoska-news_683817.html", "text": "  При изпълнението на тазгодишния здравен бюджет болничната помощ функционира нормално, но има сериозен преразход по отношение заплащането на лекарства. Това показва липсата на оперативен контрол в НЗОК, заяви по БНР председателят на парламентарната комисия по здравеопазване Даниела Дариткова.  „На този етап не съм чула намерения за актуализация на бюджета на НЗОК. Неадекватното в реакцията на предходния управител беше, че бюджетът за тази година е внесен в Надзорния съвет от него, защото проф. Плочев управляваше касата от края на месец юли миналата година, т.е, когато е внасял бюджета, вероятно не е имал информация за проблемите, които са съществували с тези плащания. Изпълнението на бюджета по отношение на лекарствените продукти – там имаме сериозен преразход и за мен беше много тревожно да чуя и, че няма засега получени средства от отстъпки за лекарствените продукти, които са регламентирани. Всичко това изисква наистина да имаме оперативно ръководство на Касата и управител, който да познава дейността й“, каза тя, след като тази седмица управляващите номинираха д-р Дечо Дечев за нов управител на НЗОК. В момента е директор на столичната болница „Св. Иван Рилски“.   Съгласно приетите процедурни правила за избор на нов управител на НЗОК, сега тече 14-дневен срок, в който се събират различните документи, необходими, за да се представи кандидатурата на народните представители, каза Дариткова.\r\n„Във връзка с изтичането на този срок, предполагам, че на следващата седмица ще може да се разгледат документите и да се изслуша кандидатът – първо в здравна комисия, като най-ранната възможна дата според нашите изчисления е 18 юли и, ако здравната комисия одобри кандидата и изслушването мине добре, след това в пленарна зала предстои ново изслушване на кандидата, за да се утвърди неговата кандидатура“, поясни Дариткова.       Около кандидатурата на д-р Дечев се обединиха ГЕРБ и „Обединени патриоти“. Според тях той е човек с опит и подходящ за поста управител на НЗОК. Другите политически сили не представиха свой кандидат.\r\n„В биографията на д-р Дечев има управленски капацитет – достатъчен, за да се заеме веднага със сериозните предизвикателства в оперативното ръководство на НЗОК“, допълни тя.\r\nПри управлението на Петър Москов обаче Дечев беше отстранен от поста по време на отпуската си. Причината беше несъгласието му с цялостната политика на министъра. Конкретният повод беше, че в този момент Москов беше предложил обединение на деветте болници в карето на Медицинска академия и беше решил, че Дечев е против. Дечев се обяви и против въвеждането на идентификация с лични карти в болниците, тъй като клиниките можеха да регистрират пациенти с копие на документа.    В крайна сметка Дечев беше уволнен без причина и беше възстановен на поста при управлението на служебния министър Илко Семерджиев през миналата година.   Дариткова подчерта още, че процедурата по избора на управител на НЗОК е достатъчно прозрачна, а самият механизъм – отговорен, цитира я БГНЕС.\r\nОт левицата обаче възнамеряват да внесат предложения за изменения в начина на избиране на управител на НЗОК. Проф. Георги Михайлов от БСП каза, че управителят на Касата, който участва и в Надзорния съвет, трябва да има право на глас и контрол върху дейността на Надзорния съвет.   Касата не може да бъде с еднолично управление, заяви Дариткова.\r\n„Управителят на Касата внася документите, които Надзорния съвет после разглежда и гласува. Смятам, че този механизъм на взаимоотношения разделя отговорностите. Касата не може да бъде с еднолично управление. Трябва да имаме Надзорен съвет, който да представлява широката общественост. Надзорният съвет е достатъчно обществено добре балансиран, за да кажем, че НЗОК е обществен фонд и от друга страна да може да има взаимен контрол между двете отговорни институции за управлението на фонда – от една страна оперативното ръководство, представено от управител и подуправител, от друга страна – Надзорен съвет. Ако колегите направят разумни и рационални предложения, ние сме склонни да ги подкрепим, защото наистина Надзорния съвет също трябва да носи отговорност за своите решения. Тук имаме единомислие с колегите от опозицията“, подчерта тя.", "date": "2018.07.08", "title": "Дариткова: Промяната на здравния модел няма да увеличи здравната вноска"}
{"url": "https://www.actualno.com/society/pss-izbjagvajte-planinite-news_683789.html", "text": "  Лоши са условията за туризъм в планините, на много места вали дъжд. Това съобщиха за Агенция „Фокус” от Планинската спасителна служба (ПСС) при Българския червен кръст (БЧК). Във високите части на планините има мъгла. В ниските части температурите са между 10 и 14 градуса, а по най-високите - между 4 и 7 градуса. Работят кабинковите линии на Боровец, Ситняковския лифт и първа, втора и четвърта линия на Пампорово, както и лифтовете на Витоша и Пирин. Планинските спасители съветват туристите да се съобразяват с неблагоприятните метеорологични условия. Няма регистрирани инциденти с туристи през изминалото денонощие.  Информация за обстановката в планините може да намерите на адреса на в интернет или на телефоните на ПСС: 02/ 9632000 и 1470.   ", "date": "2018.07.08", "title": "ПСС: Избягвайте планините"}
{"url": "https://www.actualno.com/pazardjik/momichence-se-udavi-v-luda-jana-tyrsjat-6-godishnata-j-sestrichka-news_683845.html", "text": "  Тяло на дете е открито в река Луда Яна, преминаваща през Панагюрище, съобщи за Радио „Фокус“ – Пазарджик говорителят на ОДМВР - Пазарджик Мирослав Стоянов. Той уточни, че сигнал за случилото се е подаден около 12.30 ч. в Районно управление на МВР - Панагюрище.  \"По първоначални данни по всяка вероятност се касае за удавяне. На мястото незабавно са изпратени екипи на полицейското управление и на пожарната. Открито е тялото на 8-годишно момиче, живеещо заедно със семейството си в Панагюрище. Издирва се и негова 6-годишна сестра, с която заедно са излезли от къщата сутринта и не са се прибрали. Установено е, че грижи за децата е полагала майка им, но тази сутрин тя е излязла и отишла на работа, като ги оставила в къщи. Двете деца излезли и не се прибрали. За издирване на 6-годишното момиченце са сформирани съвместни екипи от полицейското управление и РСПБЗН в Панагюрище\", обясни Стоянов.      Екипите обхождат коритото на реката по протежение на целия град. Работата по случая продължава.", "date": "2018.07.08", "title": "Момиченце се удави в Луда Яна, търсят 6-годишната й сестричка"}
{"url": "https://www.actualno.com/asia/izvadiha-pyrvite-deca-ot-peshterata-v-tajland-news_683835.html", "text": "  Спасители изведоха първите три деца от пещерата Кхао Луанг в Тайланд, където повече от две седмици те бяха блокирани под земята.  Тайландсикят вестник. \"Кхаосод\", цитиран от ТАСС, уточнява, че първите две момчета, чиито имена не се съобщават, са успели да излязат сами, след като преодолели разстояние от 4 км до изхода. Те веднага са били подложени на медицински преглед и с хеликоптер ще бъдат отведени в болница.      Третото дете също е излязло само, уточнява БГНЕС.\r\nСпасителната операция започна тази сутрин в 10 часа местно време (6:00 часа българско време). Водолази и специални части участват в извеждането на 12-те деца и треньора им от пещерата.    Те са блокирани под земята от 23 юни. Момчетата влезли в нея, за да  отпразнуват рождения ден на едно от тях.   ", "date": "2018.07.08", "title": "Извадиха първите деца от пещерата в Тайланд"}
{"url": "https://www.actualno.com/chronicles/georgi-dimitrov-otkazva-pomosht-za-bylgarija-po-plana-marshal-news_683010.html", "text": "  На днешната дата, през 1947 година правителството на Георги Димитров   категорично отказва България да участва в Плана \"Маршал\" и да получи   финансова помощ за възстановяване след Втората световна война от Запада.  Планът \"Маршал\" е наречен на името на държавния секретар на САЩ по    онова време Джордж Маршал. Той влиза в действие през юли, 1947 година за    период от четири години.      През този период 13 милиарда щатски  долара са отпуснати в помощ на   възстановяването на европейските страни,  които са се присъединили към   Европейска организация за икономическо  сътрудничество.\r\nВ плана е записано и условието, че за да получат  помощи, в   правителството на страните не трябва да има комунисти. По тази  причина   Франция и Италия изгонват комунистическите представители, които   печелят  изборите след Втората световна война, за да получат помощи.    Георги Димитров се връща в България на 15 септември, 1946 година.   Преди това, след като излежава присъда от 9 месеца затвор заради   предполагаемото запалване на Райхстага, той живее в СССР и е депутат в   съветския парламент в периода 1938 – 1945 година.   Непосредствено след завръщането си претърпява поражение в   парламентарните избори срещу Атанас Москов - кандидат от Българската   работническа социалдемократическа партия. Избран е за   министър-председател през ноември 1946 г. Оглавява БРП (к), която през   декември 1948 се преименува на БКП.\r\nКато министър-председател на страната започва политика на постепенен   преход към комунистически модел на управление и тоталитарна държава.   Води курс на тясно сближение с Югославия и провеждане на поетапна   македонизация на населението в Благоевградски окръг с оглед   присъединяването на района към новосформираната югославска македонска   република.    Политиката на Димитров е в тон с идеята на Коминтерна отпреди Втората   световна война за създаване на Балканска федерация. През 1948 година   обаче настъпва разривът между Сталин и Тито, което принуждава Димитров   да се примири и да не се бори за идеята за обща балканска държава.   ", "date": "2018.07.08", "title": "Георги Димитров отказва помощ за България по Плана \"Маршал\""}
{"url": "https://www.actualno.com/starazagora/postavjat-nabuko-na-stadion-beroe-news_683822.html", "text": "  Опера под звездите тази вечер на стадиона под „Аязмото” в Стара Загора. Постановката е „Набуко”.  Над 300 души участват в мегапродукцията на Старозагорската опера. В ролята на Абигайл, дъщеря на царя на Вавилон, е световно известната оперна дива Мария Гулегина.      „Героинята ми е такъв характер, че изпълва всичко. През 1986 г. това трябваше да е първата ми роля в „Ла Скала”. Трябваше да пея с втория състав, след Гена Димитрова. На тогавашния директор на „Ла Скала” му бяха казали, че има момиче, което може да изпее Абигайл. И той възкликнал: След Гена Димитрова? Нека я чуем. След прослушването каза: Да, ще я вземем”, разказа Мария Гулегина.\r\nОперната звезда пее за първи път на българска сцена. „Чувствам се така, все едно си дойдох у дома”, призна тя.    В ролята на царя на Вавилон – Набуко, е румънецът Йонуц Паску. „Това е любовта на един баща към две дъщери, но не еднаква, тъй като едната дъщеря не е същата като другата”, заяви той.   „Набуко” е третата опера, поставена на стадиона под „Аязмото”.\r\n„Най-важното е, че стадион „Берое” в Стара Загора вече се обособява като едно място, което е не само за всички любители на операта в Стара Загора, а става едно събитие за цяла България, от което съм безкрайно щастлив”, посочи директорът на Държавна опера – Стара Загора Огнян Драганов.    Повече от 200 хористи ще изпълнят песента на евреите, които тъгуват по родината в „Набуко”. Спектакълът е тази вечер (8 юли) от 21 ч.   ", "date": "2018.07.08", "title": "Поставят \"Набуко\" на стадион \"Берое\" "}
{"url": "https://www.actualno.com/europe/angela-merkel-shte-uvelichi-razhodite-na-germanija-za-otbrana-news_683775.html", "text": "  Германският канцлер Ангела Меркел подчерта своя ангажимент за чувствително повишаване на разходите на страната си за отбрана, предаде ДПА, цитирана от БНР. \"Ние дължим на многото войници, които ни пазят в безопасност, добро оборудване\", заяви Меркел в седмичното си радиообръщение. Тя потвърди ангажимента на страните от НАТО да повишат до 2024 г. своите разходи за отбрана до 2% от Брутния си вътрешен продукт.  Американският президент Доналд Тръмп заплаши с последици, ако съюзниците не повишат разходите си за отбрана до целевото равнище от 2 на сто, включително с евентуално оттегляне на САЩ от Алианса. \"Нуждаем се от НАТО през XXI в. - и като гаранция за нашата сигурност, и като трансатлантически съюз\", посочва в още обръщението си Ангела Меркел, визирайки Съединените щати.      ", "date": "2018.07.08", "title": "Ангела Меркел ще увеличи разходите на Германия за отбрана"}
{"url": "https://www.actualno.com/europe/protesten-karnaval-ochakva-donald-trymp-vyv-velikobritanija-news_683824.html", "text": "  Протестен карнавал очаква Доналд Тръмп във Великобритания, предава AFP, цитирана от ИА \"Фокус\".  Серия от протести из цялата страна ще посрещнат американския президент Доналд Тръмп по време на четиридневното му пътуване във Великобритания от четвъртък, като организаторите се надяват да съберат една от най-големите демонстрации в страната от десетилетия след поредица от дипломатически разправии.      Разделящият обществото американски лидер, пристигащ след срещата на върха на НАТО в Брюксел, ще бъде предимно далеч от Лондон по време на обиколката, която се очаква да изкара десетки хиляди хора по британските улици.\r\n\"Убедени сме, че ще има огромни демонстрации срещу Тръмп, където и да се появи\", каза Крис Найнам от коалицията \"Спри войната\", която помага за организирането на така наречения \"протестен карнавал\".    \"Протестът срещу Тръмп ще бъде истински празник на разнообразието, което обичаме в Обединеното кралство - и ще даде силен сигнал, че неговото послание за омраза и разделение не е добре дошло в тази страна\".   Американският президент е непопулярен във Великобритания, където неговият остър стил и твърдата политика \"Америка на първо място\" предизвикаха недоволство в целия политически спектър и в обществото.\r\nТой беше силно критикуван миналата година, включително от премиера Тереза Мей, след като сподели три предизвикателни анти-мюсюлмански видеозаписа, публикувани от крайнодясната група „Великобритания на първо място“.    Опозиционни парламентаристи, подкрепени от онлайн петиция, подписана от близо 1,9 милиона души, призоваха Тереза Мей да отмени поканата за държавна визита, когато се срещна с Тръмп във Вашингтон след инагурацията му през януари миналата година.   ", "date": "2018.07.08", "title": "Протестен карнавал очаква Доналд Тръмп във Великобритания"}
{"url": "https://www.actualno.com/africa/otkriha-keramichni-sydove-na-dve-hiljadi-godini-v-izrael-news_683831.html", "text": "  Големи амфори, глинена посуда за приготвяне на храна и други предмети от керамика, лежали недокоснати повече от 2000 години, извадиха археолози от Израел от труднодостъпна пещера.  Това стана в хода на уникална операция в резервата Рош ха-Никра на границата с Ливан, предаде РИА Новости, като се позовава на информация от израелското управление за древните паметници.      За изваждането на археологическите находки са били привлечени най-добрите спелеолози на страната. Експедицията е била подготвяна цяла година, като е използвана тежка техника, тъй като входът на пещерата е на отвесна 30-метрова скала.\r\nСлед като находките на възраст повече от 2000 години вече са извадени и предадени в израелското управление за древните паметници, пред учените стои задачата да установят кои са били техните притежатели.    Първото впечатление на археолозите е, че находките се отнасят към елинистичния период – между III и I век преди Н.е. Намерените съдове свидетелстват според учените, че древните хора са планирали да прекарат дълго време в пещерата, за да избегнат жестоки събития в района. Кои ще да са били тези исторически събития предстои да се установи.   ", "date": "2018.07.08", "title": "Откриха керамични съдове на две хиляди години в Израел"}
