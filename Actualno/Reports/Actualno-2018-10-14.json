{"url": "https://www.actualno.com/showbusiness/izglejda-bylgarija-propuska-evrovizija-v-izrael-news_699899.html", "text": "  България няма да участва в следващото издание на \"Евровизия\" в Израел. Първото съобщение, намекващо за това, се появи в Twitter профила на българската \"Евровизия\" преди 2 дни, а лошата новина е била потвърдена от отдел \"Връзки с обществеността\" на БНТ пред в. \"Монитор\", твърди една от водещите медии в информационната империя на депутата от ДПС Делян Пеевски.         Подробности за решението за момента не са известни, но от обществената медия обещават в най-кратки срокове да се аргументират. На практика засега не се знае дали спираме за предстоящото издание или за по-дълъг период от време.\r\nНе закъсняха и слуховете защо се стигна дотук. Версия номер едно изглежда е свързана с парите. За финансови проблеми заговори един от участниците в последното издание на конкурса – Георги Симеонов JJ, част от групата Equinox, в която пее с Жана Бергендорф, Владо Михайлов, Трей Кембъл и Джони Манюел.  ", "date": "2018.10.14", "title": "Изглежда България пропуска \"Евровизия\" в Израел"}
{"url": "https://www.actualno.com/america/myrtvi-bebeta-otkriha-na-tavana-na-pogrebalna-agencija-v-detrojt-news_699862.html", "text": "  Властите в Детройт откриха след анонимно обаждане телата на 11 бебета, скрити на тавана на сградата на погребална агенция “Кантрел“ в града, съобщи Фокс Нюз.     Лейтенант Брайън Боузър от полицията в Детройт съобщи, че девет от телата са открити в картонена кутия, а две са били увити в торба за боклук и са поставени в ковчег.   Бебетата са идентифицирани и полицията ще се опита да се свърже със семействата.\r\nПогребалният дом е затворен през април, когато инспектори са отнели разрешителното им за работа, тъй като са открили човешки тела, покрити с мухъл.  Сред бебешките тела има и такива на мъртвородени според детектив Брайън Боузър.   Държавната полиция в Мичиган е проверила останалата част от сградата и не е намерила други тела, съобщи полицията.\r\n„Трябва да разберем какво се е случило и защо се е случило“, каза детектив Боузър цитиран от БГНЕС.    Реймънд Кантрел затваря погребалния дом през 2017 г., като признава, че държи запазени тела в опит да се приспособи към общността, част от жителите на която все още не могат да платят за погребението на близките си.   ", "date": "2018.10.14", "title": "Мъртви бебета откриха на тавана на погребална агенция в Детройт "}
{"url": "https://www.actualno.com/blagoevgrad/pojar-gorja-v-mejdublokovo-prostranstvo-v-blagoevgrad-news_699873.html", "text": "  Пожар избухна към 16 часа днес и унищожи навес-зимна градина в междублоково пространство в Благоевград, предаде кореспондентът на БГНЕС от града.     Няма пострадали хора.   Пожарът пламна във вътрешния двор на улица \"Аргир Манасиев\" 38, над джамията. Навесът реално съединява без няколко метра блоковете, разположен е както по „Аргир Манасиев”, така и по успоредната „Димитър Йосифов”.\r\nДва екипа огнеборци гасиха пожара, има щети. Спасени бяха блоковете, тъй като навесът е залепен за номер 38 и до него се стига през входа.  Съседите от блок 36 на същата улица с маркучи поливаха тревата, за да не стигне огънят до тях.   Според съседи причина за пожара е небрежно боравене с огън в тази изключително суха есен в Благоевградско.    ", "date": "2018.10.14", "title": "Пожар горя в междублоково пространство в Благоевград"}
{"url": "https://www.actualno.com/ruse/selo-rjahovo-otbeljaza-102-g-ot-pobedata-na-nashata-armija-sreshtu-rumynskite-vojski-news_699867.html", "text": "  На 12 и 13 октомври 2018 г. в с. Ряхово се проведоха събития по случай 100-годишнината от края на Първата световна война и 102-рата годишнина от победата на Българската армия при същото селище.     През първия ден имаше открит урок по родолюбие, турнир по стрелба с въздушна пушка и лък с участието на ученици под надслов „За славата бойна българска“, конкурс на историческа достоверна рисунка на воини от Първата световна война, както и целодневна музейна експозиция на открито с повече от 150 експоната. Мястото бе около възстановения паметник на загиналите воини по време на Първата световна война.   На 13 октомври на крайбрежната ивица „Десанта“ бяха пресъздадени полевите лагери на Българската и Румънската войски, музей на открито и отбранително съоръжение от времето на Първата световна война. По време на официалната част, която започна от 15 часа се проведе панихида за загиналите воини от Първата световна война пред паметника им в село Ряхово, воински ритуал и полагане на венци и цветя на признателност. Кулминацията в честванията бе военно-историческата реконструкция на отблъскването на Румънския десант при с. Фламънда - с. Ряхово 1916 г. В битките участваха клубове от цяла Североизточна България.\r\nСред отличените с грамота на областния управител Галин Григоров за бележитата дата бяха Регионалните клубове от Русе, Силистра, Добрич, Велики Преслав, Варна, Велико Търново и Плевен, влизащи в състава на Национално дружество „Традиция”, както и сдружение „Клуб миноносец Дръзки”, Патриотичен клуб „Възраждане” - Търговище, а също и сдружение за военно-патриотично възпитание на младежта „Приказка за България”, което е основният организатор на честванията. Събитието бе под патронажа на областния управител на област Русе Галин Григоров и се осъществи със съдействието на Министерство на отбраната на Република България и община Сливо поле. Галин Григоров удостои с плакет за съществен принос в съхраняването на българските традиции и родната памет директора на дирекция „Социална дейност” към Министерство на отбраната Иво Антонов и Радослав Симеонов, който е главен експерт в отдел „Военни паметници“ в МО. Поводът са отпуснатите пари за реновиране на паметника на воините в село Ряхово и други войнишки паметници на територията на областта. Плакет на областния управител за цялостен принос в съхраняването на родните традиции получи и Върбан Минев.  ", "date": "2018.10.14", "title": "Село Ряхово отбеляза 102 г. от победата на нашата армия срещу румънските войски   "}
{"url": "https://www.actualno.com/europe/gazovata-vryzka-bylgarija-gyrcija-e-proekt-ot-obsht-interes-za-evropa-news_699875.html", "text": "  Гърция напредва усилено в реализиране на проекта за Трансадриатически газопровод, който ще снабдява и България с азерски газ. Очаква се през 2020 година да влезе в експлоатация и интерконекторът Комотини-Стара Загора. Проектът е приоритет за Европа, съобщава кореспондентът на БНР в Гърция.     Проектът за изграждането на интерконектора между България и Гърция е от стратегическо значение и процедурата е в напреднал стадий, заяви в интервю пред гръцките медии министърът на енергетиката Йоргос Статакис. Междусистемната газова връзка между България и Гърция е обявена за проект от общ интерес за Европа. Според министър Статакис се очаква през 2020 година да влезе в експлоатация.   Изграждането на връзката осигурява природен газ от Каспийския регион чрез Трансадриатическия газопровод, както и втечнен газ от Гърция. Интерконекторът гарантира сигурността на доставките в Югоизточна Европа, допълват информацията гръцките специализирани издания.\r\nВ Северна Гърция изграждането на отсечката за трансфер на азерски газ е приключила почти 90%, съобщи министър Статакис.  ", "date": "2018.10.14", "title": "Газовата връзка България - Гърция е проект от общ интерес за Европа"}
{"url": "https://www.actualno.com/europe/malyk-samolet-se-zabi-v-peshehodci-v-germanija-ima-jertvi-news_699885.html", "text": "  Няколко души загинаха, има и ранени, след като малък самолет \"Чесна\" се разби в западната германска провинция Хесе, предаде \"Ройтерс\".     По първоначална информация след излитането си машината се е сринала и при падането си е ударила група пешеходци.   Инцидентът край град Фулда е станал в късните следобедни часове местно време.", "date": "2018.10.14", "title": "Малък самолет се заби в пешеходци в Германия, има жертви"}
{"url": "https://www.actualno.com/curious/skandal-v-kristis-prodali-kradena-kartina-news_699858.html", "text": "  Скандал разтърси „Кристис”, след като се оказа, че аукционната къща е продала през юли крадено платно, съобщава в. „Дейли мейл”. Картината „Портрет на Мери Емма Джоунс” е рисувана през 1874 година от Емма Сандис – млада английска художничка от Норуич.     Платното в продължение на десетилетия е собственост на семейството на антикваря Дейвид Фероу от Норуич, което решава да я представи в „Антикс роудшоу” – телевизионно предаване по Би Би Си, в което експерти правят оценка на произведения на изкуството. Седмица, след като през януари 1988 година картината, оценена на 20 000 паунда, се появява в шоуто – тя е открадната.   През юли, малко след търга на „Кристис” Джан Дейви – 69-годишната дъщеря на Фероу, разбира, че то е предложено на търг от частен колекционер, който го е продал за 62 500 паунда. Към момента от Скотланд ярд изясняват как смятаното за изчезнало след кражбата преди 30 години платно се е оказало в списъците за продажба на аукционната къща. В каталога произведението на изкуството е описано като „наскоро преоткрита картина”, за която не са дадени ясни доказателства за автентичност, нито е посочен собственикът, който е упоменат само като „частен колекционер”.\r\nСпоред „Дейли мейл” от „Кристис” са предложили на истинската собственичка Джан Дейви 10 000 паунда в замяна на отказа й да предяви претенции към картината – споразумение, което тя е категорична, че няма да приеме, тъй като сумата е твърде ниска. От аукционната къща твърдят, че са направили справка с Регистъра за изчезнало изкуство, преди да включат платното в каталога си. Регистърът обаче е основан през 1990 година и не пази данни за кражби или за изчезнали произведения на изкуството преди тази година, пише БГНЕС.  ", "date": "2018.10.14", "title": "Скандал в \"Кристис\" - продали крадена картина"}
{"url": "https://www.actualno.com/balkani/kosovo-shte-ima-armija-do-kraja-na-noemvri-news_699879.html", "text": "  Вицепремиерът на Косово Фатмир Лимай заяви, че през тази година ще бъде приет закон, с който ще бъде формирана армия на страната и уточни, че това може да се случи до края на ноември, съобщи косовската държавна телевизия РТК, цитирана от ИА \"Фокус\".     „Има три неща, които очакваме – визова либерализация, формиране на армия и членство в Интерпол“, заяви Лимай.   В началото на октомври правителството на Косово внесе три законопроекта за гласуване в парламента, свързани със Силите за сигурност на Косово (ССК), от които единият се отнася за трансформацията на въоръжените сили на страната в армия.\r\nВицепремиерът очаква законът да бъде гласуван до края на ноември, което е било потвърдено и от страна на депутата от управляващата „Демократическа партия“ Мергим Луштаку, който постави 28 ноември, когато се чества Денят на албанското знаме, като краен срок.  ", "date": "2018.10.14", "title": "Косово ще има армия до края на ноември"}
{"url": "https://www.actualno.com/europe/zdf-opashki-pred-izbiratelnite-sekcii-v-bavarija-news_699880.html", "text": "  Избирателната активност във вота за регионален парламент в най-голямата федерална германска провинция – Бавария, е по-висока в сравнение с гласуването от 2013 г., предава телевизионният канал ZDF, като привежда снимки от избирателните секции, на които се виждат опашки от чакащи.     Съгласно разпространената информация, до 12:00 часа местно време (13:00 българско време), в Мюнхен са гласували 41,1% от имащите право на глас, с три на сто повече, отколкото на последните избори през 2013 г.   В Нюрнбег до обедните часове на деня са гласували 26,1%, докато преди пет години избирателната активност е била 21,2%, предава ИА \"Фокус\".\r\nПо-рано през деня бяха публикувани резултати от проучване на общественото мнение. За втора поредна седмица рейтингът на управляващия в Берлин Съюз (ХДС/ХСС) се срива до рекордно ниско ниво. Ако изборите за Бундестаг се провеждаха тази седмица, то за политическия блок, воден от канцлера Ангела Меркел, щяха да гласуват едва 26 на сто от избирателите в Германия, т.е. с един процент по-малко, отколкото в предходната седмица.  Втора политическа сила в страната са социалдемократите (ГСДП) и партията „Зелени“, които събират подкрепата на 17% от гражданите. За „Алтернатива за Германия“ готовност да гласуват 15% от имащите право на глас. „Левица“ се ползва с подкрепата на 11% от избирателите, а Свободната демократическа партия (СвДП) събира девет процента.   ", "date": "2018.10.14", "title": "ZDF: Опашки пред избирателните секции в Бавария"}
{"url": "https://www.actualno.com/sciencelogy/prof-stivyn-hoking-se-strahuval-ot-delata-na-svryhchovecite-news_699869.html", "text": "  Професор Стивън Хокинг се е опасявал, че нова раса от „суперчовеци” може да унищожи останалата част от човечеството, ако генното инженерство продължи да се развива без регулации, съобщава в. „Метро”. Ученият, който почина през март, остави след себе си поредица от статии, в които очертава своите притеснения за бъдещето на човешката раса. В последната си книга „Отговори на фундаменталните въпроси”, професор Хокинг твърди, че основното му опасение е, че богатите ще започнат да роменят своята ДНК и тази на децата си, за да създадат „суперчовеци”, които ще са по-интелигентни и ще живеят по-дълго.     Той пише:”След появата на суперчовеците, ще възникнат редица значителни политически проблеми с неподобрените хора, които нямат да могат да се състезават с тях. Подразбира се, че те постепенно ще изчезнат, или ще станат несъществени. Вместо това ще се появи раса от самосъздали се същества, които ще се самоусъвършенстват дори с по-голяма скорост.”   Хокинг прогнозира, че дори да бъдат приети закони, с които да се регулира генното инженерство, винаги ще има хора, готови да нарушат правилата, което ще предизвика създаването на „суперчовеците”.\r\nВ своят статия, чийто откъс публикува в. „Таймс”, професорът пише: „Убеден съм, че в рамките на този век хората ще открият как да модифицират интелекта и инстинктите, като агресията. Вероятно ще бъдат приети закони срещу генното модифициране на хора. Но има хора, които няма да могат да устоят на изкушението да подобрят човешката природа, като паметта, устойчивостта на болести и продължителността на живот.”  В подкрепа на твърденията си, авторът на „Кратка история на времето” дава за пример „Криспър” – технология, която позволява на учените да променят или премахват „лошите” гени от ДНК.   ", "date": "2018.10.14", "title": "Проф. Стивън Хокинг се страхувал от делата на \"свръхчовеците\" "}
{"url": "https://www.actualno.com/society/vegani-poiskaha-zabrana-na-opitite-s-jivotni-news_699883.html", "text": "  Представители на Български вегански съюз излязоха на протест срещу вивисекцията и настояха за налагане на тотална забрана на опитите с животни, предаде репортер на БГНЕС.     Няколко души се събраха пред Министерско съвет, където с плакати в ръце призоваха за прекратяването на експериментите с животни в учебни заведения, за медицински и научи цели, както и за тестове на цигари, лекарства и всякакви други продукти.   „Изразяваме гражданската си позиция, която е категорична. Ние просто не искаме на територията на България да се осъществяват опити с животни. Смятаме, че това е абсолютно нехуманно. Това е варварщина, която се извършва в 21 век. В целия Европейски съюз е забранено да се извършват опити с животни за тестване на козметика, но за лекарства и цигари е абсолютно разрешено и такива опити се извършват. Ние смятаме, че е крайно време това да бъде преустановено. Тук сме именно, за да защитим тази позиция“, категоричен е Никола Донев, председател на УС на Български вегански съюз.\r\nСпоред него голям част от обществото подкрепя исканията им, защото е всеизвестно, че подобни опити са неефективни и резултатите от тях не са приложими спрямо човешкия организъм.  Веганите се надяват, че правителството ще се вслуша в думите им.   „Дълго време съм бил в месопреработвателната промишленост. Тогава не ми правеше впечатление, но сега, когато станах на по-зрели години, започнах да се замислям. Не е много нормално, когато ние имаме на трапезата си пържола, едно живо същество да бъде убито. Животните изпитват чувства като нас, включително и болка“, споделя Димитър Благоев, друг протестиращ.", "date": "2018.10.14", "title": "Вегани поискаха забрана на опитите с животни"}
{"url": "https://www.actualno.com/sofia/jyltite-paveta-pred-ministerskija-syvet-kato-pri-mnogo-poznati-remonti-snimka-news_699892.html", "text": "  Темата с ремонтите в София, а и не само, си остава все така актуална, а стана част от обществения фокус през последната седмица - с ремонта на \"Граф Игнатиев\" и площада пред църквата \"Свети Седмочисленици\".     Оказа се обаче, че и пред Министерския съвет е трудно да има равно наредена мозайка - от жълти павета. За това свидетелстват снимки, които се появиха във Facebook. А коментар не е особено нужен:  Цветанка Илиева   ", "date": "2018.10.14", "title": "Жълтите павета пред Министерския съвет - като при много познати ремонти (СНИМКА)"}
{"url": "https://www.actualno.com/asia/rohani-sasht-se-opitvat-da-svaljat-rejima-v-iran-news_699881.html", "text": "  Иранският президент Хасан Рохани заяви, че настоящата администрация на САЩ е във война с Иран и се опитва да подкопае легитимността на Ислямската република, за да „свали режима”, но Техеран ще се противопостави на този заговор, съобщава Ройтерс.     „През последните над 40 години не имало по-злостни нападки от тези на сегашното американско правителство спрямо Иран и Ислямската република”, заяви Рохани в речта си по време на откриването на новата академична година в Техеранския университет.   „Те започнаха с психологическа война: следващата им цел е икономическа война и се опитват да изобразят Ислямската република като неефективна; а крайната им цел е да очернят системата и да я променят”, категоричен бе той.\r\nРохани заяви, че е имало време, когато само един човек е бил срещу Иран, а останалите са били по-умерени в преценките си, но сега „най-лошите от тях с се събрали в Белия дом”.  ", "date": "2018.10.14", "title": "Рохани: САЩ се опитват да свалят режима в Иран"}
{"url": "https://www.actualno.com/society/novinite-naj-vajnoto-za-denja-14-oktomvri-news_699894.html", "text": "   Новините от 14 октомври, неделя, събра за вас дежурният екип на       Ураганът Лесли, който удари централната и северната част на Португалия, остави близо 300 000 домакинства без ток. Буреносните пориви на вятъра на моменти достигаха до близо 180 километра в час. Според Гражданска защита 27 души са получили леки наранявания. Проливните дъждове са предизвикали наводнения, а вятърът е изкоренил стотици дървета. Заради лошото време са били отменени и полети. Най-тежко засегнати от бурята райони са около столицата Лисабон – Коимбра и Лейрия.   Неизвестни лица запалиха входната врата на апартамента на  фоторепортера от вестник \"Черноморски фар\" Борислав Пенков.Това не е  първият инцидент при който Борислав Пенков е потърпевш. През месец  ноември 2016 година той беше нападнат, докато снима горящо заведение в  морската градина. Става дума за ресторант \"Царско село\". Тогава Пенов  лежа в болница. По-късно бяха счупени стъклата на апартамента му. На директен въпрос \"Извиват ли Ви ръцете?\", Сакскобургготски  отговори: \"Извиват ми ги всъщност по този начин. Защото 9 години, говоря  от фамозния мораториум, вече навлизаме в една изцяло абсурдна  ситуация.\" Бившият премиер намекна, че има апетити към двореца, но  типично в негов стил не уточни чии са те.     Един местен вот с особено висок заряд: изборите за Ландтаг на Бавария днес могат да сложат край на дългогодишното самостоятелно управление на ХСС там и да предизвикат политическо земетресение, което ще се усети чак в Берлин. Така започва анализът на германския журналист Максимилиане Кошик. Има споразумение за излизането на Великобритания от Европейския съюз.  С тази новина гръмна американското издание Politico, но с изричното  уточнение, че става въпрос за договорка на ниво \"преговарящи\". Уточнява  се и, че въпросът за границата между Северна Ирландия и Ирландия все още  трябва да се изглади.    Американският пастор Андрю Брансън, освободен от турски съд на 12  октомври, се срещна с президента на САЩ Доналд Тръмп в Белия дом и се  моли за него в присъствието на журналисти. Българският тенисист Адриан Андреев спечели сребърен медал на продължаващите в Буенос Айрес Младежки олимпийски игри.В турнира на двойки финалът противопостави двойката на Андреев с Ринки Хиджиката от Австралия срещу поставените под №1 представители на домакините Себастиан Баес и Факудно Диас Акоста. Аржентинците победиха с 6:4, 6:4, мачът продължи час и три минути, а Адриан не бе напълно възстановен от болките в гърба, които получи в срещата за бронза на сингъл. Зловещото убийство на Виктория Маринова в Русе отново постави болезнения въпрос със сигурността на гражданите в населените места. Както вече е известно, тялото на младата жена бе намерено на изолирано място в парк край река Дунав, който е бил предпочитано място за спортуване на много хора от крайречния град. Подобни места има във всеки по-голям град в България. Кои са те в Пловдив? Трагедията в Русе провокира екипът на Actualno.com да проучи всъщност само в Русе ли съществуват зони, които биха  могли да бъдат опасни за посещение, и кои са тези места в града на Иван Асен. Анкета показа, че има доста потенциално опасни кътчетав Асеновград. Професор Стивън Хокинг се е опасявал, че нова раса от „суперчовеци” може да унищожи останалата част от човечеството, ако генното инженерство продължи да се развива без регулации. В последната си книга „Отговори на фундаменталните въпроси”, ученият твърди, че основното му опасение е, че богатите ще започнат да роменят своята ДНК и тази на децата си, за да създадат „суперчовеци”, които ще са по-интелигентни и ще живеят по-дълго.", "date": "2018.10.14", "title": "Новините: Най-важното за деня, 14 октомври"}
{"url": "https://www.actualno.com/cinema/kinomanija-2018-zapochva-s-vremeto-e-nashe-news_699857.html", "text": "  Филмът на режисьора Петър Попзлатев „Времето е наше” е избран за откриващ на тазгодишната Киномания. Филмовата панорама ще се проведе между 15 и 29 ноември.     Тази година киномаратонът, с ново лого и визия, ще премине под мотото „Големите филми преди големите награди”, с което организаторите искат да подчертаят добрата селекция от заглавия, които зрителите на Киномания виждат още преди световното им признание на най-престижните филмови награди.   Откриващият филм „Времето е наше” е вдъхновен от романа „Разруха” на Владимир Зарев, който според режисьора Петър Попзлатев си остава „най-пълноценният художествен образ на Прехода”, един значим епизод от не толкова отдавнашната българска история. Затова и филмът е за паметта, за уроците на миналото, които не бива да бъдат забравени. Криминалната нишка пък е по мотиви от разкази на Димитър Шумналиев. „Този филм има своя потребност да бъде документално приближен към най-важното събитие в новата българска история - чрез технологията на промяната да зададе няколко въпроса от философски порядък, да провокира всеки един българин да открие и продължи историята, която се опитах да разкажа във филма. Много трудно се прави филм от историческа значимост, в който се казват доста смели неща”, споделя режисьорът.\r\nЛентата е с впечатляващ актьорски състав, който включва: Рушен Видинлиев, Елена Телбис, Леонид Йовчев, Ирини Жамбонас, Ицхак Финци, Красимир Доков, Ивайло Христов, Светлана Янчева и Валентин Ганев. Зрителите на единствената прожекция в Киномания (15 ноември, 19:00 часа, зала 1) ще имат възможността да съпреживеят драматичния личен избор и път, който извървяват героите на филма към себепознанието във време на големи обществено политически промени, време на възторг, на силни емоции, на излъгани надежди и разочарования, време на хаос.  „Цялостното културно преживяване е основен акцент на тазгодишната Киномания. Много важно е, че тази година ще продаваме билети онлайн. По-важното е обаче, че благодарение на онлайн системата ни, успяхме да генерираме една голяма база данни от посетители, почитатели на НДК. Става дума за около 12-13 хиляди регистрации, които са един чудесен повод да комуникираме с всички тези хора. По отношение на откриващия филм, Киномания е имала и винаги ще продължава да има една голяма мисия - развитието на българската култура във всички направления на изкуството. Ние ще продължаваме да развиваме тази тенденция и това да бъдеш автор на откриващ български филм на Киномания, надявам се, е престиж и за всички, които създават българско кино”, казва председателят на Съвета на директорите на НДК Борислав Велков.   Премиерните филми в зала 1 тази година са: откриващият филм на Кинофестивала в Кан „Всички знаят” (17 ноември), „Рудолф Нуреев: Бялата Врана” (23 ноември) - третият режисьорски опит на Ралф Файнс, „Папа Франциск: Човек на думата си” (24 ноември) – най-новият документален филм на Вим Вендерс, както и „Лоро” (25 ноември) – на италианския майстор Паоло Сорентино за Силвио Берлускони, които вече дават заявка за потенциални хитове.\r\nЗрителите ще имат възможност да се насладят и на селекция от филми на големия режисьор Ингмар Бергман, които ще бъдат показани преди официалната програма в периода 8-14 ноември.    Билети за филмите в зала 1, както и за ретроспективите на Бергман вече са в продажба на касите на НДК и на tickets.ndk.bg.", "date": "2018.10.14", "title": "Киномания 2018 започва с \"Времето е наше\""}
{"url": "https://www.actualno.com/curious/prodadoha-naj-skypata-butilka-vino-v-sveta-za-558-000-dolara-news_699863.html", "text": "  Световният рекорд за цена на бутилка вино, продадено на търг, бе счупен на търг в Ню Йорк, организиран от аукционна къща „Сотбис“.     Бутилка бургундско вино „Романе-Конти“ (\"Romane-Conti\") от 1945 г. бе продадена за 558 000 долара, предаде ТАСС. Предполагаемата й цена е била 22 000 - 32 000 долара. Според аукционната къща само около 600 от тези бутилки вино са пуснати на пазара.   Предишният рекорд бе регистриран през 2007 година. На търг в Ню Йорк „Сотбис“ продаде бутилка \"Шато Мутон-Ротшилд\" реколта 1945 от три литра за 310 700 долара.\r\nБутилката вино „Романе-Конти“ е част от личната колекция на френския винопроизводител Робърт Дроуин. Цялата колекция бе продадена за 7,3 млн. долара, пет пъти по-скъпо от прогнозната й стойност.  В изявлението се посочва също и че на търг пред дни аукционната къща е продала бутилка уиски „Макалън“ („Macallan“), произведена през 1926 г., за 843 000 долара. Тази цена е рекорд за бутилка твърд алкохол, продаван на търговете на „Сотбис“, както и на всеки търг в Северна Америка.   Началникът на отдел търговия в аукционната къща Джейми Ричи нарича продажбата на \"Романе-Конти\" за необичайно високата цена \"значителен момент не само за „Сотбис“, но и за пазара на вина и спиртни напитки на световно ниво.\" \"Новият световен рекорд, определен днес на търга, показва, че търсенето на вино и твърди алкохолни напитки с изключително високо качество никога не е било по-голямо от сега и колекционерите по целия свят не пестят усилия и средства, за да се сдобият с ценните придобивки\", подчерта той. Ричи изрази увереност, че предстоящите търгове на „Сотбис“ през ноември и декември също ще бъдат успешни.\r\nАукционната къща не разкрива самоличността на купувачите, пише БГНЕС.    ", "date": "2018.10.14", "title": "Продадоха най-скъпата бутилка вино в света за 558 000 долара "}
{"url": "https://www.actualno.com/curious/sedmichen-horoskop-za-15-21-oktomvri-news_699245.html", "text": "        През първия ден от новата седмица се въздържайте от прибързани действия и решения. Това е важно, за да може в следващите дни да се радвате на заслужени успехи. С пълна пара може да повишите активността си от вторник. Не се колебайте да изпипвате детайлите. Сряда  е добър ден за изглаждане на недоразумения. В края на седмицата не се натоварвайте излишно с чужди проблеми. През почивните дни не правете компромиси с почивката ви. Това е седмица, в която всички дейности, свързани с външния ви вид ще имат положително отражение върху всички сфери на живота ви. Ако работата ви го налага може да помислите и за смяна на гардероба. В средата на седмицата ви предстоят важни срещи и преговори, така че трябва да покажете висока степен на дипломатичност. В личен план може да станете свидетел на странно поведение от страна на половинката ви. Най-добрата реакция ще бъде липсата на такава.   Тази седмица ви е дадена, за да въдворите ред в чувствата и емоциите ви. В първия ден на периода внимавайте да не навлизате в крайности. Бездействието е една от тях. Във всичко търсете златната среда, но се пазете от конфликти. Средата на седмицата е добро време за служебни пътувания. Така ще бъдете полезни за работата си, а и ще получите необходимата доза разнообразие.     През тази седмица ще ви  се струпат нови отговорности. За щастие те са временни и ще обхванат само първите два дни от периода. Страхът ви е по-голям от предстоящите задачи, така че се постарайте да се отървете от него навреме. В сряда ще получите заслужена награда за усилията ви. В четвъртък е добре да наберете смелост и да направите онова предложение на половинката си, което отдавна обмисляте. Резултатът от него ще определи протичането на следващите дни. През тази седмица не се колебайте да си осигурите необходимата доза спокойствие. Имате нужда да подредите мислите в главата си. Сега е добро време за планове и анализ на последните седмици и месеци. Някои от представителите на знака ще започнат обсъждането на смяна на работното място. Имайте предвид, че този месец не е особено успешен за подобен вид дейности. Засега само маркирайте действията си. Подарете си уикенд далеч от градската суета, на тихо и уединено място. Очаква ви седмица, наситена с приятни изживявания. Началото на периода посветете на работата. Понеделник и вторник са добри дни за изява. Не се колебайте да имате максималната доза самочувствие. Дори да не сте уверени до край – никой не трябва да го разбере! В сряда случайно събитие може да ви сближи още повече с половинката ви. Самостоятелните представители на знака ще имат своите романтични моменти. Хубаво е да проявите разум и сдържаност, ако не познавате човека добре. В здравословно отношение бъдете внимателни с храната и не преяждайте.   През тази седмица най-доброто лекарство срещу тъгата, която ви е обзела ще е пълното ви потапяне в работата. Мрънкането и оплакванията едва ли ще ви помогнат. Единствено ще отнемат сили и ресурси, които в момента са ви важни. Сега е време да се съсредоточите върху стратегически ходове. Това, което със сигурност може да ви помогне е вярата в бъдещето, такова каквото си представяте, че заслужавате. През тази седмица съществува риск да бъдете въвлечени в казус, чиято полза и цели са съмнителни. Най-добре стойте на страна. Ако не е възможно да се дистанцирате изцяло, то тогава заемете неутрална позиция. Не влагайте никакви чувства и емоции. В средата на периода се пазете от здравословни проблеми. Края на седмицата опитайте да намалите темпото, за да пощадите нервите си. През почивните дни не си и помисляйте за работа.    Откритостта ви към света ще ви спечели много нови приятели през новата седмица. Опитайте се да не влагате прекалено много емоции. Отношенията се развиват постепенно и няма как още от самото начало всички да си станат много близки. Пътуване в средата на седмицата ще разреди емоционалното напрежение. Опитайте се да прекарате повече време сред природата и на тишина. През почивните дни може да релаксирате, като посетите някой СПА център. Тази седмица ще имате възможност да атакувате своите бизнес цели. Бъдете смели и безкомпромисни. Никой няма да се поколебае да преследва целите си, така че се впуснете в битката с всички ресурси, с които разполагате. В сряда ще привлечете на ваша страна важен стратегически партньор. През последните дни от седмицата обърнете повече внимание на семейството си. Отдайте поне един ден изцяло на близките си.    Попътният вятър е хубаво нещо, а още по-хубаво е да се възползвате от факта, че всичко е във ваша полза. С малко усилия сега ще може да постигнете много, а ако положите повече старание ще си спечелите по-предна позиция в професионално отношение. В личен план оставете нещата, такива каквито са. Ако усетите, че напрежението във вас нараства изберете дейност, която ви помага да се успокоите, но не насочвайте отрицателната си енергия към близките. През тази седмица ще имате много очаквания. Най-добре е да оставите нещата да се случват, а вие да ги наблюдавате. Ще може да отделите много ценна информация за себе си, която да ви послужи добре в бъдеще. В семейството ви очакват топли моменти на споделеност. Някои представители на знака ще преживеят незабравими романтични моменти. Не се притеснявайте от сериозността на връзката ви. Това може да ви бъде само от полза. ", "date": "2018.10.14", "title": "Седмичен хороскоп за 15-21 октомври"}
{"url": "https://www.actualno.com/europe/dvama-policai-v-aresta-za-uchastie-v-narkotrafik-v-gyrcija-news_699861.html", "text": "  Двама гръцки полицаи са били част от голяма наркомрежа в страната.     Това съобщи официално гръцката полиция в Атина след като в страната бяха проведени няколко спецоперации срещу незаконния трафик с наркотици. Операциите са проведени около столицата и в област Тесалия, съобщава ЕРТ, цитирана от БГНЕС.\r\nНаркомрежата се занимавала с трафик на кокаин, канабис и синтетични наркотици, пише още в съобщението на полицията. При полицейските операции са задържани общо девет души, сред тях има двама полицаи и трима чужденци.", "date": "2018.10.14", "title": "Двама полицаи в ареста за участие в наркотрафик в Гърция"}
{"url": "https://www.actualno.com/balkani/deca-sred-jertvite-na-katastrofata-v-izmir-news_699831.html", "text": "  19 души, включително деца, загинаха, след като камион, превозващ мигранти падна в напоителен канал край магистрала в западната турска провинция Измир, съобщава АФП. Товарното превозно средство е пътувало от Айдън към Измир, когато се преобърнало на магистралата и пропаднало от височина от близо 20 метра.     Според анадолската агенция има 11 пострадали при инцидента – информация, която към момента не е потвърдена от официален източник. Изяснява се самоличността на загиналите мигранти и крайната цел на пътуването им.   Според турската агенция „Доган” камионът е пътувал към крайбрежните райони на провинция Измир откъдето мигрантите е трябвало да с лодка да преплуват разстоянието до гръцкия остров Самос. Той е разположен само на няколко километра северно от турския полуостров Дилек – точно срещу бреговете на провинция Измир.\r\nТурция е ключова транзитна точка за мигрантите от Близкия изток, Азия и Африка, които търсят по-добър живот в Европа, припомня БГНЕС.  ", "date": "2018.10.14", "title": "Деца сред жертвите на катастрофата в Измир"}
{"url": "https://www.actualno.com/tennis/adrian-andreev-vze-srebro-na-dvojki-na-mladejkite-olimpijski-igri-news_699893.html", "text": "  Българският тенисист Адриан Андреев спечели сребърен медал на продължаващите в Буенос Айрес Младежки олимпийски игри.     В турнира на двойки финалът противопостави двойката на Андреев с Ринки Хиджиката от Австралия срещу поставените под №1 представители на домакините Себастиан Баес и Факудно Диас Акоста. Аржентинците победиха с 6:4, 6:4, мачът продължи час и три минути, а Адриан не бе напълно възстановен от болките в гърба, които получи в срещата за бронза на сингъл.   Така българите с медали в Буенос Айрес са осем, половината от тях с титли: злато за стрелеца Кирил Киров, бадминтонистката  Мария Делчева и за двойката акробати Мариела Костадинова и Панайот Димитров, сребро за Андреев и за щангиста Христо Христов, плюс бронз за щангистката Галя Шатова и за бореца Едмонд Назарян.\r\nВ модерния петобой започнаха финалните изпитания при юношите, където Христо Панайотов бе 15-и във временната подредба след фехтовката с 202 точки. Днес Христо се нареди 15-и в плуването с време 2:13,12 мин. Последните стартове са по-късно тази нощ българско време.  В понеделник започва участието си и боксьорката Горяна Стоева, а атлетите Валентин Андреев и Яна Копчева ще завършат представянето си с вторите серии съответно на чук и гюле. С най-голям интерес от българите обаче се очаква финалът на смесените двойки в акробатиката, за който Мариела Костадинова и Панайот Димитров се класираха с трети резултат.", "date": "2018.10.14", "title": "Адриан Андреев взе сребро на двойки на Младежките олимпийски игри"}
{"url": "https://www.actualno.com/europe/nadejda-za-sporazumenie-za-brexit-ima-na-nivo-pregovarjashti-e-postignato-izvestno-syglasie-news_699891.html", "text": "  Има споразумение за излизането на Великобритания от Европейския съюз. С тази новина гръмна американското издание Politico, но с изричното уточнение, че става въпрос за договорка на ниво \"преговарящи\". Уточнява се и, че въпросът за границата между Северна Ирландия и Ирландия все още трябва да се изглади.     Според информацията, в този час е свикана среща на ниво „посланици” в Брюксел, на която да бъде разгледана постигнатата договорка. Тя идва точно преди заседанието на Европейския съвет, което ще се проведе през следващата седмица. Черновата на споразумението ще бъде обсъдена и на официалната вечеря на Европейския съвет, която ще се проведе на 17 октомври вечерта.   Със сигурност през следващата седмица в Брюксел ще дойде британският министър по въпросите на Brexit Доминик Раб. Само допреди няколко часа нямаше официално съобщение, че се планира негова визита в белгийската столица по време на Европейския съвет. На ниво „преговарящи” обаче има разбирателство, че трябва да се състоят „разговори лице в лице” на най-високо ниво между ЕС и Обединеното кралство. Засега повече официални подробности от ЕК не дават.", "date": "2018.10.14", "title": "Надежда за споразумение за Brexit има - на ниво \"преговарящи\" е постигнато известно съгласие"}
{"url": "https://www.actualno.com/sofia/fandykova-pyrvite-20-elektrobusa-sa-na-pristanishte-burgas-news_699829.html", "text": "  Първите 20 електробуса за градския транспорт пристигнаха на пристанището в Бургас днес, съобщи кметът на София Йорданка Фандъкова, предаде репортер на БГНЕС.     До средата на седмицата те ще са в София и ще започне подготовката им за включване на линия. Това е първата доставка на електробуси, след като в последните години тествахме няколко различни технологии по различни линии в София.   „Вчера в гаража в „Дружба” пристигнаха и първите 17 от 60-те нови автобуса на природен газ, които доставяме. До края на годината ще доставим още 22 автобуса на природен газ, а догодина още 60 съчленени“, припомни още столичният кмет.\r\nФандъкова допълни още, че всички нови автобуси за градския транспорт отговарят на най-високите екологични стандарти ЕВРО6.  ", "date": "2018.10.14", "title": "Фандъкова: Първите 20 електробуса са на пристанище Бургас"}
{"url": "https://www.actualno.com/europe/avtobus-s-deca-se-obyrna-kraj-lugano-news_699870.html", "text": "  Германски автобус, в който са пътували предимно деца в тинейджърска възраст, катастрофира на магистрала край швейцарския град Лугано, съобщава БГНЕС. Ранени са 15 души, трима от които са в тежко състояние.     В автобуса е имало около 25, които са отивали на екскурзия в Италия. Превозното средство се е врязало в пътен знак, съобщиха от полицията. Причините за инцидента се разследват.   Лугано е столицата на Тичино – кантонът, в който живее най-голямата италианскоезична общност в Швейцария, и се намира на границата с Италия.", "date": "2018.10.14", "title": "Автобус с деца се обърна край Лугано"}
{"url": "https://www.actualno.com/politics/rumen-radev-ubiecyt-na-viktorija-trjabva-da-ponese-cjalata-tejest-na-zakona-news_699835.html", "text": "  От Троян президенът Румен Радев призова съдебната власт и полицията да решат бързо и справедливо случая с убитата Виктория Маринова.     Държавният глава е категоричен, че убиецът на Виктория трябва да понесе цялата тежест на закона. Според него международният отзвук е бил резлутат от кризата в доверието то институциите, съобщи Нова телевизия.   Президентът изказа съболезнования към семейството на загиналата.\r\n“От всяка несправедливост боли и това води до възмущение. Случаят разкри огромният дефицит на доверие между институциите както вътре в страната, така и навън. Очаквам органите на реда да покажат на света, че такива престъпление в България се наказват“, заяви Радев.  ", "date": "2018.10.14", "title": "Румен Радев: Убиецът на Виктория трябва да понесе цялата тежест на закона"}
{"url": "https://www.actualno.com/vraza/na-imen-den-petkovden-news_699848.html", "text": "  14 октомври е денят, посветен от православната християнска църква на преподобна Параскева или Петка Българска.     Петковден е един от големите народни празници,който слага края на лятото и идването на зимата. Зимният Петковден не е само празник в чест на св. Петка (Параскева) като закрилница на децата, но и дава началото на почитта към покровителя на семейството и рода. Св. Петка покровителства брака и плодовитостта. Обредна трапеза на този ден включва  овче месо, курбан чорба, яхния с праз, сарми.   Във Враца наздравица за имен ден ще вдигнат 282 Петковци, 3 жени носят името Петка. 124 дами са Параскева , само 1 мъж е наречен Параскев, една дама носи името Кева. Петканите са 9.\r\nНа празник на св. Петка канят от Дирекция на Природен парк \"Врачански Балкан\" и Кметството на с. Очин дол.  Курбанът беше днес, неделя, от  12,00 часа, на оброка пред Младежки еко лагер. В програмата са включени водосвет, народни танци и много музика.  Весел празник на именяците и наздраве за техния празник, защото както е казал народа – \"Петима Петко не чакат\".  ", "date": "2018.10.14", "title": "На имен ден - Петковден "}
{"url": "https://www.actualno.com/america/pravitelstva-v-ujna-amerika-povejdat-vojna-sreshtu-finansiraneto-na-hizbulla-news_699776.html", "text": "  През юли тази година, аржентинското правителство предприе за първи път действия срещу ливанската организация \"Хизбулла\", като замрази финансови активи на четиринадесет души, свързани с клана Баракат – влиятелно семейство от Ливан, чиито членове имат силно присъствие в Южна Америка. Миналата седмица бразилската федерална полиция арестува лидера на клана, Асад Ахмад Баракат. Той попада под американски санкции през 2004 година и е смятан за един от най-активните и важни финансисти на \"Хизбулла\". Тези действия на в Южна Америка показват, че има рязка промяна в отношението им към организацията, която от години използва територията на Бразилия, Аржентина и Парагвай за своеобразна \"касичка\", заобикаляйки американските и европейски санкции.     Присъствието на \"Хизбулла\" в т.нар. Тройна граница – кръстопът между Бразилия, Аржентина и Парагвай – отдавна привлича вниманието на местните власти. Въпреки че органите на реда знаят за това, че ливанската организация използва Тройната граница за пренос на финанси и пране на пари, досега нямаше сериозни действия. Първият сигнал за промяна на тази политика беше едва през юни 2017 година, когато беше екстрадиран в Маями Али Иса Шамас – ливанец с парагвайски паспорт, участвал в разпространението на кокаин през американски пристанища и летища.   Няколко пъти през последните години САЩ изнасят доклади за присъствието на \"Хизбулла\" в Южна Америка, но досега опитите да бъде спряна мрежата на организацията удряха на камък заради липса на политическа воля. Администрацията на Барак Обама така и не успя да екстрадира членове на \"Хизбулла\", когато имаше такава възможност. Един от най-известните случаи е този на Уалид Маклед. През 2011 година САЩ не успяват да предприемат действия срещу него, макар че има предоставени сигурни доказателства, че участва в трафик на наркотици към Европа, заедно с корумпирани членове на венецуелското правителство. През 2016 година друг ливанец, но с украински паспорт – Али Фаяд – е обвинен от съда в Ню Йорк за продажба на оръжия и заговор за убийството на американски полицаи. Той обаче е освободен от затвора в Чехия, където е задържан, и по-късно се прибира в Ливан.\r\nДнес правителствата в Южна Америка променят тона към \"Хизбулла\", като насочват усилията си към разбиване на мащабна мрежа за пране на пари и трафик на наркотици, с които организацията финансира операциите си както в САЩ и Европа, така и в Сирия. Тъй като Аржентина не разполага с правен механизъм да обяви \"Хизбулла\" за терористична организация, Буенос Айрес приложи мерки през финансовото си разузнаване за възпиране на дейности, свързани с финансирането на терористични организации. Това доведе и до няколко арести и проверки на казина, хотели и чейндж бюра, както и до залавянето на Асад Ахмад Баракат в Бразилия. Новините за арестът му бяха посрещнати с голямо внимание в Южна Америка и САЩ, но за останалата част от света този случай остана непознат случай, макар Баракат да отговаря за финансовите операции на \"Хизбулла\" в цялото Западно полукълбо. Неговата дейност е свързана и с предоставянето на пари за извършване на операции в Близкия изток и Европа като нападението над израелски туристи в Бургас.  В миналото Баракат е бил арестуван в Парагвай, обвинен в укриване на данъци през 2002 година. Този път обаче, властите имат подкрепата на САЩ, тъй като Доналд Тръмп има ясна политика срещу \"Хизбулла\" и Иран. Много вероятно е Бразилия да бъде подложена на натиск да екстрадира Баракат към Аржентина или директно към САЩ.   Вашингтон предприема също мерки. Дотолкова важен е въпросът с нелегалната дейност на \"Хизбулла\", с която организацията се финансира, че през януари Джеф Сешънс създаде специализиран екип за проследяване на наркодейността на \"Хизбулла\". Екипът е воден от опитният прокурор Джон Кронън, а дейността му ще има за главна цел да си сътрудничи и с други правителства срещу финансирането на организацията.  Руслан Трад     ", "date": "2018.10.14", "title": "Правителства в Южна Америка повеждат война срещу финансирането на Хизбулла"}
{"url": "https://www.actualno.com/curious/arheolozi-otkriha-grob-dete-vampir-v-italija-news_699844.html", "text": "  Група археолози от Италия и Съединените щати откриха в древно гробище в италианския регион Умбрия останките на дете, за което се предполага, че е починало от малария и е погребано с камък в устата си според специален ритуал, известен като \"погребение на вампир\", съобщава уебсайта на университета в Аризона.     Групата археолози от Италия, университета в щата Аризона и университета в Станфорд са провеждали разкопки в детско гробище от V век в италианската община Луняно ин Таверина. Според учените местните жители са вярвали, че ако погребат починалия от малария с камък в устата си, той \"няма да може да възкръсне от мъртвите и да разпространи болестта сред живите\".   \"Никога не съм се срещал с нещо подобно. Това е невероятно страховито и странно. Тук наричат това \"вампира на Луняно \", каза археологът и професор в университета в Аризона Дейвид Сорен.\r\nГробището в Луняно ин Таверина се счита за уникално от археолозите. По-рано те откриха там необичайни гробове на деца и бебета, погребани с останките на животни, с бронзов котел, напълнен с пепел или с камъни, привързани за ръцете и краката на мъртвите.  \"Ние знаем, че римляните са прибягвали до магьосничество, за да запазят \"злото\" в тялото на починалия\", каза Сорен. Той обясни, че в случая на въпросното гробище \"зло\" означава малария. ДНК тестовете на някои от откритите кости потвърждават теорията на археолога.   Според ръководителя на разкопките Дейвид Пикела находката ще позволи на учените да разберат повече не само за сериозната епидемия от малария, пред която Умбрия се е сблъскала преди около 1500 години, но и за това как местното население се е опитвало да се бори с болестта.\r\n\"Вампирски погребения\" вече са открити както в Италия, така и в чужбина. През 2009 г. във Венеция сред останки от XVI век е открит скелет на възрастна жена с камък в устата, наречен \"вампирът на Венеция\". През 2017 г. в английския окръг Нортхемптъншир археолозите откриха останките на мъж, датиращи от III-IV век, погребан с лице надолу с камък в устата си.     *Информация РИА Новости, БГНЕС    ", "date": "2018.10.14", "title": "Археолози откриха гроб дете \"вампир\" в Италия"}
{"url": "https://www.actualno.com/health/kym-bremennite-bez-internet-prez-devette-meseca-news_699847.html", "text": "  С всеки напредък на технологиите се появяват и различни проучвания, които разглеждат тяхното въздействие върху здравето. Едно от неотдавнашните проучвания е свързано с ефекта на Wi-Fi лъчите върху бременни жени.     Наскоро проведено проучване цели да установи възможните последици и потенциални опасности, на които бременните жени са изложени, ако често използват интернет.   Целта на проучването, провеждано от организациите \"Environmental Health Trust\" и \"Grassroots Environmental Education\" е да образова всички бъдещи майки как да намалят излагането на плода на Wi-Fi лъченията, пише БГНЕС.\r\nПедиатрите предупреждават, че през последните няколко десетилетия откакто мобилните устройства са станали наше всекидневие, драстично се е увеличил броят на децата с неврологични нарушения и че трябва да направим всичко, което е по силите ни тази цифра в бъдеще да се намали.  Все още няма категорични данни доколко това лъчение може да навреди на плода в утробата, но това, което е известно е, че потенциална опасност съществува и че използването на интернет при бременност трябва да се сведе до минимум. Изследователите в проучването отправят призив към всички бременни жени колкото е възможно по-малко да използват интернет през деветте месеца сладко очакване.\r\nЕто няколко съвета, които те смятат, че задължително трябва да се спазват от бъдещите майки:   Избягвайте да носите мобилния телефон близо до тялото, в джоба на панталоните или якето си.    Не позволявайте на мобилните устройства (таблети, преносими компютри) да докосват тялото ви, докато са свързани към мрежа.\r\nКогато говорите по мобилния си телефон, използвайте слушалки или високоговорител.\r\nИзбягвайте да използвате мобилни устройства в колата, автобуса или асансьора.   Изнесете всички безжични устройства от спалнята.\r\nИзползвайте Wi-Fi само за \"сваляне\" на съдържание, след което прекъснете връзката и гледайте съдържанието.   Не стойте близо рутера или модема за връзка с интернет.\r\nКогато не ги използвате, просто ги изключете.", "date": "2018.10.14", "title": "Към бременните: Без интернет през деветте месеца"}
{"url": "https://www.actualno.com/europe/djasnata-opozicija-pobedi-na-izborite-v-chehija-news_699849.html", "text": "  Дясната опозиция спечели втория кръг от изборите за сенатори в Чешката република, което включва 1/3 от местата в горната камара на парламента.     Управляващите партии претърпяха поражение, след като избирателите дадоха най-много гласове на десните движения на опозицията, \"Кметове и независими\" (СТАН) и Гражданско-демократическата партия, създадена от бившия президент Вацлав Клаус, предава МИА.   На изборите трябваше да се определи кои от 236-те кандидати ще заемат 27-те (от 81) свободни места в чешкия Сенат. Само двама десни политици бяха избрани в първия кръг от гласуването преди седмица, като получиха над 50% от гласовете.\r\nСпоред Чешката статистическа служба, след преброяване на 99,91% от гласовете, Гражданската демократическа партия е абсолютен лидер. Десет от нейните представители ще влязат в Камарата на Сената, като тяхната парламентарна група ще има 16 сенатори. Партийната група СТАН има пет нови членове. С общо 17 сенатори тя ще бъде с най-голямо мнозинство и ще може да назначи свой представител за председател на Сената.  Управляващите партии спечелиха само по едно сенаторско място и ще имат 20 места в Сената. Комунистическата партия на Чешката република и Моравия не спечели места и за първи път от 1996 г. няма да има представители в горната камара на чешкия парламент, пише БГНЕС.   ", "date": "2018.10.14", "title": "Дясната опозиция победи на изборите в Чехия"}
{"url": "https://www.actualno.com/america/donald-trymp-sasht-izostavat-ot-rusija-v-syzdavaneto-na-kosmicheski-vojski-news_699842.html", "text": "  Съединените щати изостават зад Русия и Китай в създаването на космически войски, заяви американският президент Доналд Тръмп по време на изказването си пред избиратели в Кентъки, цитиран от Фокс Нюз, цитиран от БГНЕС.     \"По мое нареждане Пентагона понастоящем работи по разработването на шестия вид в американските въоръжени сили - Космическите сили\", заяви ръководителят на Белия дом.   \"Междувременно Китай вече е започнал, Русия също вече е започнала (да създава космически войски). Но ние имаме най-прекрасните хора в света, произвеждаме най-доброто снаряжение в света, правим най-добрите ракети, танкове и кораби в света\", добави Тръмп.\r\nПо-рано американската администрация обяви създаването на отделен тип войски - Космическите сили. Тези промени обаче не влязоха в подписания бюджет за отбрана през 2019 г.  Предвижда се средствата за създаване на космически сили да бъдат включени в бюджета за 2020 г. Редица експерти обаче, включително сред бившите лидери на Пентагона, вече изразиха съмнения относно целесъобразността на решението на Тръмп, тъй като де факт космически сили в САЩ вече действат в продължение на много години във военновъздушните сили и стратегическото командване на страната.   В момента международните договори забраняват разполагнето в космоса на оръжия за масово унищожение. Досега никоя от страните, които имат достъп до космически технологии официално не е разположила оръжия в космоса.", "date": "2018.10.14", "title": "Доналд Тръмп: САЩ изостават от Русия в създаването на космически войски "}
{"url": "https://www.actualno.com/balkani/mogerini-dogovoryt-ot-prespa-e-unikalen-edva-li-shte-ima-druga-takava-vyzmojnost-news_699833.html", "text": "  Договорът от Преспа е уникална възможност за помирение и затваряне на 20-годишния спор между Скопие и Атина. Тази възможност може и никога повече да не се повтори.     Това каза в интервю за македонската държавна агенция МИА върховният представител на Европейския съюз по въпросите на външните работи и политиката на сигурност Федерика Могерини.   \"Имах привилегията да присъствам на подписването на Договора през месец юни край Преспа в присъствието на премиерите Алексис Ципрас и Зоран Заев. И двете страни демонстрираха кураж, лидерство, отговорност и работеха неуморно за преодоляване на различията и старите проблеми, с цел постигане на този исторически Договор, който бе подкрепен от цяла Европа\", каза още Могерини, цитирана от БГНЕС.\r\n\"Сега предстоят национални процедури за изпълнението му, които вървят и в двете държави и това трябва да бъде зачетено и уважено. Разбирам чувствата и историческото минало на този спор, включитено и безпокойствата. Спорът не съществуваше толкова дълго време, но колкото повече време минава, толкова по-трудно става намирането на решение. Преговорният процес е болезнен и резултатът е - компромис. Този компромис обаче е в интерес и на двете държави. Нашата позиция е много ясна: ЕС напълно подкрепя Договора. Това е уникална възможност за помирение на Западните Балкани, която може би и няма да се повтори. Надявам се всички страни да използват момента и да гарантират бъдещето на страната в ЕС - бъдеще, което цялата нация очаква от години да бъде реалност\", подчерта Могерини.  \"Помирението, регионалното сътрудничество и добросъседските отношения играят ключова роля в нашия ангажимент за Западните Балкани. Това е и ключов принцип за разширяването. Решението на толкова тежък спор е от огромно значение за региона и възможност за напредък по пътя към ЕС. Ако този момент се използва мъдро по пътя на необходимите реформи, тогава ние сме изправени пред значителен напредък. Страните-членки откриха пътя за старт на преговорите през юни догодина, на базата на ясни условия. Това е част от нашия увеличен ангажимент в региона, който е в интерес на всички и за страните от региона\", подчерта тя.   Според Могерини \"постигнатият Договор може да доведе до транформацията на целия регион на Западните Балкани\".\r\n\"Добросъседските отношения ни помагат да работим заедно, да се справим с много продизвикателства. Договорът дава и възможности, включително и в областта като миграцията. Бежанската криза доказа, че войни, които се водят далеч от Брюксел или Скопие, може да имат последствия рано или късно и в Европа. Западните Балкани са в сърцето на Европа, ние сме взаимно зависими. Вярвам, че заедно можем да постигнем много за просперитета, сигурността и стабилността на нашите народи\", каза в заключение върховният представител на Европейския съюз по въпросите на външните работи и политиката на сигурност Федерика Могерини.    ", "date": "2018.10.14", "title": "Могерини: Договорът от Преспа е уникален, едва ли ще има друга такава възможност"}
{"url": "https://www.actualno.com/america/koj-e-novijat-praven-syvetnik-na-belija-dom-news_699846.html", "text": "  Американският президент Доналд Тръмп възнамерява да назначи за правен съветник на Белия дом специалиста по търговско право Пат Чиполоне, съобщава Аксиос, цитирайки източници.     В момента длъжността на правния съветник на Белия дом е заета от Дон Макган.   Според един от източниците на публикацията Чиполоне вече е започнал процеса на попълване на необходимите документи.\r\n\"Той не е очевиден избор, не е политически човек като Дон, не е свързан с Капитолия и за разлика от Дон не познава всички сенатори\", съобщават източниците. В същото време се отбелязва, че Чиполоне е \"уважаван адвокат\".  На свой ред Вашингтон пост пише, че Тръмп е съобщил на Чиполоне решението си миналата седмица, цитира БГНЕС.   ", "date": "2018.10.14", "title": "Кой е новият правен съветник на Белия дом?"}
{"url": "https://www.actualno.com/europe/parlamentarni-izbori-v-luksemburg-news_699834.html", "text": "  В Люксембург се провеждат парламентарни избори. Според социологическите проучвания Християнсоциалната народна партия ще спечели вота, което значи, че е доста вероятно сегашният премиер Ксавие Бетел от либералната Демократическа партия да загуби поста си.     Вотът ще даде отговор на въпроса дали коалицията на Демократическата партия, Люксембургската социалистическа работническа партия и Зелените ще успее да се задържи на власт, или новото правителство ще бъде съставено от други политически сили.   Чужденците съставляват 48% от населението на Люксембург, но нямат право на глас. Такова ще имат 256 000 души, което е по-малко от 43% от населението на страната, пише БГНЕС.\r\nПреди 3 години в страната се проведе референдум дали да се даде право на глас на чужденците. Близо 80% от гласувалите бяха против.  ", "date": "2018.10.14", "title": "Парламентарни избори в Люксембург"}
{"url": "https://www.actualno.com/plovdiv/referendum-katunica-sreshtu-dobiva-na-inertni-materilali-v-rajona-news_699798.html", "text": "  В пловдивското село Катуница гласуваха в събота на референдум. Жителите решават дали община Садово да издава разрешения за изграждане на съоръжения за добив на инертни материали. Концесията за кариерата е одобрена от правителството в началото на годината, но местната администрация и хората са против унищожаването на земеделска земя. В края на август общинските съветници в Садово решиха единодушно да се проведе допитване по темата.     Към края на изборния ден са гласували над 924 души от имащите право на глас - или 49%, което прави референдума в Катуница легитимен, предаде БНТ.   98% от участвалите във вота са се обявили против концесията., предаде БНР. Тя беше предоставена на дружество с решение на правителството от февруари, като определеният терен за добив на инертни материали е 235 декара. Най-голяма част от тази площ е от землището на Катуница.\r\nЕто какво заяви председателят на Общинския съветна Садово Атанас Телчаров, след като станаха известни резултатите от гласуването:  \"Оценявам днешния вот като много позитивен за всички от населеното място и всички в региона. Хората излязоха и защитиха мнението си. Следващите действия на местната власт и мои лични, като председател на Общинския съвет са в тридневен срок да обявя резултатите, които ще излязат с решение на Общинската избирателна комисия и от наша страна ние ще искаме незабавно Министерският съвет да отмени своето решение от февруари месец, което дава разрешение в местност \"Кацара\" да се добиват инертни материали.\"\r\nТревогите на местното население са свързани с унищожаването на обработваема земя и нарушаване на екоравновесието.   Жители на селото коментираха: „Не трябва да позволяваме тия кариери да се разширяват и да копаят надолу, защото има опасност водата на селото да пресъхне, да се замърси.“ „Жителите на Катуница имат горчив опит от 90-те години. Тогава нивото на подпочвените води беше спаднало критично и се стигна до жива верига. Хората с телата си спряха машините на държавното предприятие „Кариери“ АД“.    Добивът на инертни материали в областта Кацара - участък Кацара 2 е разрешен от МС в началото на месец февруари, а оценката за въздействие върху околната среда е от края на същия месец. В момента гражданско сдружение за опазване на Катуница атакува решението в съда.\r\nКонцесията е за 35 години и обхваща 235 в селата Катуница, Ягодово и Крумово. Намира се в близост до две летища - военно и гражданско. От фирмата концесионер определиха референдума в Катуница като незаконен. Собственикът Илиян Филипов каза, че притежава собствена земя в община Родопи, която е част от концесията и ще разработва само нея.\r\n„Аз в Садово не мога да работя, ако някой не ми продаде земята. Добивът е разрешен до водно ниво, което означава, че ние няма как да повлияем на подпочвените води на терена“, каза той.   Според кмета на Катуница същия инвеститор е входирал документи за проучване и на други над 500 декара, отново в землището на селото.\r\nРезултатите от референдума трябва да бъдат обявени официално в тридневен срок.   ", "date": "2018.10.14", "title": "Референдум: Катуница \"срещу\" добива на инертни материлали в района"}
{"url": "https://www.actualno.com/literature/vyzmojno-li-e-vseki-da-obicha-rabotata-si-news_699672.html", "text": "   (Откъс от „Лидерите винаги обядват последни“ на Саймън Синек)      Да обичаме работата си, да се чувстваме сигурни на работното място, да работим за компания, на която действително ѝ пука как се чувстваме и какво мислим за това, което правим – всичко това звучи идеално. Но броят на лидерите, които искат служителите им да се чувстват сигурни, когато идват на работа, за жалост, е много по-нисък, отколкото си представяме. Работата е просто работа.   Идеализмът, за който говоря, е чудесен за книгите, посветени на професиите и заниманията ни, но реалността е по-различна. Имаме сметки за плащане, деца за изхранване, финансиране на университетско образование. На главата ни се е струпало прекалено много. А и светът навън, огромното непознато пространство, всъщност е опасен. Така че си стоим на същото място заради усещането за сигурност.\r\nПовечето от нас обаче не си дават сметка, че цената, която плащаме, за нещото, което възприемаме като стабилност, е висока. Става дума за здравето.  Стресът и тревожността на работното място имат по-малко общо с работата, която вършим, и много повече със слаб мениджмънт и лидерство. Когато знаем, че на работното ни място има хора, които ги е грижа как се чувстваме, нивата на стрес намаляват. Но когато имаме чувството, че сме единствените загрижени за себе си, или виждаме, че лидерите на компанията се интересуват повече от числата, отколкото от нас, стресът и тревожността се покачват. Ето откъде идва желанието да си сменим работата – не изпитваме лоялност към компанията, чиито лидери не ни създават чувство за принадлежност или не ни дават причина да останем, отвъд въпроса за парите и придобивките.\r\nНо напускането на работата не е единственият път. Има много по-прост и потенциално по-ефективен - да останем.   Но това не означава, че може да се измъкнем, без да направим нещо. Ще трябва да променим някои неща, когато отидем на работа. Ще се наложи да отклоним част от фокуса си върху себе си и да обърнем повече внимание на хората около нас.    Точно както спартанците, ще трябва да се научим, че силата ни ще дойде не от остротата на копията ни, а от желанието ни да предложим на другите защитата на нашите щитове.\r\nПодкрепящата ни и добре управлявана работна среда е полезна за здравето ни. Тези, които усещат, че имат повече контрол, че се чувстват упълномощени да вземат решения, вместо да чакат одобрение, страдат от по-малко стрес. Онези, които правят това, което са им казали, и винаги са принудени да следват правилата, страдат най-много. Усещането ни за контрол, стресът и способността ни да показваме най-доброто от себе си, са пряко свързани с това колко сигурни се чувстваме в една организация.\r\nИма само един начин да разрешим този проблем – като изградим и поддържаме кръгове на сигурността на работното място. Да сочим виновните с пръст, не е решение, но да се обединим  и да направим нещо - е.   Чрез създаването на безопасен кръг лидерите намаляват заплахата, която хората усещат вътре в групата, а това ги освобождава и им позволява да посветят повече време и енергия, за да защитят организацията от непрекъснатите опасности отвън и да уловят големите възможности. Без безопасен кръг хората са принудени да хабят твърде много време и енергия, за да се защитават един от друг.\r\nСредата, хората около нас, определят къде ще инвестираме енергията си. Колкото повече вярваме, че ни пазят гърбовете, толкова по-подготвени сме да посрещнем непрестанните заплахи отвън заедно. Само когато чувстваме, че се намираме в безопасен кръг, ние се движим напред като сплотен отбор, по-способен да оцелее и да се развива независимо от външните обстоятелства.   Силата и издръжливостта на една компания не идват от продуктите и услугите, а от разбирателството между хората в нея. Всеки член на групата има принос в опазването на безопасния кръг и е задача на лидера да се увери, че те го правят. Основната задача на лидера е да внимава за хората в кръга.\r\nВ безопасния кръг се чувстваме оценени от колегите си и обгрижени от хората над нас. Ставаме напълно уверени, че лидерите на организацията и колегите ни подкрепят и ще направят всичко по силите си, за да ни помогнат да успеем. Превръщаме се в членове на групата. Усещаме, че принадлежим към нея. Когато вярваме, че другите в групата, тези в кръга, ще се грижат за нас, се създават условия за свободна размяна на информация и ефективна комуникация. Това е основополагащо за появата на иновации, за предотвратяването на ескалацията на проблеми и подготвянето на организациите да се защитават от външни опасности и да не пропуснат всяка добра възможност.   Когато лидерите на организациите се вслушат в работещите в нея, се изгражда нова фирмена култура на загриженост, която позволява на хората и идеите да процъфтяват. Без принуда, напрежение и натиск хората по естествен начин се стараят да си помагат и работят за напредъка на компанията заедно. Работенето с чувство на задължение е заменено от работенето с чувство на гордост. А идването на работа за компанията е заменено с идването на работа в името на хората, които са наети в нея. Работата вече не е място, където да се страхуват, а е място, на което ги ценят.", "date": "2018.10.14", "title": "Възможно ли е всеки да обича работата си?"}
{"url": "https://www.actualno.com/europe/chetirima-egiptjani-sred-kandidatite-za-mestno-upravlenie-v-belgija-news_699843.html", "text": "  Избори за местна власт има днес в Белгия. За първи път в историята на страната четирима египтяни са сред състезаващите се кандидати, съобщи БНР.     Белгийците, пребиваващите в страната граждани на ЕС, които придобиха право на глас с решение през 1999 г., както и гражданите на страни извън ЕС, които са пребивавали в Белгия най-малко пет години, ще гласуват за следващите свои провинциални, общински и областни представители в Брюксел, Фландрия и Валония.   ", "date": "2018.10.14", "title": "Четирима египтяни сред кандидатите за местно управление в Белгия"}
{"url": "https://www.actualno.com/business/hristo-kazandjiiev-napylno-se-prenebregva-vyzmojnostta-za-dostavki-na-gaz-ot-rumynija-news_699826.html", "text": "  Христо Казанджиев от Българския енергиен и минен форум е категоричен, че България е работила \"контрапродуктивно\"  по отношение на осигуряването на алтернативни доставки в последните 20  години:     „Само ще спомена, че към настоящия момент, България напълно игнорира  възможността за доставка на природен газ от Румъния, която през 2019 -  2020 година началото, ще започне производство и ще стане нетен износител  на природен газ. До този момент аз не съм чул Булгаргаз де предприел  стъпки в тази посока…“, заяви експертът пред БНР.   Казанджиев изтъкна, че в Западния Предбалкан също има установени  големи находища на шистов газ, които не се експоатират, въпреки че няма  опасност за подземните води.Резултатите от проучванията за нефт и газ в  Черно море към момента са песимистични, допълни той.\r\nЕкспертът е на мнение, че има „дъблоко налагано заблуждение, че определянето на цените на природния газ не е на пазарен принцип“.  „Методологията за определяне на цените и заложена в договорите за доставка съответства на европейските стандарти в тази сфера. Това, че се индексира към нефта е нормално, поради факта че самият природен газ е енергиен ресурс. Друг е въпросът, че България в значителна степен използва природния газ и като суровина и ето този елемент не е отчетен във формулата за индексация. От една страна е добре, че има възможности за избор, но от друга страна този избор носи големи рискове, особено що се отнася до формиране цената на база на цените от европейските хъбове, защото като правило тези цени са спот-цени и се формират с оглед на бързи продажби с оглед балансиране на пазара, докато близо 90% от потребявания природен газ се доставя по дългосрочни договори, които са по-устойчиви във времето /…/ В момента например, потребителите в България плащат една от най-ниските цени на природния газ по дългосрочните договори, докато на спот пазара е горе-долу със 100 лева по-висока цената, отколкото за българските потребители. Трябва да се подхожда много внимателно и след задълбочен анализ, въз основа на една стратегия, която аз лично не виждам от страна на Булгаргаз\".   „За Южен поток - България спирането на проекта и неговото денонсиране беше в резултат на действията на Русия, а не на България. Русия много използват тези възможности за развитие на проекти като морков пред магарето България и се възползва по един безогледен начин от тази ситуация. Последният случай е проектът „Турски поток“, който е в огромен ущърб на България. Това ще изкристализира до 1-2 години“ . Според Казанджиев този проект е „изключително трудно да бъде жизнеспособен към настоящия момент при съществуващите данни“, но страната ни ще инвестира огромни средства за него макар да няма правно-обвързващи ангажименти.\r\nКазанджиев изтъкна, че лошото управление в енергийната сфера е своеобразен данък, който българите плащат.    ", "date": "2018.10.14", "title": "Христо Казанджииев: Напълно се пренебрегва възможността за доставки на газ от Румъния"}
{"url": "https://www.actualno.com/europe/moskovskijat-patriarh-kiril-nikakvi-svetski-sili-njama-da-unishtojat-cyrkvata-news_699799.html", "text": "  Синодът на Руската православна църква ще решава в понеделник как да отговори на решението на Вселенската патриаршия да подкрепи независимостта на Украинската православна църква     Московският патриарх Кирил заяви, че \"никакви светски сили няма да успеят да унищожат църквата\", и припомни съветските години, когато, по думите му, тя е била разтърсвана от ударите на властта, но \"никога не се е пречупвала\".   В посланието си патриарх Кирил призова за единство на православните християни, цитира БГНЕС.\r\n\"Надявам се, че Православната църква ще намери в себе си сили да преодолее кризисните явления и да съхрани единството си, което е толкова необходимо за възраждането на нашите народи\", каза патриархът.  ", "date": "2018.10.14", "title": "Московският патриарх Кирил: Никакви светски сили няма да унищожат църквата "}
{"url": "https://www.actualno.com/healthy/mz-skluchva-dogovor-za-280-linejki-objavi-porychka-za-oshte-120-news_699784.html", "text": "  Пред сключване на договор за доставка на 280 линейки е здравното министерство (МЗ). Справка в сайта му сочи, че е финализирана процедурата по избор на изпълнител за две от четирите обособени позиции, с които се целеше осигуряване на 400 нови медицински автомобила.     Средствата на обща стойност 48 671 650 лева без ДДС са от Оперативна програма \"Региони в растеж\" по проект \"Подкрепа за развитие на системата за спешна медицинска помощ\", а линейките са предназначени за центровете и филиали за спешна медицинска помощ в цялата страна.   Поръчката бе обявена през март месец, но е частично приключила едва сега, заради многото ѝ обжалвания от фирми, които са нямали интерес да участват в нея, сочи проверка на .\r\n\"София Франс Ауто\" АД печели конкурса за доставка на 185 линейки за спешна медицинска помощ, тип B с повишена проходимост. Тя е класирана на първо място и за доставка на 95 линейки за интензивни грижи, тип С. Офертата ѝ е на стойност 113 990 лв. без ДДС за едно возило, съответно 136 788 лв. с ДДС. Това прави обща стойност на доставката 31 892 000 лв. без ДДС и съответно 38 300 640 лв. с ДДС.  Всички останали кандидати са били отстранени в хода на процедурата. За две от обособените позиции обаче се наложи министър Кирил Ананиев да прекрати процедурата още през месец август.  Причината бе, че за тях нямаше подадена нито една оферта.   От онзи ден вече е открит нов конкурс за останалите 120 линейки. Прогнозните им стойности са си същите. Общо 10 млн. лв. без ДДС са предвидени за доставка на 78 линейки за спешна медицинска помощ, тип Б със задвижване 4х4. Сумата за другите 42 линейки тип В с повишена проходимост е 5 450 340 лв. без ДДС.\r\nИзискванията за тях обаче са леко променени. Срокът за изпълнение на договора в предишното обявление беше 36 месеца, сега е 24. Гаранционният срок при двете обявления е 60 месеца, но в първото беше без ограничение на пробега, сега е или 60 месеца, или до достигане на 250 000 км - според това кое от двете обстоятелства настъпи първо.    В съобщението от 13 август, когато МЗ информира, че са постъпили 7 оферти за разглеждане, уточни, че тъй като за две от позициите участници няма, още в рамките на деня ще проведе среща с представителите на автомобилния бизнес, за да разбере причините, които са ги възпрепятствали да кандидатстват.", "date": "2018.10.14", "title": "МЗ сключва договор за 280 линейки, обяви поръчка за още 120"}
{"url": "https://www.actualno.com/america/pastor-bransyn-se-zavyrna-v-sasht-news_699800.html", "text": "  Американският пастор Андрю Брансън, освободен от турски съд на 12 октомври, се срещна с президента на САЩ Доналд Тръмп в Белия дом и се моли за него в присъствието на журналисти. Излъчването на живо от Овалния кабинет предаде Си Ен Ен.         \"Господи, призовавам те да излееш Светия Дух върху президента Тръмп и да го възнаградиш с божествена мъдрост, за да може той да изпълни всичките свои планове и плановете на тази страна\", каза пасторът, коленичил пред Тръмп. \"Моля те да го защитиш от клевета и от врагове, които се опитват да му попречат\", добави той.  Брансън благодари на президента и администрацията на САЩ за помощта и подкрепата за него и семейството му по време на съдебния процес в Турция.   Пасторът прелетя със самолет до военна база \"Андрюс\" близо до Вашингтон. Преди това той беше прегледан от лекари в американска болница в Германия.\r\nНа 12 октомври съдът в турския град Измир осъди Брансън на три години затвор, но реши да го освободи от ареста, като се съобрази с времето, което е излежал в процеса на разглеждане на делото. Съдът също така вдигна забраната му да напуска страната.    Администрацията на Тръмп многократно настояваше турските власти да освободят свещеника и да му позволят да се върне в родината си. В четвъртък вестник \"Вашингтон пост\" съобщи, че Съединените щати и Турция са постигнали споразумение за освобождаването на пастора и премахването на санкциите на САЩ срещу Турция.   Брансън, който живееше в турския град Измир, беше арестуван през ноември 2016 г. по обвинения за връзки с Кюрдската работническа партия и забранената в Турция организация ФЕТО. Последните са последователи на ислямския проповедник Фетулах Гюлен, който живее в Съединените щати. Анкара вярва, че поддръжниците на Гюлен са били организатори на опита за преврат, извършен в Турция през 2016 г.", "date": "2018.10.14", "title": "Пастор Брансън се завърна в САЩ"}
{"url": "https://www.actualno.com/scene/chetiri-premieri-v-edna-vecher-na-scenata-na-zala-bylgarija-news_699837.html", "text": "  На 16 октомври от 19 ч. Софийската филхармония под диригентството на Любомир Денев-син ще представи творби на съвременни български автори.     В програмата са включени 3 световни премиери - „Размисли“ на Симеон Венков, „Концерт за обой и струнен оркестър“ на Димитър Наумов със солист Вълчан Вълчанов и „Три еврейски танца за кларинет и оркестър“ на Кирил Ламбов със солист Борислав Йоцов. Премиерно за България е произведението на Николай Бадински „Руините под София“.   Симеон Венков твори в различни стилове – камерна, джаз, филмова и театрална музика. Неговият засилен интерес към поезията може да се усети в пиесата му „Размисли“, която е вдъхновена от стиховете на Димчо Дебелянов.\r\n„Завърших Концерта за обой и струнен оркестър през лятото на 2017 г. специално с мисълта да бъде изпълнен от отличния обоист Вълчан Вълчанов. Произведението носи белега на българския фолклор, интонационно осъществен със съвременни композиторски средства.“ - разказва Димитър Наумов за своята творба.  Хилядолетната история на столицата е вдъхновила Николай Бадински за произведението „Руините под София“, изпълнено за първи път през 1978 г. в Западен Берлин.   За свята творба Кирил Ламбов се обръща към еврейския фолклор: „Използвах неизчерпаемата енергия на еврейската музика и по теми на три оригинални еврейски танца създадох вариации, които да носят духа на тази изгаряща страстност, извираща от дълбините на този прастар народ .“\r\nKонцертът е част от тематичния цикъл RE: NOVAE MUSICAE, в който Софийската филхармония се фокусира върху родните автори от най-ново време. Билети са налични на касата на зала България и в партньорските мрежи eventim.bg, epay.bg и ticketsbg.com.    ", "date": "2018.10.14", "title": "Четири премиери в една вечер на сцената на зала \"България\""}
{"url": "https://www.actualno.com/asia/aleksej-navalni-izleze-ot-zatvora-news_699803.html", "text": "  Руският опозиционен лидер Алексей Навални бе освободен, след като прекара три седмици зад решетките заради организирането на антикремълски протести, съобщава в. „Гардиън”. Това е второто му пребиваване в затвора за последните няколко месеца.     42-годишният активист напусна центъра за задържане в южната част на Москва в ранните часове на неделния ден и се качи в чакащата го кола. Властите „обърнаха специално внимание” на най-отявения критик на Владимир Путин след като одобрението спрямо руския президент рязко спадна заради непопулярната пенсионна реформа.   Навални излежа 30-дневна присъда през септември за организирането на неразрешен протест, но бе задържан отново малко след като бе освободен, за да отговаря по обвинения за друга санкционирана демонстрация. Митингът срещу пенсионната реформа съвпадна с регионалните избори в Русия през септември. На вота Кремъл претърпя рядко поражение, като гласоподавателите отхвърлиха водещи кандидати от управляващата партия „Единна Русия” в поне два региона.", "date": "2018.10.14", "title": "Алексей Навални излезе от затвора"}
{"url": "https://www.actualno.com/politics/nfsb-bpc-da-priznae-nezavisimostta-na-ukrainskata-pravoslavna-cyrkva-news_699804.html", "text": "  Националният фронт за спасение на България /НФСБ/ приветства решението на Светия Синод на Вселенската патриаршия в Истанбул за обявяване за канонични Украинската православна църква и Украинската автокефална православна църква и призовава Българската православна църква да последва този пример.     Украйна е близка на България държава, дом на една от най-големите задгранични български общности. Българските изпълнителна и законодателна власт водят последователна политика през годините както за сближаване на българския етнос в Украйна с Родината и българския народ, така и за изграждане на трайни и устойчиви икономически, социални и културни връзки между Украйна и България. Смятаме за критично важно Българската православна църква да се включи в този процес и последва българската държавна политика и да направи нужното, за да може украинският народ и българите в Украйна да имат своя независима Църква, се казва в Декларация на НФСБ.   ", "date": "2018.10.14", "title": "НФСБ: БПЦ да признае независимостта на Украинската православна църква "}
{"url": "https://www.actualno.com/starazagora/starozagorskata-opera-gostuva-na-scenata-na-sofijskata-news_699791.html", "text": "  С мюзикъла за деца „Машина на времето“ и с балетните спектакли „Нестинарка“, „Делвата“ и „Фантастичното дюкянче“ Държавна опера - Стара Загора, гостува на сцената на Софийската опера и балет на 16, 17 и 18 октомври.     Спектаклите са едни от най-новите и много успешни постановки на първия извънстоличен оперен театър и не присъстват в нито един репертоарен афиш в България. В София ще бъдат ще бъдат представени за първи път в София съвместно със Софийската опера и балет.", "date": "2018.10.14", "title": "Старозагорската опера гостува на сцената на Софийската"}
{"url": "https://www.actualno.com/sliven/dyrjavata-predostavi-na-tvyrdica-sgrada-za-istoricheski-muzej-news_699774.html", "text": "  В навечерието на празника на град Твърдица – Петковден, областният управител Чавдар Божурски издаде заповед за прехвърляне на имот – държавна собственост на Община Твърдица, с цел създаването на Исторически музей.     Имотът с площ 1 101 кв. м се намира на ул. „Неофит Рилски” №16 в града и се предоставя заедно с четирите постройки, изградени върху него. Община Твърдица се задължава да извърши необходимите ремонтни дейности.   Все още предстоят процедурите по официализиране на музея като самостоятелно юридическо лице на бюджетна издръжка.\r\nС акта на безвъзмездно предоставяне от страна на държавата се урежда един дългогодишен проблем на Община Твърдица, свързан с експонирането и охраната на музейната сбирка на града.  ", "date": "2018.10.14", "title": "Държавата предостави на Твърдица сграда за Исторически музей"}
{"url": "https://www.actualno.com/chronicles/izliza-pyrvoto-izdanie-na-detskata-knijka-mecho-puh-news_698995.html", "text": "  „Мечо Пух“ е една от най-популярните книги за деца (въпреки че авторът ѝ казва за нея, че тя е предназначена не толкова за деца, колкото за детето във всеки възрастен). Неин автор е А.А. Милн и тя е първата от поредицата истории за плюшеното мече Мечо Пух, Кристофър Робин и техните приятели от Голямата гора. Издадена е през 1926 г. и постига незабавен успех както в Европа, така и в САЩ. Продажбите ѝ надскачат всички рекорди в рамките на две години след първата ѝ поява. Приема се еднакво добре от деца и възрастни, преведена е на повече от 25 езика. През 1996 г. WaterStone’s – водеща издателска фирма в Англия, поставя книгата на 17-то място сред стоте най-четени книги на ХХ век. Следващата книга от поредицата на Милн е „Вече сме на шест години“ („Now We Are Six“) (1927) – сборник с детски стихове с илюстрации на героите от „Мечо Пух“, а година по-късно излиза „Къщичката в къта на Пух“ („The House at Pooh Corner“, 1928 г.).     На 24 декември 1925 г. първите две глави от „Мечо Пух“ са публикувани във вестник „Лондон Ивнинг Нюз“ (London Evening News) под заглавието „Детска приказка от A. А. Милн“. На следващия ден – Коледата на 1925 г. – са излъчени и по радио BBC с гласа на Доналд Калтроп.   На 14 октомври 1926 г. лондонското издателство „Methuen“ издава „Мечо Пух“. През същата година американското издателство „E. P. Dutton“ издава книгата в САЩ.\r\nНа следващата година същите две издателства отпечатват детската стихосбирка „Вече сме на шест“, а през 1928 г. издават и книгата „Къщичката в къта на Пух“.  През 1960 г. „E. P. Dutton“ превежда и издава „Мечо Пух“ на латински език (Winnie ille Pu). Това издание е единственият чуждоезиков бестселър в ранглистата на Ню Йорк Таймс (The New York Times) за 1960 г. и единствената книга на латински език, попадала някога в тази класация.   През 1973 г. „Methuen“ издава „Мечо Пух“ с цветни илюстрации. Година по-късно отпечатва цветно издание и на „Къщичката в къта на Пух“.\r\nВ България „Мечо Пух“ е издавана от издателствата „Народна младеж“ (1979), „Отечество“ (1988), „Пан“ (2002), „Книгоиздателска къща Труд“ (2006).    ", "date": "2018.10.14", "title": "Излиза първото издание на детската книжка Мечо Пух "}
{"url": "https://www.actualno.com/analysis/bavarija-moje-da-osyshtestvi-istoricheska-promjana-news_699801.html", "text": "  Един местен вот с особено висок заряд: изборите за Ландтаг на Бавария днес могат да сложат край на дългогодишното самостоятелно управление на ХСС там и да предизвикат политическо земетресение, което ще се усети чак в Берлин.     Така започва анализът на германския журналист Максимилиане Кошик, цитиран от БГНЕС.   В Бавария традицията повелява, че постът на министър-председателя се заема от лидера на най-силната партия. Така е още от времето на Франц Йозеф Щраус - най-дълго управлявалия баварската консервативна партия Християнсоциален съюз (ХСС) - цели 27 години.\r\nНо от около половин година насам двата поста се поделят между двама души - председател на ХСС е Хорст Зеехофер, а министър-председател на провинцията - Маркус Зьодер. Двамата политически съперници обаче са единодушни, че в Бавария може да има само един лидер. И на изборите за Ландтаг тази неделя предстои да стане ясно кой от двамата ще трябва да слезе от политическата сцена. Но залогът на тези провинциални избори е много по-висок: Бавария може да осъществи историческа промяна в курса на местната политика, вълните от което биха стигнали чак до Берлин.  За външния наблюдател баварските консерватори си остават един политически куриоз: вече повече от 6 десетилетия те управляват в Бавария почти самостоятелно. Макар че ХСС се явява на избори само в своята провинция, баварските консерватори са представени и в политиката на федерално ниво: на парламентарните избори през 2017 година ХСС спечели пропорционално за цяла Германия 6,2 процента от гласовете, преодоля петпроцентната бариера и влезе в Бундестага като самостоятелна партия. Там тя участва в обща парламентарна фракция с другите консерватори от ХДС на канцлерката Ангела Меркел.   Днешните избори - първите след съставянето на четвъртия кабинет на Меркел - ще бъдат отражение и на това доколко добре работят заедно двете партии в Берлин. Противно на твърденията на Маркус Зьодер, баварските избиратели смятат федералната политика за важна при вземането на решението за кого да гласуват. Това показват резултатите от последните анкети на баварското радио. И това се отнася най-вече за ХСС, представен във федералното правителство с трима свои министри.\r\nХСС обаче има двама сериозни съперника. От една страна това е дяснопопулистката партия \"Алтернатива за Германия\" (АзГ), която след изборите в Бавария и на предстоящите две седмици по-късно местни избори в Хесен се кани да влезе и в последните два Ландтага, в които все още не е представена. Другият му конкурент са Зелените, които са твърдо решени да нарушат абсолютното мнозинство на ХСС и да влязат в управлението. Както изглежда, на тези избори баварските консерватори ще бъдат наказани от избирателите: ако преди пет години те спечелиха почти половината от подадените гласове, сега нагласите сочат, че могат да разчитат само на около 1/3 от тях. На какво се дължи този спад?    От една страна на вътрешнопартийните битки за власт между председателя на партията Хорст Зеехофер и водещия кандидат на партията Маркус Зьодер. В предизборната борба и двамата използваха и популистки послания - в опит да дръпнат гласове от дяснопопулистката АзГ. Но за това платиха висока цена - рейтингът им падна. Отсега е ясно, че нито един от двамата не може да спечели тази битка. Победителят ще бъде друг - Съюз90/Зелени. Последните допитвания сочат, че Зелените могат да станат втора политическа сила в парламента в Мюнхен.   Това развитие обаче не е типично само за Бавария: социолозите наблюдават подобни тенденции в цяла Германия. Освен това се оказва, че дяснопопулистката партия АзГ не расте от това, че консерваторите губят избиратели. С предизборния си слоган \"АзГ е божието наказание за ХСС\" партията се опитва да придърпа към себе си бягащите от ХСС избиратели, но изглежда, че тази стратегия няма да им донесе голям успех. Което обаче не означава, че днес избирателите няма да зашлевят шамар на ХСС. Вече се спекулира, че Хорст Зеехофер е пътник. Обръща се внимание и на това, че резултатът от баварските избори може да застраши стабилността на правителството на Ангела Меркел.\r\nТова би била и първата кадрова промяна в кабинета на Меркел - ако Зеехофер подаде оставка като вътрешен министър. За негов наследник се спряга сегашният баварски вътрешен министър Йоахим Херман. Самият той демонстрира въздържаност: \"Никога не съм се стремял към някакви постове\", каза той пред ДВ, макар същевременно да уверява, че бил винаги готов да поеме и отговорност.\r\nИзборите в Бавария не са единственото предизвикателство за Берлин. Само две седмици по-късно и в провинция Хесен ще се проведат избори за Ландтаг. Резултатите от тях могат да бъдат значително по-заплашителни за Ангела Меркел, защото там се явява и нейният ХДС. И ако управляващата в Хесен коалиция между консерватори и Зелени под ръководството на довереника на канцлерката Фолкер Буфие загуби изборите, тази есен може да се окаже и доста бурна за Берлин и Меркел.   ", "date": "2018.10.14", "title": "Бавария може да осъществи историческа промяна"}
{"url": "https://www.actualno.com/celebrate/sv-mychenici-nazarij-gervasij-protasij-i-celsij-news_698799.html", "text": "  Светите мъченици Назарий, Гервасий, Протасий и Целсий живели в първия век – във века на апостолите.     Назарий бил син на юдеина Африкан и християнката Перпетуа. Майката била получила Кръщение от ръцете на Св. апостол Петър.\r\nКато станал пълнолетен, Назарий пожелал да посвети себе си на мисионерската работа сред езичниците. Тръгнал да проповядва настъпването на царството Божие по разни градове, из разни страни.   Дошъл в Медиолан (днешният град Милано, бел. Pravoslavieto.com). Тук, както и на много други места, бушувало гонение срещу християните, предприето от император Нерон. В една от медиоланските тъмници били затворени християните Гервасий и Протасий, братя–близнаци. Назарий бил подложен на мъчения и изгонен от града, загдето ги посетил и им дал помощ.  От Италия Назарий се запътил за Галия, където кръстил множество езичници, между които и момъка Целсий. С благословението на майка си Целсий, който имал високо образование, пожелал да стане сътрудник на Назарий в благовестническото му дело. От Назарий той изучил евангелските истини и тръгнал да го придружава при мисионерските му пътешествия.\r\nДвамата благовестители на много места били бити, оковани и затваряни в тъмници.\r\nСлед много премеждия дошли в Медиолан, където още били затворени Гервасий и Протасий. Вмъкнали се в тъмницата с намерение да ги утешат и с нещо подпомогнат.       Управителят Анулин се научил за това и наредил да бъдат хванати и обезглавени. Скоро след това били убити и Гервасий и Протасий.\r\nМощите на тия двама свети мъченици в четвъртия век били открити от светителя Амвросий, епископ на същия град Медиолан.\r\nЕдна година, през време на Великия пост, след като се причастил, св. Амвросий Медиолански продължил усърдно да се моли. Както се молел, хвалел и благославял Бога, изпаднал в особено благодатно състояние: видял до себе си двама юноши в бели дрехи с вдигнати нагоре ръце. Те се молели заедно с него. Когато излязъл от това състояние, юношите станали невидими.\r\nПродължил още по-усилено да пости и да се моли. На втората нощ, както се молел, имал същото видение. На третата нощ, поради изтощение от поста, не могъл изобщо да заспи. Молел се с голямо усърдие. И пак видял до себе си ония двама юноши. Видял до тях и един трети, в лицето на когото познал св. апостол Павел.   Великият апостол открил на светителя, че на това място, където стои, се намират в земята мощите на светите мъченици Протасий и Гервасий. Апостолът му наредил да извади мощите и да ги постави в църква за всенародна почит.   Служители на Църквата в Медиолан разкопали мястото и намерили мощите на двамата братя – близнаци с ръкописа на житието им.\r\nМежду присъстващите бил и медиоланският презвитер Павлин. Той разказва в какво състояние били намерени мощите: виждала се кръв, като че в момента изтича; главата – с коса и брада, като че сега е положена в гроба; лицето – светло, като че сега е умито. Из мощите лъхтял аромат, който превъзхождал всички известни аромати.\r\n© Жития на светиите. Синодално издателство, София, 1991 година, под редакцията на Партений, епископ Левкийски и архимандрит д-р Атанасий (Бончев).", "date": "2018.10.14", "title": "Св. мъченици Назарий, Гервасий, Протасий и Целсий"}
{"url": "https://www.actualno.com/society/simeon-sakskoburggotski-izvivat-mi-rycete-za-dvoreca-vrana-news_699810.html", "text": "  След решението на Софийския градски съд, че дворецът \"Врана\" е на държавата, Симеон Сакскобургготски проговори пред bTV.     \"Аз вече се уморих обяснявам, защото ми се струва като сага или never ending story. Единствено изхождаме от фактите. Винаги сме считали и сме знаели, че това е нашата къща и нещо частно, но съдейки по онова време, когато държавата реши да одържави всичко през 1947 г., показва, че то не е било държавно. Повече от това като логика мисля, че не може да се добави\". Това отговори Сакскобургготски на въпроса чия собственост е дворецът.   Той добави, че по времето, когато беше премиер, въпросът е останал законово нерешен, защото \"ми се струваше неетично да си оправям въпросите\".\r\nТова беше моето желание, допълни Сакскобургготски. \"Оттам нататък дали някои административни, как да кажа – ходове, са били предприети, това вече е друго. Няма и думи, с които да окачествя всичко това, но за съжаление, така се случи. А щом като всъщност не е чисто юридически, защото юридическото си е било ясно още от поколенията на баща ми и на цар Фердинанд, мисля, че има начин, по който да се реши по един политически или с някакво договаряне, или въобще, както се прави в други цивилизовани държави.\"  През последните 9 години са се водили множество разговори за имота, но всеки път се е стигало до отлагане на решението. \"Последното беше: „Ами, да изчакаме да мине председателството”. Е, хубаво, всички сме се мобилизирали за успешното председателство, но след това можеше да се започне нещо. Или някой да се обърне към мен и да поразгледаме нещата по един спокоен и нормален начин. Но това не се е случило досега\", коментира бившият премиер.   На директен въпрос \"Извиват ли Ви ръцете?\", Сакскобургготски отговори: \"Извиват ми ги всъщност по този начин. Защото 9 години, говоря от фамозния мораториум, вече навлизаме в една изцяло абсурдна ситуация.\"\r\nБившият премиер намекна, че има апетити към двореца, но типично в негов стил не уточни чии са те.    \"Вече там не мога да посоча, но човек може да си го представи или да си зададе този въпрос, защото иначе няма обяснение за такъв систематичен и продължителен тормоз. Може би се надяват да си отида от този свят и тогава вече да си кажат: Сега вече free-for-all, както викат американците, но едва ли ще им направя това удоволствие, засега поне се надявам не.\"   ", "date": "2018.10.14", "title": "Симеон Сакскобургготски: Извиват ми ръцете за двореца \"Врана\""}
{"url": "https://www.actualno.com/healthy/burgas-i-jambol-sa-na-edni-ot-vodeshtite-mesta-po-onkologichna-zabolevaemost-v-stranata-news_699780.html", "text": "  За съжаление Бургас и Ямбол са на едни от водещите места по онкологична заболеваемост в страната. Това каза за Радио \"Фокус\" – Бургас проф. д-р Христо Бозов, управител на онкологичен център в Бургас.     \"Към момента има към 28 000 регистрирани болни с ракови заболявания в двете области, като всяка година болните се увеличават с 2700-2800. От новорегистрираните заболявания, най-голям процент са тези свързани с храносмителната система, средно около 600 всяка година. След тях се нарежда едно много тежко и бързопротичащо заболяване – меланом, болните които се регистрират всяка година са около 500. След това следват и заболяванията на дихателната система – около 200-250 случая на година. При жените ракът на млечната жлеза е водещ, близо 300 случая годишно, а при мъжете водещо онкологично заболяване е ракът на панкреаса, където се регистрират около 200 случая годишно\", добави Бозов.   По думите му злокачествено протичат и карциномните заболявания на женските полови органи. Всяка година в региона на Бургас се регистрират около 80 случая на рак на шийката на матката. Между 70 и 80 са заболелите от рак на панкреаса, които се регистрират годишно.\r\n\"Въпреки черната статистика, центърът се опитва да прави всичко възможно и благодарение на модерна и съвременна апаратура. Опитваме се да привличаме специалисти от други градове, както и чуждестранни такива. Каквато и да е статистиката и каквато и да е диагностиката, човек не трябва да се предава, трябва да се бори докрай, а специалистите трябва да правят всичко възможно и каквото е необходимо за постигане на положителен изход от лечението. Много е важно да отбележа, че един от най-важните фактори, които са необходими за побеждаване на болестта е нейното ранно диагностициране\", допълни още професорът.  ", "date": "2018.10.14", "title": "Бургас и Ямбол са на едни от водещите места по онкологична заболеваемост в страната"}
{"url": "https://www.actualno.com/ruse/satira-na-niki-urumov-gostuva-v-malkata-viena-news_699772.html", "text": "  Моноспектакълът на Николай Урумов „Лалугер“ ще бъде представен на сцената на Военния клуб от Сатиричен театър Русе. Срещата с актьора ще бъде на 15 октомври, от 19.00 часа. Билети ще се продават на място преди представлението, от 17.00 часа.     178-мото издание на „Лалугер“ е един разказ за човешките ценности, които все повече започват да липсват в забързаното ни всекидневие, архивирани дълбоко в съзнанието ни, но ние винаги търсим и искаме отново да открием.   Постановката е играна над 170 пъти на различни сцени по света - в Брюксел, Люксембург, Берлин, Виена, Кьолн, Дюселдорф, Карлсруе, Москва, Скопие и в много наши градове.\r\nЗабележителният актьор е притежател на следните награди и номинации:  Награда за „Най-добър актьор“ на XIII Международен фестивал на Монодрамата в Битоля, Македония 2011 г.; Награда за „Най-добра главна мъжка роля“ на Фестивала за българска драма и театър в Шумен 2011 г.; Награда „Чудомир“ за „Комедиен хит на сезона“ 2012 г.; Номинация „Нова българска драма“ за драматургия 2010 г.; Номинация за „Аскеер“ за драматургия 2011 г.  ", "date": "2018.10.14", "title": "Сатира на Ники Урумов гостува в Малката Виена"}
{"url": "https://www.actualno.com/asia/brojat-na-jertvite-v-indonezija-raste-news_699797.html", "text": "  Броят на загиналите в резултат на земетресението и цунами на индонезийския остров Сулавеси достигна 2091 души, съобщи официалния представител на провинция Централен Сулавеси.     Въпреки факта, че широкомащабната операция по търсене и спасяване е приключила на 12 октомври, спасителите продължават да откриват мъртви в процеса на разчистване на развалините\", се казва в изявлението.   Според Агенцията за справяне с природни бедствия общия брой на пострадалите е над 10 600 души, а състоянието на повече от 2 500 се оценява като сериозно. В същото време повече от 680 души са в неизвестност. Поради стихията над 87 000 местни жители бяха принудени да напуснат домовете си, предава ТАСС,  цитирана от БГНЕС.\r\nЗеметресение с магнитуд 7,4 връхлетя острова на 28 септември. Впоследствие бяха регистрирани повече от 530 последващи труса. Това доведе до появата на цунами с височина на вълните 5-7 метра.  ", "date": "2018.10.14", "title": "Броят на жертвите в Индонезия расте"}
{"url": "https://www.actualno.com/analysis/slovashkijat-syd-znae-porychiteljat-i-izvyrshitelite-na-ubijstvoto-na-jurnalista-jan-kucijak-news_699823.html", "text": "   Коментар на словашкия журналист Кено Ферзек.      През последните две десетилетия много убийства в Словакия останаха неразкрити. Най-вече защото по един или друг начин в тях очевидно бяха замесени висши политици и полицейски служители. На този фон много словашки журналисти предполагат, че и убийството на техния колега, разследващия журналист Ян Куцияк, и неговата годеница Мартина Куснирова никога няма да бъде разкрито.\r\nТе обаче може и да не се окажат прави. За щастие. Очевидно следователите са реконструирали в голяма степен организацията и извършването на престъплението. Разследващият журналист Арпад Шолтес заяви пред Дойче Веле, че това е една \"приятна изненада\".\r\nСлед запитване на всекидневника \"Sme\", словашкият Специализиран наказателен съд публикува анонимен документ, в който се описва организацията и извършването на престъплението - в детайли. Възстановката се базира в голяма степен на показанията на арестуваните преди две седмици четирима заподозрени. Золтан А. е единственият, който е готов да съдейства на разследването. Другите трима - Томаш Ш., Мирослав М. и Алена Щ. отказват да дават показания.     Според протокола, убийството е било поръчано в края на 2017 година от Алена Щ. Тогава бизнесдамата от южния словашки град Комарно се среща със своя познат Золтан А. и му предава мобилен телефон с безброй снимки на Ян Куцияк, както и обширни информации за неговото местоживеене и работа. Золтан А. от своя страна натоварва бившия полицай и частен охранител Томаш Ш. от Коларово с убийството. Алена Щ. предлага за убийството 50 000 евро в брой и се задължава да погаси дълговете на Золтан А. в размер на 20 000 евро. Томаш Ш., който по това време е управител на магазин за хранителни добавки, е работил дълго време като бодигард и охрана на различни обекти. Той умее да борави с огнестрелни оръжия. Избира за съучастник и шофьор своя братовчед Мирослав М..\r\nНай-малко седем пъти двамата проучват селото Велка Маца, в което живее Ян Куцияк. В деня на убийството, 21 февруари, Томас Ш. нахлува в жилището на Куцияк и неговата годеница през една незаключена врата и остава да чака журналиста. Първоначално не е било планирано убийството и на годеницата на Куцияк. Томаш Ш. обаче я застрелва, защото тя би могла да свидетелства пред съда. Бившият бодигард убива Куцияк с два изстрела в гърдите, а годеницата му - с изтрел в главата. Мартина Куснирова умира на място, а Ян Куцияк умира от загуба на кръв. Оръжието, с което е извършено убийството, все още не е открито. При обиска на къщата на Томаш Ш. обаче полицията намира патрони, които са идентични с 9-милиметровите патрони от убийството.\r\nСлед убийството Томаш Ш. и Мирослав М. отпътуват към Комарно и получават обещаните 50 000 евро в брой. Едва на следващия ден Золтан А. информира Алена Щ., че е убита и годиницата на Куцияк. Според публикувания анонимен документ, Алена Щ. реагира гневно на тази новина. След като Томаш Ш. и Мирослав М. осъзнават какъв международен отзвук е предизвикало убийството, принуждават Алена Щ. да им даде още пари. В протокола не се споменава конкретна сума.       Според следователите, Алена Щ. няма никакъв мотив за убийството на Ян Куцияк. Куцияк изобщо не я познава и името ѝ не се среща в документите на разследващия журналист. Следователите изхождат от предположението, че тя е била само посредник. В момента на убийството Алена Щ. е била безработна, но е водила охолен живот. При ареста ѝ полицаите откриват 23 000 евро в брой.\r\nВ анонимния документ не се споменава кой би могъл да бъде поръчител на убийството и кой би могъл да има мотив за това. От известните досега информации става ясно, че Ян Куцияк е бил заплашван от съмнителния бизнесмен Мариан Кочнер - в телефонен разговор през есента на 2017 година. Кочнер е замесен в много криминални престъпления, но досега е недосегаем заради добрите му връзки с висши политици и съдии. Твърди се, че той е кръстник на дъщерята на Алена Щ.. Тази седмица бяха публикувани снимки, които документират предполагаема негова среща с Алена Щ. в края на 2017. Самият Кочнер, който е в предварителния арест за измами, отрича всички обвинения и твърди, че изобщо не познава Алена Щ.\r\nРеконструкцията на убийството на Куцияк и неговата годеница може да доведе до обрат в работата на полицията и правосъдието в Словакия. Според много колеги на разследващия журналист, сред ниските и средни полицейски чинове се шири недоволство. Много от полицаите са дълбоко разочаровани от политическото влияние върху много криминални случаи. През тази седмица словашкият президент Андрей Киска също взе отношение по темата. По време на среща с антитерористичната група към вътрешното министерство, той заяви, че честните полицаи, следователи и прокурори трябва да имат пълна свобода на действие. \"Ние трябва да превърнем полицията в орган, на който хората могат да се доверят\", заяви в речта си той.", "date": "2018.10.14", "title": "Словашкият съд знае поръчителят и извършителите на убийството на журналиста Ян Куцияк "}
{"url": "https://www.actualno.com/society/prognoza-za-vremeto-14-oktomvri-nedelja-news_699781.html", "text": "  Днес ще бъде предимно слънчево с по-значителни увеличения на облачността на южните райони от страната. Това съобщи за Агенция „Фокус” дежурният синоптик Христо Христов от Националния институт по метеорология и хидрология (НИМХ) при Българската академия на науките (БАН).     Преди обяд на места в низините и около водните басейни, на повече места в югоизточните райони от страната, ще има мъгла или ниска облачност. Ще духа слаб източен, в Източна България до умерен североизточен вятър. Максимални температури между 19° и 24°, в София 20°.   Над Черноморието ще бъде предимно слънчево, преди обяд на места, главно по южното крайбрежие с мъгла или ниска облачност. Ще духа до умерен североизточен вятър. Максимални температури на въздуха: 18°-20°. Температурата на морската вода е 19-20°. Вълнението на морето ще бъде 3-4 бала.\r\nНад планините ще бъде предимно слънчево. Ще духа слаб, по високите и открити части умерен източен вятър. Максималната температура на височина 1200 метра ще е около 13°, на 2000 метра - около 7°.  В началото на следващата седмица ще преобладава слънчево време. Преди обяд на отделни места в низините и котловините ще бъде мъгливо или с ниска облачност. В нощните часове и рано сутрин ще е почти тихо, а през деня ще духа слаб източен, в Източна България - до умерен североизточен вятър. Преобладаващите минимални температури ще са между 5° и 10°, по-високи по Черноморието, максималните – между 20° и 25°. В сряда от изток облачността ще се увеличава, след обяд на места в Южна България ще превали.", "date": "2018.10.14", "title": "Прогноза за времето - 14 октомври (неделя)"}
{"url": "https://www.actualno.com/crime/zapaliha-guma-pred-doma-na-fotoreporter-v-burgas-news_699818.html", "text": "  Неизвестни лица запалиха входната врата на апартамента на фоторепортера от вестник \"Черноморски фар\" Борислав Пенков.     Пожарът е възникнал тази сутрин около 3:00 часа в блок 1 на комплекс \"Зорница\", където живее 58-годишният мъж. Той е предизвикан от горяща гума. Огънят е потушен от автомобил на пожарната, но щетите са налице. Изгоряло е близко разположеното ел. табло с 15 електромера, както и ел. инсталацията на входа. Обгоряла е асансьорна врата на етажа.   Това не е първият инцидент при който Борислав Пенков е потърпевш. През месец ноември 2016 година той беше нападнат от 8 души, водени от Петър Биберов по прякор Кюфтето, докато снима горящо заведение в морската градина. Става дума за ресторант \"Царско село\". Тогава Пенов лежа в болница. По-късно бяха счупени стъклата на апартамента му.\r\n\"Нещата не се решават по този начин\", каза Пенков за . \"Има съд, институции, които са компетентни да намерят истината\", добави фоторепортерът. Той не се ангажира с конкретни предположения кой стои зад сегашния палеж, а оставя това на отговорните органи.  По случая е задържан е 37-годишен бургазлия, чиято съпричастност с извършения палеж е в процес на изясняване от служители на в Пето Районно управление – Бургас. Образувано е досъдебно производство.   През септември Районният съд в Бургас наложи пробация за една година на Петър Биберов заради нападението при \"Царско село\", след съгласието и на фоторепортера за ускорена процедура. Отделно Пенков обмислял да му заведе граждански иск за 50 000 лева.\r\nЖурналистите в Бургас застават зад своя колега. Пенков е в гилдията от дълги години и е известен с отговорното си отношение към работата. Познат е и на арт средите, като дългогодишен участник в изложби - художествена фотография.    ", "date": "2018.10.14", "title": "Запалиха гума пред дома на фоторепортер в Бургас"}
{"url": "https://www.actualno.com/healthy/pacienti-shestima-chakashti-transplantacija-na-bjal-drob-sa-pochinali-prez-2018g-news_699853.html", "text": "  Шестима тежкоболни, които се нуждаят от бял дроб, са починали от началото на годината, отчитат пациентските организации, цитирани от NOVA. Вчера си отиде и 29-годишният Адриан Петков, който чакаше за животоспасяваща трансплантация. Общо над 1100 българи чакат за трансплантация. В България подобни операции не се правят. А от месеци здравните власти не могат да намерят чужда клиника, където да изпращат пациентите. Все още не са обучени български лекари, за да могат трансплантации като тази да се правят у нас – каквато е препоръката на европейски експерти.        До май 2017-та българските пациенти се оперират в болница във Виена. От здравното министерство твърдят, че самата болница прекратила договора. Причината се криела в нови регламенти на организацията Евротрансплант, според които водещите европейски клиники щели да поемат пациенти само от страни, които са пълноправни членки на организацията. България не е. От Евротрансплант обясниха за NOVA, че имат само договорка за обмен на органи със страната ни, но не участват в преговорите между България и европейските болници.  За да сме пълноправен член на Евротрансплант, трябва да имаме поне 70 донорски ситуации за година, а ние имаме между 15 и 20. Така здравните власти обобщават, че липсата на донори в България, а не продължилите вече година и половина административни неуредици, са забавили трансплантациите.   От министерството са решили, че трансплантации ще се правят у нас. Ако има донор, първият пациент ще бъде опериран до седмици. За целта тепърва ще се обучават наши лекари - нещо, което от Евротрансплант предлагат отдавна. Операциите ще се правят в болница „Света Екатерина” и болница „Лозенец”, където вчера почина чакащият Адриан.    Оказва се обаче, че у нас няма специалисти, които да осигурят рехабилитацията на болните след извършената операция. На това от Агенцията по трансплантация обясняват, че има възможности за диспансерно наблюдение.   ", "date": "2018.10.14", "title": "Пациенти: Шестима, чакащи трансплантация на бял дроб, са починали през 2018г."}
{"url": "https://www.actualno.com/crime/lek-avtomobil-blysna-motoriziran-policaj-v-sofija-news_699827.html", "text": "  Моторизиран полицай е блъснат от лек автомобил на столичния булевард „Владимир Вазов“, предаде репортер на БГНЕС.     Инцидентът е станал малко преди 10.00 часа тази сутрин.   Полицаят е откаран за преглед в лечебно заведение, но по първоначални данни не е сериозно пострадал, заявиха за БГНЕС от пресцентъра на МВР.\r\nПричините за произшествието са в процес на изясняване.  ", "date": "2018.10.14", "title": "Лек автомобил блъсна моторизиран полицай в София"}
{"url": "https://www.actualno.com/europe/lesli-udari-naj-silno-okolo-stolicata-na-portugalija-news_699855.html", "text": "  Ураганът Лесли, който удари централната и северната част на Португалия, остави близо 300 000 домакинства без ток, съобщава Би Би Си. Буреносните пориви на вятъра на моменти достигаха до близо 180 километра в час. Според Гражданска защита 27 души са получили леки наранявания. Проливните дъждове са предизвикали наводнения, а вятърът е изкоренил стотици дървета. Заради лошото време са били отменени и полети.     Най-тежко засегнати от бурята райони са около столицата Лисабон – Коимбра и Лейрия. Авейро, Висеу и Порто на север също са понесли щети. Около хиляда дървета са изкоренени, а централната магистрала А1 остава временно затворена. Службите за спешна помощ са се отзовали на 1900 сигнала за помощ, въпреки че командирът от Гражданска защита Луис Бело Коста бе категоричен, че „Най-голямата опасност е преминала”.   Стотици хора останаха блокирани след концерт в центъра по изкуствата във Фугуейра да Фоз, заради буреносните ветрове. Очевидец разказа пред местна телевизия: „Не съм виждал подобно нещо до момента. Градът изглеждаше сякаш е преживял война – имаше смачкани от дърветата коли. Хората бяха много разтревожени.”\r\nВятърът отнесе покрив на стадион – домакин на европейския финал по хокей на ролери за жени, което отложи събитието, цитира БГНЕС.  Изключително рядко явление е ураган от Атлантическия океан да достигне до Иберийския полуостров, като до момента историята помни едва пет подобни случая. Ураганът Лесли се заформи на 23 септември, но бе понижен до тропическа буря преди да удари сушата. Въпреки това стихията запази силата на ветровете си, характерни за ураган поне от първа категория.   Стихията, което е една от най-мощните, които някога са достигали страната, се насочи към северните части на Испания. Метеорологичната служба на Мадрид заяви, че Лесли се придвижва в посока североизток, като край град Замора ветровете й достигат почти 100 километра в час.\r\nИздаден е червен код за опасност от лошо време в района на Астурия, Кастилия и Леон и Кантабрия. В четири департамента във Франция също е обявена тревога за бури и наводнения.    ", "date": "2018.10.14", "title": "\"Лесли\" удари най-силно около столицата на Португалия"}
{"url": "https://www.actualno.com/curious/dneven-horoskop-za-15-oktomvri-news_699678.html", "text": "        През този ден ще получите дългоочакван резултат. Радостта може да бъде по-малка от очакваното. Това означава, че сте се доближили до мъдростта. В този ден трябва да сте много внимателни в работата ви. Някой крои интрига зад гърба ви. Изпълнявайте отговорно служебните си задължения и се опитайте да сте спокойни.   Ще имате успех във всичко, свързано с финанси. Пазете се от простуда. При първи симптоми се обърнете към специалист.     През този ден бъдете предпазливи в действия, свързани с пари. Пазете се от съмнителни предложения за финансово участие. Внимавайте да не бъдете измамени или ограбени. Днес оставете работата на заден план и обърнете повече внимание на здравето си. Наблегнете на плодовете и зеленчуците и – без алкохол. Освен това не правете крупни покупки. През този ден всички манипулативни действия ще имат успех. Ще трябва да помислите, обаче, какво да обясните, когато съвсем скоро се разбере, че сте преиначили сериозно истината.   През този ден не предприемайте пътувания. У дома ви очаква уют и топлина. Интуицията ви ще подскаже решението на определен проблем. Днес може да очаквате промяна или отмяна на планове и уговорки. Нищо от случващото се няма да е фатално, така че не се притеснявайте излишно. Прекарайте повече време с близките си.    Днес бъдете разумни и далновидни. Съществува риск да вземете погрешно решение, само и само да не нарушите душевния си комфорт в момента. Денят обещава успешни преговори. Днес ще направите впечатление с нестандартното решение на даден служебен проблем. Не се притеснявайте да използвате фантазията си.    Очакват ви много романтични емоции. Половинката ви ще докаже любовта си към вас. Тези, които имат деца ще се почувстват горди родители. Акцентът през деня ще е възпитанието на децата. Не бъдете прекалено строги, а разбиращи. Така ще постигнете много повече.", "date": "2018.10.14", "title": "Дневен хороскоп за 15 октомври"}
{"url": "https://www.actualno.com/lovech/nameriha-voenen-snarjad-kraj-lovech-news_699856.html", "text": "  Военен снаряд е открит край Ловеч. Очаква се специализиран екип, който да отстрани \"находката\" и да я неотрализира, съобщава МВР.     На място, където е открит военният снаряд има полиция. Движението е ограничено. Не се допуска преминаване по път Ловеч - Севлиево по моста над река Осъм на изхода от Ловеч.   Наложена е и временно организация на движението. Обходният маршрут за моторнипревозни средства до 10 тона е по улици в Ловеч.", "date": "2018.10.14", "title": "Намериха военен снаряд край Ловеч"}
{"url": "https://www.actualno.com/asia/svetovnata-banka-otpuska-1-mlrd-dolara-pomosht-na-indonezija-news_699820.html", "text": "  Световната банка обяви, че ще отпусне 1 милиард долара финансова помощ на Индонезия за справяне с поредицата от природни бедствия, включително мощно земетресение и последвалото го цунами, които тежко засегната страната през последния месец, съобщава АФП.     Новината бе съобщена от вицепрезидента на Световната банка Кристалина Георгиева, която е на индонезийския остров Бали, където финансовата институция и Международния валутен фонд в момента провеждат годишната си среща, съобщи БГНЕС.   Трусът от 7,5 по Рихтер и мощното цинами, които буквално опустошиха град Палу на остров Сулавеси на 28 септември, взеха над 2 000 жертви, а 5 000 души бяха обявени за изчезнали. В продължение на две седмици спасителни екипи издирваха оцелели под отломките и тоновете кали пръст след бедствието, преди да прекратят издирвателно-спасителните операции.\r\nГеоргиева обяви, че средствата ще бъдат отпуснати от Световната банка под формата на заеми, които ще могат да бъдат използвани за възстановителни работи, но ще помогнат на Индонезия да се подготви по-добре при евентуални бъдещи подобни бедствия.  „Бедствията ще продължат да се случват с оглед на глобалното затопляне и ще бъдат по-чести”, заяви Георгиева, която посети района на Палу през изминалата седмица. „Най-добре можем да почетем паметта на жертвите, като изградим по-добра защита, така че следващият път бедствието да засегне възможно най-малък брой хора, да има максимално малък брой жертви и по-малко щети”, подчерта тя.   ", "date": "2018.10.14", "title": "Световната банка отпуска 1 млрд. долара помощ на Индонезия"}
{"url": "https://www.actualno.com/business/ruslan-stefanov-ochakva-se-poskypvane-na-gaza-news_699824.html", "text": "  \"Ще се върви към получаване на цената на газа както при пазара на нефт - пазарно определяне. Разбира се, това означава, че ще има по-голяма динамика или промяна в цените, но в същото време най-вероятно ще престанем да имаме тези договаряния и, съответно, няма да има възможност – това беше основната причина да се търси такова нещо - Русия да използва своите енергийни доставки като възможност да влияе върху политиката на страните, в които прави тези доставки\". Това каза пред БНР Руслан Стефанов от Центъра за изследване на демокрацията по повод ситуацията в енергетиката у нас.     \"Основният проблем, с който се сблъскваме в българската енергетика, е  базисната липса на доверие както от българските граждани и бизнес в  политиката на българското първенство, така и от нашите партньори от ЕС.  От друга страна, колкото по-ясно е че правилата се определят пазара и не  зависят по някакъв начин от договорки между \"Газпром\" и \"Булгаргаз\" или  българската държава, толкова по-вероятно е доверието да бъде  възстановено.\"   Стефанов направи аналогия между състоянието на газовия пазар днес и през 2014 година и прогнозира, че скоро ще има поскъпване на ценната на суровината. Необходими са алтернативни доставки, с които да се гарантира най-добрата цена за България, убеден е той\r\n„Още повече, че в международен план,  който трябва да се наблюдава, се върви към това именно пазарът на газ да се разширява, да се обогатява непрекъснато с такива доставки на втечнен газ, тоест си има алтернативи, има възможности и от 10 години те са говорят и се развиват, но до момента нямаме реална практическа стъпка“.  Експертът припомни, че според изследвания на ЦИД и „Южен поток“, и „Турски поток“ са проекти, които са изгодни за Русия само и единствено ако преминат през територията на България. Основен въпрос пред българската енергетика е енергийната бедност, високата цена на ресурсите, но и изключителната енергйна интензивност на домакинствата и бизнеса, каза Стефанов: „Количествата енергия, която потребяваме е доста по-голямо от средното, което потребяват в другите страни“.   ", "date": "2018.10.14", "title": "Руслан Стефанов: Очаква се поскъпване на газа"}
{"url": "https://www.actualno.com/society/zapochna-maratona-sofija-2018-dvijenieto-v-centyra-e-sprjano-news_699813.html", "text": "  Над 4000 състезатели от 48 държави ще тичат в столицата     Рекорден брой участници се очакват в 35-ото издание на традиционния маратон, който ще се проведе в София тази неделя. В ежегодното събитие ще се състезават над 4000 души от 48 държави.   Организаторите са подготвили голяма парична награда в размер на 63 000 хил. лв., която да бъде разделена между най-добре представилите се.\r\nСъстезанието предлага четири дистанции на желаещие да участват. Най-кратката е масовият старт, чиято дължина ще бъде 3 км. Следващата дистанция е на 10,550 км., последвана от полумаратонската 21,098 км., за да завърши с 42,195 км.  Състезанието започва в 10.00 часа от Национален стадион \"Васил Левски\".   То налага временна организация а движението в столицата днес, както и пълна забрана за движение на автомобили от 6 часа сутринта до 15.30 следобед. Паркираните по трасето на маратона коли ще бъдат принудително преместени.  Забранява се влизането на пътни превозни средства в двете посоки по бул. \"Евлоги и Христо Георгиеви\" между бул. \"Цар Освободител\" и ул. \"Граф Игнатиев\". До 16 часА се променят и маршрутите на масовия градски транспорт в центъра. Промените засягат автобусни линии 9, 84, 184, 72, 75, 76, 94, 102, 204, 505 и 604. Подробна информация можете да откриете на сайта на Столичната община и Центъра за градска мобилност.", "date": "2018.10.14", "title": "Започна маратона \"София 2018\", движението в центъра е спряно"}
{"url": "https://www.actualno.com/europe/15-000-bez-tok-v-portugalija-zaradi-uragana-lesli-news_699796.html", "text": "  15 000 домове останаха без ток в Португалия, след като ураганът \"Лесли\" премина през страната. Няма съобщения за пострадали, но властите отново предупредиха да не се излиза без основателна причина. Десетки полети бяха отменени.     Ураганът вече е отслабил силата си до капацитета на тропическа буря и се е отправил към Испания.   Смята се, че ураганни ветрове със сила над 170 километра в час не са преминавали над тези територии от XIX век насам.\r\nСпоред статистиката на метеоролозите само пет урагана някога са достигали до тази част на Атлантическия океан, съобщава БГНЕС.  Страната все още се възстановява от проливните дъждове на остров Майорка, които предизвикаха наводнения на средиземноморския остров, отнели живота на 12 души през изминалата седмица.   ", "date": "2018.10.14", "title": "15 000 без ток в Португалия заради урагана \"Лесли\""}
{"url": "https://www.actualno.com/recipes/chernijat-piper-udyljava-jivota-news_699812.html", "text": "  Употребата на черен пипер удължава живота. Това заявиха диетолозите Жулиет Келоу и Сара Брюер, цитирани от БГНЕС.     Черният пипер, според експертите, е полезен за работата на сърцето. Той намалява нуждата на организма от сол, пише 24СМИ. Лабораторните тестове показват, че продуктът облекчава и възпалението.   \"Поради неговия противовъзпалителен ефект, черния пипер може да се нарече ефективно средство против стареене\", твърдят експертите.\r\nПродължителното възпаление допринася за развитието на \"свързаните с възрастта\" здравословни проблеми. В резултат от него възникват деменция и артрит, заболяване на червата и някои видове рак. Брюер и Келоу смятат, че сред потенциалните преимущества на черния пипер са онкологичната защита и подобряването на паметта.  Специалистите по хранене препоръчват добавяне към ястието на подправки, които не съдържат сол. Подобно на черния пипер, джинджифила и куркумата също имат противоракови свойства.   ", "date": "2018.10.14", "title": "Черният пипер удължава живота"}
{"url": "https://www.actualno.com/balkani/smyrtonosni-katastrofi-s-migranti-v-turcija-i-gyrcija-news_699819.html", "text": "  15 души, включително деца, загинаха, след като камион, превозващ мигранти падна в река в западната част на Турция, съобщава АФП.     Товарното превозно средство е пътувало от Айдин към Измир, когато се преобърнало на магистралата и паднало в близкото речно корито.   В събота миниван се вряза с висока скорост в товарен камион в Северна Гърция. Той е превозвал мигранти, съобщава в. „Вашингтон пост”, цитиран от БГНЕС. При катастрофата загинаха 11 души, включително шофьорът, който според властите е трафикант на хора.\r\nРазследващите все още не са установили самоличността на мигрантите, тъй като телата им са обгорели до неузнаваемост при избухналия пожар след сблъсъка. Инцидентът е станал край Кавала, като крайната цел на мигрантите е бил град Солун. Те са влезли на гръцка територия от Турция. Според гръцките власти миниванът, който е бил с фалшиви регистрационни номера не е спрял на полицейска проверка на магистралата.  За инцидента е виновен шофьорът на минивана, който с висока скорот е засякъл товарния камион. Шофьорът – 39-годишен гръцки гражданин се е опитал да избегне сблъсъка, но камионът се преобърнал. Мъжът е с леки травми, но след преглед в болницата е освободен за домашно лечение.   ", "date": "2018.10.14", "title": "Смъртоносни катастрофи с мигранти в Турция и Гърция"}
