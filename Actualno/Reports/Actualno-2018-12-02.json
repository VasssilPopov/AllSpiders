{"url": "https://www.actualno.com/europe/makron-porycha-na-premiera-da-se-sreshtne-s-jyltite-jiletki-news_709519.html", "text": "  Френският президент Еманюел Макрон помоли премиера на страната Едуард Филип да се срещне с лидерите на политическите партии и представителите на „жълтите жилетки“ за разрешаване на кризата, свързана с демонстрациите срещу повишаването на цените на горивата. Това съобщиха от Елисейския дворец.     Датата на срещата не е посочена. В изявлението се подчертава, че тази инициатива отговаря на стремежите на властта да води диалог. На срещата в Елисейския дворец президентът също така е помолил министъра на вътрешните работи Кристоф Кастанер да направи анализ на положението, за да може правоохранителните органи да бъдат готови за подобни ситуации в бъдеще, предаде БГНЕС.   По-рано бе съобщено, че срещата посветена на съботните протести, която се проведе в Елисейския дворец, е приключила. Макрон няма да прави изявление след нейния край.\r\nОт 17 ноември във Франция се провеждат масови протести срещу повишаването на цените на бензина. Участниците в тях са облечени с жълти светлоотразителни жилетки, откъдето идва и името на протеста. Тази събота демонстрациите прераснаха в масови безредици.  ", "date": "2018.12.02", "title": "Макрон поръча на премиера да се срещне с \"жълтите жилетки\""}
{"url": "https://www.actualno.com/curious/prekratiha-koncert-v-germanski-grad-zaradi-nacistki-pozdrav-news_709485.html", "text": "  Германската полиция прекрати крайно десен рок концерт в град Остриц, провинция Саксония, след като тълпата започна да скандира забранения нацистки поздрав „Зиг Хайл”, съобщава АФП.     Събитието, на което са свирили две групи от „крайно дясната сцена”, привлякло няколко стотин души публика. След като зрителите започнали да скандират обидните лозунги, сградата била евакуирана. Федералните власти са започнали разследване по случая. Според германските закони демонстрацията на символи и скандирания от нацистката ера е незаконна и се наказва със затвор и солена глоба.   В Остриц, градче разположено в непосредствена близост до границата с Полша, често се провеждат събития с доста противоречив характер.", "date": "2018.12.02", "title": "Прекратиха концерт в германски град заради нацистки поздрав"}
{"url": "https://www.actualno.com/curious/dneven-horoskop-za-3-dekemvri-news_709479.html", "text": "        Този понеделник ще бъдете толкова отстъпчиви, че чак на самите вас ще ви стане необичайно странно. Опитайте се да видите доброто в ситуацията и да го правите по-често. Този понеделник е време да помислите къде да прекарате новогодишните празници, ако още не сте го направили. Заложете на нещо по-непретенциозно и близко към природата.   Този понеделник е удачен за това да приключите всички недовършени дела, които ви пречат да продължите напред. Не започвайте нищо ново, докато не разчистите пътя пред себе си.     Това е ден, в който да помислите за бъдещето си. Планирайте смело и с размах. Съдбата помага на тези, които действат с размах.    Този понеделник е време да помислите за кратка почивка. Планирайте пътуване за петък, за да удължите почивните си дни. Този понеделник ще получите подарък за положените усилия през последните седмици и успехите, които сте постигнали. Нека това не бъде последната ви крачка по пътя нагоре.   Този понеделник вълнението и емоциите по-скоро може да ви навредят. Започнете деня с чай вместо кафе и наблегнете на храни, богати на витамини.    Този понеделник ще ви се предостави възможността да се захванете с нещо ново. Не мислете с тъга за старите неща, а смело продължете по пътя напред. През този ден не позволявайте на чувствата ви да се отразят на дейността ви. Освен това си задайте въпроса наистина ли си заслужава да отдавате толкова голямо значение на емоциите, които ви изпълват в момента.    Този понеделник не се товарете с прекалено много и големи задачи. Рискувате да не успеете с нищо, ако не прецените достатъчно добре възможностите си. Това е ден, който може да положи началото на напълно нов период за вас. Ще се наложи да се разделите с някои от старите ви навици, но това ще бъде за ваше добро. Този понеделник ще сте изпълнени с вдъхновение и невероятни идеи, които ще ви се иска да споделите с целия свят. Засега, обаче ги запазете за себе си, за да не станат обект на завист.", "date": "2018.12.02", "title": "Дневен хороскоп за 3 декември"}
{"url": "https://www.actualno.com/politics/karajancheva-za-novo-predlojenie-pri-lipsa-na-deputati-na-poimenna-proverka-750-leva-globa-news_709472.html", "text": "  “Според правилника съм първа сред равни. Разбира се промяната на правилника въпрос на дебати и желание от различните парламентарни групи и предложенията, които ще дадат.” Това заяви Цвета Караянчева на въпрос от дали не е време да се промени правилникът на Народното събрание и председателят на парламента да има повече правомощия за санкционирането на неходещите на работа депутати вместо това да се прави от председателите на парламентарните групи.     “ Темата ще се дебатира в парламента следващата седмица. Не бива обаче да бъдем популисти, да правим неща, които ще се харесат на определена група от хора за кратко време. И след това отново да попаднем в спирала на взаимни обяснения, обвинения и всичко останало. Защото концентрацията на вниманието върху парламента винаги удря по рейтинга”, обобщи председателят на Народното събрание.   Днес Цвета Караянчева беше в Стара Загора, за да говори пред Регионалната академия на Младежи ГЕРБ “Перспективи 2019 - европейски и местни”. Пред журналисти тя сподели, че преди Европейските избори очаква още по-голяма конфронтация и вдигане градуса на напрежението в парламента. “За петте месеца, които предстоят, дебатите в парламента ще бъдат нажежени. Дано обаче бъдат принципни, да бъдат за политики, а не популистки, които не са са полезни за никого”, заяви още Караянчева. Тя коментира и промените в Наказателния кодекс, свързани с домашното насилие, и очаква да се създаде истински работещ закон, с който ще се дадат защита и сигурност на жертвите на насилие.", "date": "2018.12.02", "title": "Караянчева за ново предложение: При липса на депутати на поименна проверка - 750 лева глоба"}
{"url": "https://www.actualno.com/ruse/gotvachi-amatiori-pokazaha-kulinarno-majstorstvo-v-na-vyrha-na-noja-v-ruse-news_709486.html", "text": "  На 1 декември кулинари-аматьори участваха за четвърти път в състезание за готвачи „На върха на ножа\". Проявата бе организирана от „Клуб на професионалните готвачи - Русе\" и ПГТ „Иван П. Павлов\" и с подкрепата на Община Русе и Съюз на хотелиерите и ресторантьорите – Русе.     В надпреварата участваха 6 отбора, като всеки един отбор бе в състав ученик от Професионалната гимназия и управител или собственик на заведение за хранене. Акцентът в състезанието беше поставен върху регионални ястия и продукти. Надпреварата можеше да бъде наблюдавана в реално време на видеомонитор. Журито бе в петчленен състав с председател шеф Иво Димитров и членове шеф Петър Атанасов, шеф Живко Димитров, шеф Александър Енчев и шеф Цветомир Петров.   Победител в състезанието стана отборът на ресторант „Дунав плаза“ в екип Албена Михова, управител на хотел „Дунав плаза“ и Десислава Димитрова от XII Д клас. Втори се класира екипът на ресторант „Кръстникът“, а трети отборът на ресторант „Сити хаус“.\r\nСпециалната награда на „Клуб на професионалните готвачи – Русе“ спечели отборът на ресторант „Кралска закуска“, а специално приготвения шаран бе обявен от шеф Иво Димитров за емблематично ястие за региона. Специалната награда на Община Русе бе за механа „Чифлика“, а Съюз на хотелиерите и ресторантьорите - Русе отличи екипа на ресторант „Дон Вито Корлеоне“. Председателят на СХР - Русе връчи парични награди на всички състезатели от ПГТ „Иван П. Павлов“ и им пожела да достигнат уменията на менторите от Chef's Club Ruse. Състезанието е пример за успешно публично-частно партньорство и е част от събитията подкрепяни от местната администрация за насърчаване развитието на регионален кулинарен туристически продукт.  ", "date": "2018.12.02", "title": "Готвачи-аматьори показаха кулинарно майсторство в „На върха на ножа“ в Русе"}
{"url": "https://www.actualno.com/starazagora/45-godini-praznuva-sportnoto-uchilishte-v-stara-zagora-news_709494.html", "text": "  45-ата си годишнина ще отбележи на 7 декември Спортно училище „Тодор Каблешков” - Стара Загора. Тържеството ще се състои от 17:30 часа в общинската спортна зала „Иван Вазов“. За училищното ръководство годишнината е не само повод за празник, но и за равносметка и размисъл какво и колко е постигнато през годините и защо трябва да се продължи напред.     Самочувствие на училището дават негови ученици, участвали в седем поредни олимпиади от 1992 г. досега. С бронзов медал от олимпиадата в Пекин през 2008 г. се върна Явор Янакиев в класическата борба. Това е и единствен медал за старозагорски спортист след Москва 1980, когато със сребро се връща джудистът Димитър Запрянов. Възпитаници на спортното училище са завоювали 47 медала от световни първенства, от които 22 световни титли, 68 медала от европейски първенства и хиляди републикански титли по различни видове спорт, припомнят от училищното ръководство.   На 7 декември ще бъдат отличени десетте най-добри спортисти за годината на училището. Сред тях са три национални състезателки - единадесетокласничката Анита Макулова, скокове на батут, десетокласничката Деница Стефанова, художествена гимнастика, дванадесетокласничката Десислава Тодорова, спортна гимнастика. Останалите от десетицата са Цветелин Тодоров, 9 клас, скокове на пътека, и състезателите в борба свободен стил деветокласничката Никол Иванова, Дянко Дянков и Кристиян Канев от 8 клас, Иван Стоянов и Радомир Стоянов, 9 клас, и Виктор Нейчев, 10 клас.   ", "date": "2018.12.02", "title": "45 години празнува спортното училище в Стара Загора "}
{"url": "https://www.actualno.com/help/blagotvoritelen-koleden-bazar-v-podkrepa-na-dani-ot-dobrich-news_709474.html", "text": "  Дани е на една година и десет месеца, страда от ДЦП и има нужда от непрекъсната рехабилитация. Средствата на родителите му вече не успяват да покриват нуждите му и от тяхно име Ви молим да се включите с Ваша вещ, на коледна тематика по възможност, сувенири, бижута, коледна украса, ръчно изработени красоти, нови играчки, подходящи за подаръци на други дечица, които родителите ще могат да купят в помощ на Дани. Всичко, което може да дарите за Дани ще е в негова помощ. Базарът ще се състои от 12.12.2018 до 22.12.2018 година на Добричкия Коледен базар- Центъра на град Добрич     Дани заминава на 14.01.2019 година на рехабилитация в Рибем- Турция, където дават не малки шансове здравословното състояние на Дани да се подобри. Рехабилитацията ще е продължителна и не знаем с точност, колко време ще е необходимо на Дани да постигне резултати. За това провеждаме кампания в негова подкрепа.\r\nБлагодарим Ви предварително!  ", "date": "2018.12.02", "title": "Благотворителен Коледен базар в подкрепа на Дани от Добрич"}
{"url": "https://www.actualno.com/starazagora/blizo-20-kandidatki-se-javiha-na-kasting-za-bydeshtata-hop-i-rok-grupa-babs-bg-news_709475.html", "text": "  Близо 20 кандидатки се явиха на кастинг за бъдещата хоп и рок група „Бабс БГ“, която ще се сформира в Народно читалище „Искра-1860“ (НЧ) в Казанлък. Идеята за нея е на поп певеца Стоян Петров, победител от първия Muzic Idol от 2008 година. На прослушването кандидатите изпълняват песен и рецитират стихотворение по свой избор и след това имат разговор с четиричленното жури, начело на което е Стоян Петров.     Кандидатките за състава на „Бабс БГ“ са бивши и настоящи учителки, счетоводителки, инженерки, земеделски работнички, бивши синдикални деятелки и самодейки. Форматът е без аналог в България, а организаторите имат намерение идеята от регионален певческият бабешки проект да стане национален. Веднага след попълване на групата, която ще пее кавъри на модерни и вечни поп и рок парчета, както и евъргрийни „Бабс БГ“ започва репетиции.   ", "date": "2018.12.02", "title": "Близо 20 кандидатки се явиха на кастинг за бъдещата хоп и рок група „Бабс БГ“"}
{"url": "https://www.actualno.com/europe/hiljadi-na-protest-v-zashtita-na-prirodata-v-bruksel-news_709499.html", "text": "  Хиляди излязоха на протест в Брюксел в защита на природата, съобщава Routers. Проявата се проведе под надслов „Поискайте климата” и съвпадна с отриването на 24-ата конференция на ООН за климата в полския град Катовице.     Протестиращите поискаха от белгийското правителство да предприеме действия за намаляване на вредните парникови газове в атмосферата, предаде БГНЕС.   Делегати от 200 държави ще участват в двуседмични дискусии за опазването на природата по време на форума в Катовице, който се смята за може би най-важната среща за климата след тази в Париж през 2015 година.", "date": "2018.12.02", "title": "Хиляди на протест в защита на природата в Брюксел"}
{"url": "https://www.actualno.com/blagoevgrad/neuspeshen-opit-za-blokada-na-e-79-pri-shestija-protest-v-blagoevgrad-news_709482.html", "text": "  Полиция и жандармерия удържаха близо 40 човека в Благоевград да не блокират главен път Е-79 при шестия протест в града срещу социалното неравенство, предаде кореспондентът на БГНЕС.     Протестът тръгна в 12.30 часа като автошествие от Югозападния университет след дълги разправи с полицията и представителите на общината в лицето на Кирил Манов, шеф на отдел „Обществен ред и сигурност”. Той обясни на организатора на протеста Александър Стамболийски, че кметът Атанас Камбитов им е определил маршрут в чертите на града, защото нямал право да им издаде исканото разрешение за шествие по Е-79 до квартал „Струмско”.   Полицията предупреди Стамболийски, че ако не спази маршрута, определен от кмета, няма да им позволят да излязат на Е-79. Стамболийски им отвърна, че стопанинът на Е-79 – АПИ им давали разрешение за строително монтажни работи, но не и за шествие и затова каза на полицаите, че нямат право да ограничават свободното им придвижване с автомобили по Е-79, след като имат винетки.\r\nТака след като не се стигна до разбирателство по казуса с маршрута на протеста, който се оказа неразрешим като „Параграф 22”, Стамболийски каза, че тръгват към Е-79. Изходът от града към Е-79 бе блокиран от автомобили на полицията и жива сила на тях и жандармерията.   След като тръгна автошествието, водено от полицейска патрулка, то не продължи по бул. „Димитър Солунски”, а след 20 метра спря и хората слязоха от автомобилите. Изоставиха ги на кръстовището, и следвани от полиция и жандармерия, които не им попречиха, се отправиха пеш към Е-79. Силите на реда обаче се преорганизираха и не позволиха на протестиращите да блокират лентата на Е-79 за Дупница и София. Последва втори опит за блокада на платното към Симитли и Кулата, но и там хората бяха спрени. Имаше леки побутвания, но не и физически сблъсъци между полицията и протестиращите, като първите бяха два пъти повече от другите.   След това протестиращите се върнаха към града и блокираха за 30-на минути ул. \"Иван Михайлов\" – вход и изход на града към София. След 20-на минути митинг, на който се оплакаха, че правителството не ги е чуло нито да се намалят субсидиите за партиите, нито за цената на застраховките, че са се подиграли с коледните добавки за пенсионерите и др., протестиращите върнаха пред университета.    ", "date": "2018.12.02", "title": "Неуспешен опит за блокада на Е-79 при шестия протест в Благоевград"}
{"url": "https://www.actualno.com/curious/sedmichen-horoskop-za-3-9-dekemvri-news_709490.html", "text": "        През тази седмица не пришпорвайте събитията. В противен случай няма да можете да разчитате на всичките сили ресурси, с които разполагате. Сега е момент, в който да отделите повече време за решаването на стари проблеми, свързани с личния ви живот, за които до момента не ви оставаше време. Те няма да изчезнат от само себе си. В средата на седмицата ви очаква шанс, който може да разкрие нов път за развитието на бизнеса ви. В петък бъдете изрядни в работата ви, дейността ви ще бъде наблюдавана под лупа. През почивните дни може да посетите място, където да планирате да прекарате зимната си отпуска.    Тази седмица помислете как да намалите напрежението в работата. Задълженията няма да избягат, но вие сте на края на силите си и е добре да помислите по какъв начин може да си осигурите повече време за разтоварване и почивка. Ако имате възможност най-добре е да се разделите с някои ваши задължения или да промените работното си време. Ако имате неизползвана отпуска сега е моментът да се възползвате от нея. Всички тези промени ще се отразят благоприятно на отношенията ви с близките. Авторитетът ви семейството сега е от особено значение. Позволете си малко повече приключения.   Единственото, от което имате нужда тази седмица е повече увереност в силите и способностите ви. Друг аспект, на който трябва да наблегнете е това да запазите баланса в емоциите си и да запазите максимално хладнокръвие. Очакват ви сериозни промени в личния живот, които ще повишат градуса на напрежението. Ще трябва да проявите гъвкавост, за да запазите важни отношения и да не се компрометирате с ненужни действия. Събитие в края на седмицата, ще ви подскаже, че има шанс за реализирането на нов проект в работата. При решаването на семеен проблем не се колебайте да се посъветвате с ваши близки приятели, които да ви помогнат да видите ситуацията отстрани.        Ако искате отношението на колегите ви да бъде различно ще трябва да се постараете и да промените и своето. Бъдете по-отворени и готови за сътрудничество. Скромността не е качество, което може да ви е полезно в работата. Средата на седмицата ще ви даде възможност да покажете доколко сте способни да работите в екип. В личен план заради неразбирателство са възможни някои проблеми в отношенията. С повече спокойствие и търпение те много лесно ще бъдат разрешения. През почивните дни се постарайте да осигурите спокойствие и хармония във връзката. Тази седмица ще бъде изключително успешна за представителите на знака, които се занимават с технически дейности. Заложете на удоволствието в работата. Сега това ще е гарант за вашия успех. Прекалените амбиции и прибързаността може да спънат развитието на вашите проекти. Към края на седмицата очаквайте върху вас да паднат задълженията на колега, който временно ще бъде извън строя. През почивните дни не поемайте обещание да изпълните нещо, за което нямате достатъчно време и ресурси, колкото и да ви се иска. През тази седмица не се опитвайте да форсирате случващото се. Всеки натиск ще води до обратното действие, което очаквате. Сега е момента, в който решението на проблемите ще дойде от само себе си, затова излишно да се ядосвате, да влагате много усилия и да се притеснявате за бъдещето. В средата на седмицата ще ви се отвори възможност да планирате пътешествие. Ако е нужно вземете пари на заем, за да осъществите мечтата си. В края на седмицата бъдете внимателни, наблюдавайте внимателно действията на вашите партньори в работата. През почивните дни не правете от мухата слон и не си усложнявайте излишно живота.      Това е седмица, в която да намерите баланс във всичко. В личния живот и в работата проявете максимална умереност. Сега е важно да наблюдавате действията на околните и да разберете начина им на мислене и действие. Освен това не си губете времето с решаването на чуждите проблеми, вие си имате достатъчно. В работата се очакват извънредни ситуации, в които трябва да дадете много повече от себе си. През почивните дни в никакъв случай не поглеждайте към нерешени служебни въпроси, а се посветете изцяло на почивката си възвръщането на спокойствието ви. Ако искате да закрепите своя авторитет ще трябва да положите много усилия. Истината е, че постиженията ми се дават лесно и не падат от небето. Все пак ще имате достатъчно сили, най-трудното ще бъде да правите първата крачка. Събитие в средата на седмицата може да ви  накара да погледнете по съвсем друг начин на живота. Не забравяйте, че когато губим нещо непременно печелим друго. Със сигурност всичко, което се случва е за добро. През почивните дни ще усетите, че от плещите ви е паднал огромен товар.    Това седмица, в която ще трябва да правите всичко, за да запазите своите мисли и бъдещи планове само за себе си. От една страна те не са узрели достатъчно, а от друга споделянето на информация може да даде предимство на вашите конкуренти. Дните са подходящи да насочите усилията си в повишаването на вашата квалификация и продължаването на образованието ви. Ако сте студент не пропускайте лекции. През почивните дни наблегнете на това което сте пропуснали като материал. В началото на седмицата ще получите примамливо служебно предложение от страна на партньор, когото познавате слабо. Не бързайте да вземете каквото и да било решение. Рискувате да действате, водени единствено от желанието си да разрешите финансовите си проблеми по-бързо. В средата на седмицата може да пропуснете важно събитие в личния живот, което да усложни отношенията ви с партньорите. Ако усетите, че нещо не е наред не се колебайте да питате и да вземете необходимите мерки, за да предотвратите по-сериозен конфликт. Краят седмицата ще ви подскаже решаването на финансов проблем. През почивните дни направете всичко, за да се откъснете техните си проблеми. През тази седмица ще имате шанса да започнете нов живот. Преосмислете приоритетите си. Ще видите, че залагате прекалено на хора, чиито действия са непредсказуеми. Най-добре насочете усилията си към това, което може да промените и реално влияе на събитията в живота ви. Не се колебайте да се разделите с хората, които внасят трудности в живота ви. Обърнете внимание на здравето си и започнете да се движите повече.    Това е седмица, през която пред вас ще се отвори възможност да започнете нов живот. Усилието, което ще трябва да направите е съвсем малко. Не позволявайте на неувереността или мързела да ви попречат по пътя напред. Най-добре си представете, че действайте напълно сами. Не си мислете, че някой следи под лупа действията ви. В личен план нещата се развиват по-добре от очакванията ви - имате основание да се чувствате щастливи.", "date": "2018.12.02", "title": "Седмичен хороскоп за 3-9 декември"}
{"url": "https://www.actualno.com/vidin/kmetyt-na-vidin-podnese-cvetja-pred-mavzoleja-na-ekzarh-antim-pyrvi-news_709477.html", "text": "  Във Видин продължават възпоменателните чествания по случай 130 години от кончината на първия български екзарх. Днес в храма „Св. Николай Чудотворец” бяха отслужени Света литургия и панихида от Видинския владика Даниил и митрополитите на Св. Синод, съобщиха от общината.     На службата в църквата присъстваха кметът на общината Огнян Ценков, народният представител Владимир Тошев, областният управител на Видин Албена Георгиева, заедно със заместник областните управители Анжело Методиев и Лъчезар Попиванов, областният управител на Монтана Росен Белчев, представители на държавни, обществени и културни институции, граждани. От името на Негово Светейшество Българския патриарх Неофит бе поднесен специален поздрав по повод организираните за 130-годишнината от кончината на екзарх Антим Първи прояви, а на Видинския митрополит Даниил бе връчен подарък – панагия с изображение на Св. Богородица. Негово Високопреосвещенство благодари за оказаната чест и приветства още веднъж решението на Българския патриарх и на Св. Синод бележитата годишнина да бъде отбелязана във Видин.  По-късно в гробницата-мавзолей на екзарх Антим Първи бе отслужена заупокойна молитва и поднесени цветя. Учители и ученици от Профилираната природо-математическа гимназия, която носи името на екзарха, също отдадоха почит пред паметта на големия български духовник, държавник и родолюбец.", "date": "2018.12.02", "title": "Кметът на Видин поднесе цветя пред мавзолея на екзарх Антим Първи"}
{"url": "https://www.actualno.com/bgfootball/slavija-pobedi-cska-na-vasil-levski-news_709492.html", "text": "  Отборът на Славия за втори път този сезон не допусна да загуби срещу един от фаворитите за титлата в Първа лига. \"Белите\" спечелиха домакинството си на ЦСКА с 1:0, а по-рано през сезона двата тима завършиха наравно на \"Българска армия\".     Единственото попадение в срещата вкара Янис Карабельов веднага след подновяването на играта. В хода на срещата носителите на Купата на България имаха още две чисти положения, а повечето такива бяха през собствената им врата.\r\nЦСКА от своя страна отново разочарова пред противниковата врата, като Мауридеш на няколко пъти изпусна чисти голови положения. Освен това и съдия Волен Чинков \"не оказа нужното съдействие\", след като подмина явна дузпа за гостите, когато Велковски свали Малинов в наказателното поле.\r\nСъс спечелените три точки Славия остава на 10-а позиция с 22 точки. ЦСКА пък се отдалечава от върха, като Лудогорец има преднина от шест точки.  Всичко най-интересно от срещата четете в .", "date": "2018.12.02", "title": "Славия победи ЦСКА на \"Васил Левски\""}
{"url": "https://www.actualno.com/sliven/sliven-posreshtna-elita-na-bylgarskata-akrobatika-v-pochivnite-dni-news_709502.html", "text": "  Детски турнир по акробатика и 70-годишният юбилей на първите ни световни шампионки Калинка Лечева и Стефка Спасова събраха в Сливен акробати от различни поколения и елита на родния спорт.     В четвъртия държавен турнир „Млад акробат”, организиран от Спортен клуб „Стефан Данчев“ със съдействието на Община  Сливен, участваха над 200 деца от цялата страна.   Състезанието започна с отбелязване на 70-годишния юбилей на първите ни световни шампионки в дисциплината женска двойка в спортната акробатика. Калинка Лечева и Стефка Спасова завоюват първата си световна титла през 1974 г. в Москва. Сливенската двойка има в актива си още сребърен и бронзов медал от световното първенство по спортна акробатика в Саарбрюкен през 1976 г. и абсолютната шампионска титла от турнира за Световната купа през 1975 г. в Швейцария. Имената на емблематичните сливенски акробатки са част от златния летопис на българския спорт. Техните върхови постижения бележат възхода на родната акробатика на европейския и световния подиум. След края на активната си спортна кариера Калинка Лечева и Стефка Спасова се отдават на треньорска работа и през годините създават поколения талантливи акробати.\r\nВ препълнената спортна зала „Васил Левски” Стефка Спасова изтъка заслугите на треньора, който ги е създал - Стефан Данчев. Тя с гордост заяви, че е сливналийка, носи силата на Града на стоте войводи и остава вярна на своя град и на България. Калинка Лечева пожела упоритост и хъс на треньорите и спортистите. „Защото това  нашият спорт!”, подчерта тя.  По време на тържественото откриване на турнира специално внимание бе засвидетелствано и на смесената двойка Мариела Костадинова и Панайот Димитров – първите ни младежки олимпийски шампиони завоювали титлата си на Младежката олимпиада в Буенос Айрес през тази година.\r\nСред гостите на турнира бяха още главният секретар на Българската федерация по спортна акробатика Недко Костадинов, треньорът на националния отбор Драгомир Драганов, кметът на Сливен Стефан Радев, бивши и настоящи състезатели и треньори.   И много деца и родители, запалени по красивия и атрактивен спорт, който от тази година е и олимпийски.    ", "date": "2018.12.02", "title": "Сливен посрещна елита на българската акробатика в почивните дни"}
{"url": "https://www.actualno.com/pazardjik/kmetyt-na-strelcha-stojno-chachov-s-blagotvoritelna-iniciativa-v-podkrepa-na-srelchanskata-koleda-news_709506.html", "text": "  Кметът на Стрелча Стойно Чачов с благотворителна инициатива в подкрепа на „Срелчанската Коледа“. На събитието присъстваха и представители на ръководството на АБВ в лицето на основателят на партията и президент на България (2002-2012) Георги Първанов, председателят на политическата сила Румен Петков и председателят на АБВ – Младежи Пламена Зячка, които направиха дарения за благородната кауза и закупиха картини от събитието.      „Това е една инициатива - „Стрелчанската Коледа“, която се провежда от 2007 година в нашата община. Нейната цел е да се съберат средства за деца в неравностойно положение. Събитието днес е една допълнителна проява към това благотворително начинание,  която ние с моята съпруга решихме да направим. Измислихме един вариант, в който хората да дойдат да нарисуват една картина и след това да има възможност благотворително, тя да бъде закупена, а събраните средства да бъдат дарени на 20 дечица от Стрелча“, заяви кмета на града Стойно Чачов.", "date": "2018.12.02", "title": "Кметът на Стрелча Стойно Чачов с благотворителна инициатива в подкрепа на „Срелчанската Коледа“"}
{"url": "https://www.actualno.com/society/otnovo-opasno-mrysen-vyzduh-v-stolicata-news_709509.html", "text": "  \"София никога не е била толкова мръсна. Геноцид върху софиянци. Само така може да бъде определен убийствено опасният въздух, надвиснал над града\", алармират от гражданската организация Спаси София.     Вчера концентрацията на ФПЧ 10 в някои квартали беше до над 25 пъти над пределно допустимата граница. Тази сутрин концентрациите вече са около 900 μg/m3 - около 20 пъти над границата, съобщават от организацията.   Излагането на подобни нива на канцерогенно замърсяване значително увеличава риска от рак, респираторни и сърдечно-съдови заболявания, преждевременно раждане, дефекти при раждането, преждевременна смърт и др. Само днес в България, като резултат на замърсяването ще умрат 40 човека, а София остава най-замърсената столица в ЕС, заявиха от Спаси София.\r\nПо всички международни стандарти, концентрации над 200 μg/m3 се смятат за много опасни по здравето, а предприемането на мерки за неотложно. Париж например забранява работата на заводите, отопляване на твърдо гориво и употреба на автомобили под Евро 5 при нива между 80 и 150 μg/m3. Столичната община обаче, при концентрации над 1000 μg/m3, продължава да крие информация от гражданите и да бездейства. За днес управляващите са предвидили само две мерки – призив гражданите да ползват градския транспорт и призив при възможност да не се отопляваме с твърдо гориво. Ако не беше престъпно и опасно за здравето, щеше да е смешно, заявяват от организацията и се обръщат към столичния кмет със следния призив:  \"Г-жо Йорданка Фандъкова, евтиният ПР и призоваването не е решение! Ситуацията изисква спешни, категорични и непопулярни мерки сега!\".\r\nОт Спаси София настояват за пълна забрана, постоянен контрол и тежки наказания за всички, които горят пластмаса, дрехи, гуми, масла, кабели... Друго искане е да започне процес по пълната забрана на отопление с твърдо гориво. Според организацията общината трябва да разшири трамвайната и тролейбусна мрежа като алтернатива за придвижването с личния автомобил. Категорично се настоява за връщане на измервателната станция на Орлов мост и поставяне по една във всеки район на София.   Спаси София настояват още общината да оправи модела за ранно предупреждение и прогноза, прикриващ реалното замърсяване.    \"Въздухът е тих и невидим убиец, а неговите последствия ще ги почувстваме след години. Затова геноцидът в София трябва да спре! Сега!\", казват още от Спаси София.", "date": "2018.12.02", "title": "Отново опасно мръсен въздух в столицата"}
{"url": "https://www.actualno.com/society/novinite-naj-vajnoto-za-denja-2-dekemvri-news_709515.html", "text": "   Редакционният екип на ви представя най-важните новини за изминалия ден, 2 декември.       Срещата на върха на Г-20 приключи в събота с приемането на съвместно изявление. Възможността за съгласуване на окончателния документ оставаше под въпрос до последния момент. Срещата на върха обаче ще бъде запомнена, вероятно не толкова с доста общите договорености, колкото с преминали и несъстояли се двустранни срещи в рамките на форума.   Жена пострада тежко, след като пропадна в дупка с вряла вода в Русе. Инцидентът е станал снощи край детска площадка. Жената е откарана в болница с изгаряния на краката и е претърпяла операция, предаде bTV.      Френското правителство обмисля всички възможности за противодействие на уличните бунтове в Париж, включително налагането . Първият ден на зимата във Франция премина под знака на масови протести и безредици в сърцето на френската столица.\r\nСпоред приблизителни изчисления около 5,5 хил. демонстранти са излезли по улиците на Париж, а за охрана на реда са били ангажирани 4,6 хил. полицаи. Протестиращи от 5 града тръгнаха да атакуват автомагистрала „Тракия” през нивите в старозагорско. Недоволните излязоха на протест за поредна неделя срещу ниския стандарт на живот и управлението на страната, предаде кореспондентът на БГНЕС.    Полиция и жандармерия удържаха близо 40 човека в Благоевград да не блокират главен път Е-79 при шестия протест в града срещу социалното неравенство, предаде кореспондентът на БГНЕС. “Според правилника съм първа сред равни. Разбира се промяната на правилника въпрос на дебати и желание от различните парламентарни групи и предложенията, които ще дадат.” Това заяви Цвета Караянчева на въпрос от дали не е време да се промени правилникът на Народното събрание и председателят на парламента да има повече правомощия за санкционирането на неходещите на работа депутати вместо това да се прави от председателите на парламентарните групи. \"София никога не е била толкова мръсна. Геноцид върху софиянци. Само така може да бъде определен убийствено опасният въздух, надвиснал над града\", алармират от гражданската организация Спаси София. 33-годишният мъж, който се беше барикадирал в дома си в столичния квартал „Надежда 2” в събота, ще бъде предаден на съдебните власти. Столичните полицаи са задържали мъжа едва днес, малко след 11.30 часа. Тази нощ \"градът на ангелите\" Лос Анджелис стана арена на един от най-вълнуващите двубои световния бокс. Шампионът на WBC Дионтей Уайлдър прати два пъти в нокдаун човека, прекратил 8-годишната хегемония на Владимир Кличко на ринга - Тайсън Фюри, но като по чудо британецът успя да се изправи в 12-ия рунд след жестоките удари на съперника си. Станаха ясни съперниците на България в квалификациите за Европейското първенство през 2020 г. Жребият в Дъблин отреди \"лъвовете\" да спорят с отборите на Англия, Чехия, Черна Гора и Косово в група А.        ", "date": "2018.12.02", "title": "Новините: Най-важното за деня, 2 декември"}
{"url": "https://www.actualno.com/europe/makron-svikva-speshno-zasedanie-na-kabineta-si-news_709471.html", "text": "  Очаква се френският президент Еманюел Макрон да свика кризисно заседание на кабинета си след мащабните протести в събота, които предизвикаха истински погром в самото сърце на Париж, съобщава АФП. Държавният глава се завърне от срещата на Г20 в Аржентина в неделя. Очаква се на срещата в Елисейския дворец да присъстват премиера Едуар Филип, вътрешния министър Кристоф Кастанер и високопоставени полицейски ръководители.     БГНЕС припомня, че френското правителство обмисля всички възможности за противодействие на уличните бунтове в Париж, включително налагането на извънредно положение. Това обяви официалния представител на френското правителство Бенжамен Гриво в интервю по радио „Европа 1”, съобщава ТАСС.   Няколко полицейски синдиката призоваха правителството да наложи извънредно положение, за да предотврати повторното насилие във френската столица. В коментар на това искане Гриво не изключи да бъдат предприети подобни мерки подчертавайки, че \"се обмислят всички варианти\".\r\nВ резултат на съботните протести в Париж на „жълтите жилетки”, недоволстващи от поскъпването на горивата, пострадаха 133 души, включително 23 полицаи, съобщава АФП. Задържани са 412 души, от които 378 остават в ареста.  ", "date": "2018.12.02", "title": "Макрон свиква спешно заседание на кабинета си"}
{"url": "https://www.actualno.com/moresport/brutalnoto-kroshe-i-izumitelnoto-izpravjane-na-furi-koeto-smaja-sveta-video-news_709439.html", "text": "  Американският боксьор е известен с бруталните си удари, пратили 99% от съперниците му в нокаут. Затова той е известен като Бронзовия бомбардировач. 33-годишният Уайлдър беше сигурен, че си е свършил работата и е \"приспал\" и съперника си от тази сутрин - Тайсън Фюри, но се оказа, че не е...     В последния 12-и рунд на Уайлдър му се удаде за втори път в мача да прати съперника си в нокдаун и беше сигурен, че с Фюри е свършено. Той започна дори да прави танцувални движения, обръщайки гръб на падналия британец, а лицето му изглеждаше много самодоволно.    За негова изненада обаче британецът успя да се изправи и дори да се съвземе, за да изкара мача докрай.    ", "date": "2018.12.02", "title": "Бруталното кроше и изумителното изправяне на Фюри, което смая света (ВИДЕО)"}
{"url": "https://www.actualno.com/society/protestirashti-ot-5-grada-se-vpusnaha-da-blokirat-am-trakija-news_709496.html", "text": "  Протестиращи от 5 града тръгнаха да атакуват автомагистрала „Тракия” през нивите в старозагорско. Недоволните излязоха на протест за поредна неделя срещу ниския стандарт на живот и управлението на страната, предаде кореспондентът на БГНЕС.      Стотици протестиращи от Сливен, Ямбол, Нова Загора, Казанлък и Стара Загора се събраха в новозагорското село Езерово, където полицията не им разреши да блокират международния път Свиленград – Русе. Недоволните заобиколиха полицията и тръгнаха през нивите, за да стигнат магистрала „Тракия” с идеята да я блокират.  Преди това всички протестиращи бях спирани от полиция и жандармерия за проверка на лични карти. Има написани десетки протоколи с предупреждения да не се участва в протестите и да не се нарушава обществения ред. Това разгневи още повече хората, които водиха ожесточени спорове с органите на реда. На самата магистрала „Тракия” са съсредоточени много представители на силите на реда, в кордон строените униформени чакат с лице към нивите появата на протестиращите граждани. Десетки са спрените в аварийното платно полицейско коли. Очаква се протестиращите да излязат на пътната артерия при разклона Нова Загора – Раднево.    ", "date": "2018.12.02", "title": "Протестиращи от 5 града се впуснаха да блокират АМ \"Тракия\""}
{"url": "https://www.actualno.com/europe/papa-francisk-se-pomoli-za-mir-v-sirija-news_709497.html", "text": "  Папа Франциск запали свещ в памет на жертвите на конфликтите по света и по специално за децата, загинали в раздираната от война Сирия, съобщава АФП.     „Сега е време за надежда. Точно сега моята надежда е за мир за децата на Сирия, разкъсвана от война, която продължава вече осем години” , заяви Светият отец след неделната си литургия пред вярващите на площад „Свети Петър” във Ватикана, предаде БГНЕС.   „Паля свещ за сирийските деца и за вярващите по целия свят. Нека този пламък на надеждата разпръсне сенките на войната”, призова Франциск от прозореца на папския апартамент с изглед към площада.\r\nЗапалената от Светия отец висока свещ е изработена от сирийски занаятчия от квартала „Баб Тоума” в сирийската столица Дамаск. На нея бяха поставени снимките на 40 сирийски деца, повечето от Алепо.  Така папа Франциск даде началото на инициативата „Свещи за мир в Сирия”, която бе организирана от католическата благотворителна организация „Помощ за църквата в нужда”.", "date": "2018.12.02", "title": "Папа Франциск се помоли за мир в Сирия"}
{"url": "https://www.actualno.com/curious/prodadoha-na-tyrg-veshti-na-hu-hefnyr-news_709470.html", "text": "  Червен смокинг на основателя на мъжката библия „Плейбой” Хю Хефнър бе продаден на търг в Лос Анджелис за 41 600 долара. Част от лотовете в двудневната разпродажба на аукционна къща „Джулиънс окшънс” включваха и златен пръстен за виагра за 22 400 долара, както и личната колекция на покойния издател на всички броеве на сп. \"Плейбой\" в периода 1953 - 2013 година, която бе продадена за 76 800 долара.     Пишещата машина на Хефнър, на която е написан първият брой на мъжката библия през 1953 година, бе най-скъпо продадената вещ на издателя – 162 500 долара.   Приходите от търга ще отидат за благотворителност, предаде БГНЕС.", "date": "2018.12.02", "title": "Продадоха на търг вещи на Хю Хефнър"}
{"url": "https://www.actualno.com/plovdiv/plovdiv-shte-e-domakin-na-svetovna-filatelna-izlojba-news_709441.html", "text": "  Днес, 2.12.2018 г.в Бандунг,Тайланд конгресът на Световната филателна федерация единодушно гласува световната филателна изложба \"България 2020\" да се проведе в гр. Пловдив, съобщи в личния си профил тази сутрин Спас Панчев, председател на Съюза на българските филателисти.     Той коментира, че това е признание за авторитета и отличната работа на българските филателисти през последните години.", "date": "2018.12.02", "title": "Пловдив ще е домакин на световна филателна изложба"}
{"url": "https://www.actualno.com/america/sreshtata-na-vyrha-v-arjentina-liderite-prieha-obshto-izjavlenie-sasht-potvyrdiha-za-parijkoto-sporazumenie-news_709443.html", "text": "         . Според мнението на участниците в срещата, действащата система \"не решава задачите, които са поставени пред нея\". Лидерите ще обсъдят необходимите реформи на следващото заседание, което ще се проведе в Япония през 2019 г. В същото време всички страни от Г-20 са заявили своя ангажимент към развитието на чиста енергетика, предаде БГНЕС.\r\nГ-20 също така одобри план за през следващите три години. Освен това лидерите на страните от Г-20 призоваха за и отбелязаха значението на съвместните действия за премахване на причините, които принуждават хората да бягат от своите страни.   Руският президент Владимир Путин нарече окончателния документ от срещата \"положителен резултат\", въпреки че той \"има общ характер\". \"Вярвам, че аржентинското председателство е направило всичко, за да гарантира, че този документ ще бъде подписан и одобрен от всички страни. Това е важно, защото показва най-важните проблеми, с които Г-20 се занимава и показва посоката, към която трябва да вървим, за да решаваме поставените пред нас задачи\", каза той пред журналистите. Както отбеляза държавният глава, в хода по съгласуването на документа са били повдигнати въпроси по редица теми, включително миграционната криза и търговията.    Президентът на Руската федерация е провел серия от срещи с чуждестранни лидери в рамките на срещата на върха, като специалното внимание на пресата бе насочено към преговорите, които не се състояха - с американския президент Доналд Тръмп. Ръководителят на администрацията на САЩ отмени срещата в навечерието на срещата на върха, обяснявайки решението за това с инцидента в Керченския пролив. На пресконференцията, Путин изрази своето съжаление, че разговорът не е бил проведен.\r\nВ свободното време, след отмяната на преговорите с Тръмп, ръководителят на руската държава, е провел разговор с турския президент Реджеп Тайип Ердоган, който по-конкретно е предложил на Путин да свика още една среща на върха за Сирийския Идлиб. На срещата с японския премиер Шиндзо Абе страните са се съсредоточили върху въпроса за мирния договор.\r\nЕдна от темите на срещите на руския лидер с германския канцлер Ангела Меркел и френския президент Еманюел Макрон бе инцидентът в Керченския пролив. Същевременно, според прессекретаря на президента Дмитрий Песков, Путин е предоставил на своите събеседници подробни разяснения по този въпрос.\r\nПо време на разговорите с престолонаследника принц, министър на отбраната на Саудитска Арабия, Мохамед бин Салман Ал Сауд, успоредно с регионалната проблематика, е била разгледана и ситуацията на петролния пазар. Путин се е срещнал и с китайския президент Си Дзинпин.   В събота вечерта Путин е провел разговори със своя аржентински колега Маурисио Макри. По време на посещението на руския президент в Южноамериканската република бяха подписани редица документи, включително споразумение за руско-аржентинското партньорство в областта на мирното използване на атомната енергия. Според Путин той също така се е договорил с Макри за разширяване на сътрудничеството в борбата срещу трафика на наркотици и кибер заплахите. В същия ден, в Буенос Айрес се проведоха преговори между американския президент Доналд Тръмп и президента на Китай Си Дзинпин, на които бе обърнато специално внимание поради търговската война между двете страни. Според пресслужбата на Белия дом, Тръмп се е съгласил, че няма да увеличи тарифите за продукти от Китай от 10% на 25% от 1 януари в размер на 200 млрд. долара. Същевременно Китай се е съгласил да купува селскостопански, енергийни, промишлени и други продукти от Съединените щати за все още неизвестна, но доста значителна сума, за да се намали търговския дисбаланс.\r\nСъединените щати, обаче, окончателно ще се откажат от идеята за увеличаване на митата, само ако постигнат ново търговско споразумение с Китай до 1 април 2019 г. За разлика от предишната среща на върха на Г-20 в Хамбург, Германия, която се проведе на фона на ожесточени протести и полицейски сблъсъци с демонстранти, по време на срещата в Аржентина в града цареше спокойствие. В петък, в центъра на столицата, се проведе антиглобалистки марш по съгласуван маршрут, който приключи без инциденти. Полицията е задържала 14 души, но всички те скоро са били освободени.\r\nПредвижда се следващата среща на върха на Г-20 да се проведе в Осака, Япония на 28-29 юни 2019 г. Снимки: Getty Images/Guliver ", "date": "2018.12.02", "title": "Срещата на върха в Аржентина: Лидерите приеха общо изявление, САЩ потвърдиха за Парижкото споразумение"}
{"url": "https://www.actualno.com/goodnews/jena-poluchi-shans-za-vtori-jivot-sled-chernodrobna-transplantacija-vyv-vma-news_709446.html", "text": "  Специалисти от Военномедицинска академия извършиха поредна чернодробна трансплантация.     Реципиентът е 52-годишна жена, с последен стадий на чернодробно заболяване, а донорът – жена на 28 години.   Сложната петчасова интервенция бе извършена в късния следобед на 1 декември, заяви проф. д-р Никола Владов, ръководител на Клиника по чернодробно-панкреатична и трансплантационна хирургия.\r\nРъководството на болницата изказва своята изключителна благодарност към близките на донора, които въпреки трудния за тях момент, са разрешили експлантацията, благодарение на която ще бъде спасен човешки живот.  ", "date": "2018.12.02", "title": "Жена получи шанс за втори живот след чернодробна трансплантация във ВМА"}
{"url": "https://www.actualno.com/europe/francija-obmislja-da-vyvede-izvynredno-polojenie-news_709444.html", "text": "  Френското правителство обмисля всички възможности за противодействие на уличните бунтове в Париж, включително налагането на извънредно положение. Това обяви официалния представител на френското правителство Бенжамен Гриво в интервю по радио „Европа 1”, съобщава ТАСС.     Няколко полицейски синдиката призоваха правителството да наложи извънредно положение, за да предотврати повторното насилие във френската столица. В коментар на това искане Гриво не изключи да бъдат предприети подобни мерки подчертавайки, че \"се обмислят всички варианти\", предаде БГНЕС.   В резултат на съботните протести в Париж на „жълтите жилетки”, недоволстващи от поскъпването на горивата, пострадаха 133 души, включително 23 полицаи, съобщава АФП. Задържани са 412 души, от които 378 остават в ареста.", "date": "2018.12.02", "title": "Франция обмисля да въведе извънредно положение"}
{"url": "https://www.actualno.com/crime/edin-zaginal-i-11-raneni-pri-katastrofi-u-nas-prez-izminaloto-denonoshtie-news_709447.html", "text": "  Един човек е загинал, а 11 са ранени при 10 тежки катастрофи в страната през изминалото денонощие. Това съобщиха от пресцентъра на МВР. В столицата са регистрирани 1 тежко и 34 леки пътни инцидента, при които има един пострадал. От началото на годината са станали 6230 пътнотранспортни произшествия, при които са загинали 569 души, а 7891 са ранени.     Данните за 2018 г. са динамични и не се считат за окончателни. При сравнение с реалните данни за загиналите (620) през същия период на 2017 г. се отчитат 51 (петдесет и един) по-малко загинали участници в движението по пътищата през 2018 г.   ", "date": "2018.12.02", "title": "Един загинал и 11 ранени при катастрофи у нас през изминалото денонощие"}
{"url": "https://www.actualno.com/crime/zadyrjaha-myja-kojto-se-beshe-barikadiral-v-stolichnija-nadejda-news_709460.html", "text": "  33-годишният мъж, който се беше барикадирал в дома си в столичния квартал „Надежда 2” в събота, ще бъде предаден на съдебните власти. Столичните полицаи са задържали мъжа едва днес, малко след 11.30 часа.     Сигналът в полицията бе подаден вчера, събота, около 10.20 часа сутринта. Тогава на адреса в „Надежда 2” пристигат служители от „Съдебна охрана” с цел отвеждането на мъжа в затвора, тъй като той е криминално проявен и с влязла в сила присъда.   Осъденият обаче отказва да се предаде на властите и заплашва да скочи от 12-я етаж на блока.\r\nЧасове наред районът бе отцепен от полицейски сили. На място бяха криминалисти на СДВР, психолози от Института по психология на МВР, пожарни и медицински екипи.  Предприети бяха действия с цел безопасното му извеждане от дома.", "date": "2018.12.02", "title": "Задържаха мъжа, който се беше барикадирал в столичния \"Надежда\""}
{"url": "https://www.actualno.com/asia/netanjahu-obvinenijata-v-korupcija-sa-bezpochveni-news_709452.html", "text": "  Израелският премиер Бенямин Нетаняху отрече обвиненията във взимане на подкупи в особено големи размери, които полицията препоръча да бъдат повдигнати срещу него и съпругата му Сара, съобщава АФП.     „Тези препоръки са подготвени и обявени още преди да има каквото и да било разследване”, посочва Нетаняху в изявление, след третото за последните няколко месеца обвинение в корупция.   „Сигурен съм, че съответните власти, след като извършат щателна проверка на случая, че достигнат до заключението, че няма нарушение, защото никога не е извършвано такова”.\r\nБГНЕС припомня, че израелската полиция обяви, че ще повдигне обвинения за подкупи и измама срещу премиера Бенямин Нетаняху и съпругата му Сара, след като открила доказателства за извършените от него престъпления. Според източници от полицията новите доказателства са свързани със случая за регулаторни промени за стотици милиони долара в полза на телекомуникационната компания Bezeq в замяна на положително отразяване на Нетаняху в новинарския сайт Walla News, субсидиран от компанията.  ", "date": "2018.12.02", "title": "Нетаняху: Обвиненията в корупция са безпочвени"}
{"url": "https://www.actualno.com/lovech/tetevenskata-koledna-elha-grejna-pod-svetlinite-na-praznichna-zarja-i-koncert-news_709462.html", "text": "  На 1-ви декември площад ,,Сава Младенов“ в Тетевен бе осветен от светлините на коледната елха. С голяма празнична заря, прекрасна украса и концерт, тетевенци усетиха коледния дух на идващите празници, съобщиха от общината.      Д-р Мадлена Бояджиева – Кмет на Община Тетевен, запали светлините на тетевенската елха и даде старт на предстоящите коледни и новогодишни празници: ,,В тези дни преди Коледа около нас има повече добрина, повече светлина, повече любов. Благодаря Ви, че в тази студена вечер, сме тук заедно, за да запалим светлините на коледната елха и да поставим началото на приказните празници. Пожелавам Ви от сърце да бъдете здрави! На Вас, деца, пожелавам да получите желаните подаръци от дядо Коледа, а всички ние – по-възрастните, които искаме да ни се сбъдне нещо, нека го имаме, защото по Коледа стават чудеса!“  С хубави песни и много усмивки, българският певец Вензи се погрижи за доброто настроение на тетевенци. Той благодари за поканата да бъде част от празничната програма.\r\nД-р Бояджиева покани всички граждани и гости на града на Коледния базар, който ще бъде открит на 15 декември, както и заедно да посрещнат новата 2019 година на площад ,,Сава Младенов“.", "date": "2018.12.02", "title": "Тетевенската коледна елха грейна под светлините на празнична заря и концерт"}
{"url": "https://www.actualno.com/chronicles/albert-ajnshtajn-publikuva-znamenitata-si-teorija-na-otnositelnostta-news_709230.html", "text": "  Теория на относителността е физическа теория на пространство-времето, описваща универсалните пространствено-временни свойства на физическите процеси.     Терминът теория на относителността е въведен от Макс Планк през 1906 г. с цел да подчертае ролята на принципа на относителността в специалната теория на относителността (и по-късно на общата теория на относителността). Понякога се използва като еквивалент на понятието „релативистка физика“.   В по-тесен смисъл това е събирателен термин, който се отнася за специалната и общата теории на относителността на Алберт Айнщайн. Специалната теория на относителността се отнася до процесите, при които може да се пренебрегне гравитацията, а общата теория на относителността е теория на гравитацията, която обобщава Нютоновата.\r\nВ историята на физиката терминът теория на относителността се използва понякога за разграничаване на възгледите на Айнщайн, Минковски и техните последователи, отхвърлящи концепцията за етера като преносна среда на светлината, от възгледите на някои техни предшественици като Хендрик Лоренц и Анри Поанкаре.  ", "date": "2018.12.02", "title": "Алберт Айнщайн публикува знаменитата си Теория на относителността"}
{"url": "https://www.actualno.com/crime/jena-propadna-v-dupka-s-vrjala-voda-v-ruse-zaradi-avarija-news_709455.html", "text": "  Жена пострада тежко, след като пропадна в дупка с вряла вода в Русе. Инцидентът е станал снощи край детска площадка.     Жената е откарана в болница с изгаряния на краката и е претърпяла операция, предаде bTV.   Хората от квартала разказват, че аварията е от няколко дни и са подали многократно сигнали към „Топлофикация“. Заради минусовите температури от дружеството са решили да изчакат с ремонта. Затова и мястото не е оградено.\r\nПострадалата жена се е движила по асфалтова пътека, когато внезапно е пропаднала и се е озовала във врящата вода. На помощ са се притекли хора от съседния блок.  Линейка е откарала жената в болница, а мястото е било опасано с лента от полицията. Тази сутрин вече дупката е обезопасена и с метална конструкция.", "date": "2018.12.02", "title": "Жена пропадна в дупка с вряла вода в Русе заради авария"}
{"url": "https://www.actualno.com/society/kzp-sektorite-telekomunikacii-finansovi-uslugi-i-produkti-panaceja-sa-naj-riskovite-news_709453.html", "text": "  Най-рискови за уязвимите групи потребители са секторите на телекомуникационните и финансовите услуги, както и на продуктите за подобряване на здравословното състояние. Това каза по „Дарик” радио председателят на Комисията за защита на потребителите (КЗП) Димитър Маргаритов.     „Когато към потребителите са насочени послания, свързани с продукти-панацея, с които уж за първи път може да се реши проблем, пред който десетилетия наред науката и медицината остават безсилни, това в много голяма степен крие риск за търговска измама”, подчерта Маргаритов.   За подсилване на въздействието при представянето на подобен тип медикаменти и ефектите от употребата им някои търговци използват т.нар. „свидетелство за авторитет”. „Това са случаите, в които се залага на авторитета на публично известни личности за промотирането на дадени продукти, понякога дори без тяхното знание и съгласие. Или тогава, когато уж тези предлагани продукти са минали през различен тип лаборатории, медицински институти, изпитвания, получили са висока оценка на дадени медицински лица и т.н., това са винаги по-рискови оферти. Хората би трябвало да си дават сметка, че когато – колкото и да не ни се ще да е така, конвенционалната медицина и наука не е успяла все още да намери универсален лек или пък за някои заболявания и конкретен такъв, много трудно може да се очаква това да го е направил някой, който продава в магазина или в зала на промоция и т.н.”, обърна внимание председателят на КЗП.\r\nСпоред Маргаритов телекомуникационният сектор също крие повече рискове за уязвимите групи потребители. Той даде конкретни примери как некоректни действия на телекоми са поставили на изпитание по-възрастни хора и деца. „Преди известно време имаше случай, в който потребителите не бяха уведомени за това, че се променят условията, при които могат да зареждат своите предплатени карти за мобилни телефони. В резултат на това именно такъв тип уязвими групи – по-възрастни хора, ученици и т.н., се оказа, че в един момент не е възможно да избират номера, защото не са разбрали, че е трябвало на по-кратък период от време да заредят отново своята карта, а не са били изчерпали сумите по тази карта”, разказа председателят на КЗП. Той бе категоричен, че това представлява нелоялна търговска практика, целяща да засегне именно хората, които по-трудно биха могли да се ориентират в новите условия.  В по-минали периоди пък са били сключвани с хора от „третата възраст” директно по телефона договори за телекомуникационни услуги, но впоследствие е възникнала законова забрана за това. „Те дори не разбираха, че с изразяването на своето положително отношение към представен им по телефон даден продукт, без даже да допуснат, са си го купили и на практика са се оказали обвързани от търговска сделка”, коментира Маргаритов.\r\nПредседателят на КЗП даде и съвети как да бъдат избегнати подобен род проблеми: „Да се внимава, когато се проучват условията при такъв тип сделки, които са в рисковите групи. Винаги, когато имате колебание, по-скоро разсъждавайте на принципа, че не е непременно може би сега моментът, в който трябва да направите тази покупка. Може да обмислите допълнително и вече тогава, ако сте по-убедени, че желаете да си купите въпросното нещо, да си го купите.”   Маргаритов предупреди, че понякога търговците търсят всякакви варианти, за да не удовлетворят претенцията на потребителя и тогава се налага намесата на контролния орган. „Важно е потребителите да реагират навреме. Има и чисти хипотези, в които е изтекъл срокът за упражняване на дадено право и ние за съжаление в такива случаи бихме могли да помогнем само ако в рамките на помирително производство търговецът прецени, че може да направи крачка към решаването на такъв потребителски проблем. Затова – здравословен потребителски скептицизъм, обмислени решения и извършване на разходи едва тогава, когато сме максимално убедени, че сключваме една изгодна сделка”, завърши той.    ", "date": "2018.12.02", "title": "КЗП: Секторите телекомуникации, финансови услуги и продукти-панацея са най-рисковите"}
{"url": "https://www.actualno.com/europe/gabriel-ukrajna-se-opita-da-ni-vkara-vyv-vojna-news_709454.html", "text": "  „Украйна се опита да ни вкара във война“, заяви бившият германски външен министър в интервю по телевизионния канал N-TV, цитиран от БГНЕС.     \"Мисля, че в никакъв случай не трябва да позволим на Украйна да ни въвлече във войната, а Украйна се опита да направи това\", каза дипломатът, коментирайки провокацията на Киев в Керченския проток.   В същото време Габриел също обвини Русия, че защитава териториалните си води в \"нарушение на международното право\" и изрази надежда, че канцлерът Ангела Меркел ще може да \"подтикне страните към нормализиране на отношенията\".", "date": "2018.12.02", "title": "Габриел: Украйна се опита да ни вкара във война"}
{"url": "https://www.actualno.com/society/domashni-remonti-v-pochivnite-dni-samo-s-razreshenie-na-sysedite-news_709420.html", "text": "  Строг регламент за уличните музиканти и забрана за шумни строителни дейности от днес са в сила в София, информира bTV.     Новата наредба спира трясъка от обектите между 14 и 16 ч. Изключение се допуска само с разрешение на районния кмет. За жилищни сгради пък разрешение за ремонт през почивните дни ще искаме от съседите.   Уличните музиканти пък ще могат да свирят само след разрешение и на специално обособени места. Иначе ги очакват глоби.\r\nЕдин от тях е Роман Куриленко. Той е руснак, който от 13 години живее в България. Идва заради любов към жена, а остава заради любовта към страната ни.  Музикантът разказва, че се е опитал да получи разрешение. Получава обаче само откази: „Хората се прибират от офиса, Изнервени, задръстване. И в един момент усещат оазис покрай тях. Те спират за няколко минутки”.\r\nОт Столичния общински съвет коментираха, че решението да се ограничи музиката на открито е взето след оплаквания от граждани.   От общината твърдят, че използват апаратура за измерване на шума, за да определят допустимите му стойности. За 15-годишната си кариера като уличен музикант, Роман твърди, че никога не я е виждал.    ", "date": "2018.12.02", "title": "Домашни ремонти в почивните дни - само с разрешение на съседите"}
{"url": "https://www.actualno.com/society/prognoza-za-vremeto-2-dekemvri-nedelja-news_709423.html", "text": "  Днес ще е студено с минимални температури предимно между минус 11° и минус 6°. В сутрешните часове на места по поречието на Дунав ще има ниска слоеста облачност или мъгла. През деня над страната ще бъде предимно слънчево. Максималните температури в Северна България ще са между минус 3° и 2°, докато в Южна ще са предимно между 3° и 8°. Това съобщи за Агенция „Фокус” дежурният синоптик от НИМХ Мартин Славчев. Атмосферното налягане ще остане по-високо от средното за месеца.     По Черноморието ще е предимно слънчево и почти тихо. Максимални температури - между 0° и 4°. Температурата на морската вода е 9-11°. Вълнението на морето ще бъде 1-2 бала.\r\nВ планините ще е подходящо за туризъм, ще бъде предимно слънчево. Ще духа умерен, по високите и открити части временно до силен югозападен вятър. Максимална температура на 1200 метра - около 5°, на 2000 метра – около минус 2°.\r\nОт понеделник до сряда съществени валежи не се очакват. През първите два дни от юг-югозапад ще се затопля, повече в планините и планинските райони. Облачността ще се увеличи и през втория ден на отделни места ще превали слаб дъжд. В западната и централната част на Дунавската равнина ниската облачност ще се задържи и там дневните температури все още ще остават отрицателни, а и минималните ще са предимно между минус 10° и минус 5°. През нощта срещу сряда там са възможни поледици. В сряда вятърът временно ще е от северозапад, слаб, в Дунавската равнина до умерен. На места в страната ще превали слаб дъжд, в планините – слаб сняг. Дневните температури вече навсякъде ще са положителни, в повечето места между 6° и 11°. Преобладаващите минимални ще са между минус 2° и 3°.  ", "date": "2018.12.02", "title": "Прогноза за времето - 2 декември, неделя"}
{"url": "https://www.actualno.com/america/vzriv-v-amerikanskoto-konsulstvo-v-guadalahara-news_709428.html", "text": "  Взривно устойство е избухнало в консулството на САЩ в Гуадалахара, в щата Халиско в западната част на Мексико, съобщават от прокуратурата в региона на своята страница в Twitter.     Няма сведения за пострадали, предаде ТАСС, цитирана от БГНЕС.   \"След случилото се в консулството на САЩ в Гуадалахара, където, според съобщението е избухнало взривно устройство, федералните власти са предприели разследване, резултатите от което ще бъдат съобщени своевременно\", се казва в изявлението.\r\nПо данни на телевизионния канал \"Телевиса\", неизвестен извършител е хвърлил устройството срещу зданието на консулството и после е избягал. Взривът незначително е повредил градинската ограда около сградата. По неофициална информация, на мястото на взрива са намерени осколки от граната.   Снимка: Архив ", "date": "2018.12.02", "title": "Взрив в американското консулство в Гуадалахара"}
{"url": "https://www.actualno.com/celebrate/sv-prorok-avakum-news_709239.html", "text": "  Св. пророк Авакум живял 650 години преди Рождество Христово, предсказал бедствията, които щели да постигнат ЮдеяРечник. И действително, халдейският цар НавуходоносорРечник превзел ЙерусалимРечник, разрушил храма и откарал в плен много юдеи.     \"Докога, Господи, ще викам, и Ти не ще чуваш, ще викам към Тебе за насилието, и Ти не ще избавяш? – се обръща към Бога Авакум, измъчван душевно поради нечестието на своя народ. – Защо ми даваш да виждам злодейство и да гледам нещастие?\" (Авак. 1:2-3).   По предание пророк Авакум умрял в дълбока старост. © Жития на светиите. Синодално издателство, София, 1991 година, под редакцията на Партений, епископ Левкийски и архимандрит д-р Атанасий (Бончев).   ", "date": "2018.12.02", "title": "Св. пророк Авакум"}
{"url": "https://www.actualno.com/asia/novi-obvinenija-v-korupcija-sreshtu-netanjahu-news_709451.html", "text": "  Израелската полиция обяви, че ще повдигне обвинения за подкупи и измама срещу премиера Бенямин Нетаняху и съпругата му Сара, след като открила доказателства за извършените от него престъпления, съобщава Routers. Това ще е третото обвинение в корупция срещу израелския министър-председател.     Според източници от полицията новите доказателства са свързани със случая за регулаторни промени за стотици милиони долара в полза на телекомуникационната компания Bezeq в замяна на положително отразяване на Нетаняху в новинарския сайт Walla News, субсидиран от компанията.   ", "date": "2018.12.02", "title": "Нови обвинения в корупция срещу Нетаняху"}
{"url": "https://www.actualno.com/analysis/liderite-ot-g-20-s-vajni-reshenija-za-migrantskite-potoci-i-klimatichnite-promeni-news_709419.html", "text": "  Лидерите на страните от Г-20 отбелязаха важността от съвместните действия за премахване на причините, принуждаващи хората да напускат страните си. Това се посочва в съвместно изявление на участниците в срещата на високо равнище на Г-20, предаде ТАСС.     \"Масовите придвижвания на бежанци са предмет на безпокойство в световен мащаб и имат хуманитарни, политически, социални и икономически последици. Ние подчертаваме значението на съвместните действия за преодоляване на основните причини за миграция и за посрещане на хуманитарните нужди\", се казва в документа.   Също така се отбелязва, че лидерите са взели предвид доклада за миграцията и бежанците, изготвен от Организацията за икономическо сътрудничество и развитие.\r\n\"Ще обсъдим как да продължим диалога по този въпрос при следващото председателство\", се казва в изявлението.  По-рано, аржентинският представител в Г-20 Педро Вилагра Делгадо отбеляза, че миграцията ще бъде \"един от най-трудните въпроси\" на срещата на върха в Буенос Айрес.\r\nСтраните от Г-20 заявиха своя ангажимент за развитие на чиста енергия, но в същото време САЩ потвърдиха своето намерение да се оттеглят от Парижкото споразумение за климата.   \"Ние признаваме ключовата роля на енергетиката в изграждането на нашето общо бъдеще и призоваваме за промени в тази сфера, които да съчетаят нейното развитие и намаляването на парниковите газове в интерес на прехода към по-екологически безопасна и прозрачна система, както и засилване на сътрудничеството в енергийния сектор\", се отбелязва в документа.    В същото време, както беше отбелязано в параграф 21 от изявлението,\r\n\"Съединените щати са потвърдили своето намерение да се оттеглят от Парижкото споразумение за климата\", но също така са заявили своята ангажираност към икономическия растеж и енергийната сигурност.\r\nЛидерите на Г-20 посочиха възможността за създаване на нови работни места и икономически растеж чрез инвестиции в инфраструктура с по-чисти и по-устойчиви енергийни иизточници, включително и възобновяеми.   ", "date": "2018.12.02", "title": "Лидерите от Г-20 с важни решения за мигрантските потоци и климатичните промени"}
{"url": "https://www.actualno.com/moresport/eto-go-sydijata-kojto-se-podigra-jestoko-s-tajsyn-furi-news_709435.html", "text": "  Домакинското предимство на Дионтей Уайлдър в САЩ изигра своята роля и, въпреки че почти цял свят е категоричен, че , американецът се добра до равенство благодарение на един от съдиите, който по абсурден начин записа в картата си победа със 115:111 в полза на Дионтей Уайлдър.     Тримата съдии видяха мача по различен начин, като Алехандро Рочин отсъди 115:111 в полза на Уайлдър. Дори Еди Хърн - промоутърът на Антъни Джошуа, написа, че Фюри е спечелил двубоя, а анализаторът на ESPN Дан Рафаел беше записал в своята карта успех със 114:112 в полза на Уайлдър.    Американецът се представи ужасяващо, с изключение на двата нокдауна, с които спечели съответно 7-ия и 12-и рунд. В останалите обаче Фюри беше далеч по-класният боксьор и, без да броим рунд №1, британецът доминираше в останалите части на боксовото зрелище.       ", "date": "2018.12.02", "title": "Ето го съдията, който се подигра жестоко с Тайсън Фюри "}
{"url": "https://www.actualno.com/plovdiv/pyrva-jertva-na-studa-v-plovdiv-news_709464.html", "text": "  58-годишен клошар е открит мъртъв тази сутрин в изоставената сграда на Гарнизонна фурна в Пловдив. Открили са го други скитници, предаде кореспондентът на БГНЕС от града.     Според екипа на Спешна помощ, човекът е починал от измръзване.   30 места има в общинския приют за бездомни, но вече са заети. Там бездомните могат да живеят три месеца и получават един път дневно храна. Не всички клошари, обаче, приемат и идеята да отидат там или дори да направят опит. В особено студените нощи по принцип за тях се отделят легла и в някои болници на Пловдив.", "date": "2018.12.02", "title": "Първа жертва на студа в Пловдив"}
{"url": "https://www.actualno.com/actualno/sytvorenie-ot-haosa-ili-haos-ot-sytvorenieto-predstoi-v-plovdiv-news_709374.html", "text": "  Голяма радост настана в Пловдив преди време, когато градът спечели конкурса и бе обявен за Европейска столица на културата през 2019 година. Много неща се изговориха, много планове се споделиха, кой от кой по-амбициозни, културният календар набъбна доста преди тази дата. Само че 2019-та наближава, а пловдивчани се чудят на какво да вярват - на стари публикации с обещания и планове или на това, което виждат с очите си и с което се борят всеки ден.     Вече сме декември, Централният площад е разкопан, със сигурност ще преживее в този или набързо скалъпен вид домакинството, хората прескачат огради. Преди месец започна дългоотлаганият и наложим ремонт на подлеза на ул. \"Гладстон\"- връзката между източната и западната част на града. Автобусите промениха маршрутите си, хората не знаеха като се качат на обичайния си рейс къде ще ги закара. Шофьорите обикаляха и ругаеха. Ставаха задръствания.\r\nПо план тази връзка трябваше да бъде отворена през декември, но скоро кметът Иван Тотев съобщи, че няма да бъде готова дотогава, а ще я отворят през март. Новината е сензация единствено за хората, които не следят и не патят от години от ремонти на пътища, чийто краен срок се мести във времето с лекотата на перце. Да питат жителите на Коматево например. Но все пак новината за отлагането на този финал постави в недоумение всички, които все още се надяват на някакъв здрав разум. Защото положението не търпи отлагане и е критично.\r\nЕ, ще стане още по-критично. Защото от 27 декември до 17 януари общината затваря другата основна връзка в града, свързваща южната със северната част - централния булевард \"Цар Борис Трети Обединител\". Оттам минават 80% от градските автобуси. Дори само това е достатъчно, да не говорим за колите. Целта на затварянето е помпозната церемония по откриването на домакинството на Пловдив като Европейска столица на културата на 12 януари 2019. Общината одобри идеята на немски творци, което ще означава, че на средата на затворения булевард ще бъде издигната кула по подобие на шумерски зикурат с височина 25 метра, по която ще дефилират доброволци изпълнители, ще има кукери, светлинно шоу и други атракции, които, по мнение на одобрилите разходите от 2 млн. лв., ще отбележат най- голямото културно събитие за Пловдив през годината. В някои публикации, цитиращи фондация \"Пловдив 2019\" и общинските изяви, се споменава цифрата от 1 000 доброволци и 80 000 зрители.  А сега нека сметнем две и две и видим какво ни чака - и нас, пловдивчани, и гостите на града.\r\n1. Поне 20 дни пълен транспортен ад. Не е преувеличено, защото самият директор на полицията на брифинг призна, че никой не ги е питал за затварянето на булеварда, нито пък са наясно как да реорганизират движението. Както и да го реорганизират, по булевардите \"Източен\" и \"Руски\", които се явяват следващи по важност в периферията, и сега има задръствания. Какво ще стане от 27 декември до 17 януари, може много лесно да се предвиди. И то никак не е хубаво за хората.\r\n2. Идеята да се съберат толкова много хора вечерта на 12 януари също не вещае нищо добро. Освен ако зимата не се покаже съвсем милостива, по това време на годината обикновено са най-големите студове и най- обилните снеговалежи. Температурите по това време може да варират, но със сигурност са в минусовия отсек. Трябва да си наистина голям фен на културата и на община Пловдив, за да стоиш с часове на тоя студ. Да не говорим пък за хората, които ще показват нещо, покачени на кула с височината на осем етажен блок. Ами ако вали сняг и се заледи, кой ще гарантира живота им? Сред тях сигурно ще има и деца, как без деца в носийки на културни прояви...    Здрав разум. Към това апелират пловдивчани, които участват с нарастващ ужас във все по-големия хаос, създаван в града и се опитват да продължат да живеят нормално живота си, да работят, да ходят на кино и театър, да разхождат децата си, да си вършат някаква работа. Е, и досега беше трудно, но от 27 декември става почти невъзможно. \r\nЩе има впечатлени от церемонията на 12 януари със сигурност. Дано само няма и пострадали. \r\nЗащо построиха скъпа и прескъпа спортна зала - \"Колодрума\", в която пак можеше да се открие Европейската столица на 2019, без това да застрашава нито нормалния ритъм на живот, нито здравето, че и живота на участниците? Мигар не можеше да се измисли нещо стойностно и характерно, че и по-евтино и безопасно? На всичкото отгоре шумерският зикурат няма нищо общо с Пловдив...\r\nАвтор: Веселина Божилова ", "date": "2018.12.02", "title": "Сътворение от хаоса или хаос от сътворението предстои в Пловдив"}
{"url": "https://www.actualno.com/sofia/poreden-protest-v-sofijski-kvartal-zaradi-zastrojavaneto-i-lipsa-na-uslovija-za-otglejdane-na-deca-news_708876.html", "text": "  Втори протест заради неуредиците със застрояване, паркиране и липса на детски градини ще се проведе в столичния квартал \"Обеля\". Той започва днес, 2 декември, в 12:00 часа на обяд, а мястото е между 116 и 117 блок на квартала.     Организаторите са категорични, че хората в квартала \"не могат повече да търпят бездействието и безотговорното поведение на местната администрация към проблемите в нашия квартал\". Според тях е наложително да се намери решение са следните проблеми:\r\n1. Ограничаване на непрекъснатото застрояване на зелените площи, като по този начин се лишават децата ни от места за отдих и игра.\r\n2. Осигуряване на повече паркинг места за живущите. Предвид разрастващото се строителство ежедневно намалява възможността за свободно паркиране.  3. Липсата на достатъчно спортни и детски площадки.\r\n4. Недостатъчен брой детски ясли и градини.\r\n5. Лоша инфраструктура в квартала – необходимост от цялостен ремонт на вътрешно-кварталните улици.    6. Необходимост от цялостен ремонт на ул. Обелски могили, включващ изграждане на дъждоприемни шахти, тротоари и настилка.\r\n7. Липсата на отстояние между съществуващите жилищни сгради и новостроящата се до бл. 116 и бл. 117.  Архив ", "date": "2018.12.02", "title": "Пореден протест в софийски квартал - заради застрояването и липса на условия за отглеждане на деца"}
{"url": "https://www.actualno.com/america/trymp-se-nadjava-na-sreshta-s-kim-chen-un-prez-januari-news_709425.html", "text": "  Американският президент Доналд Тръмп заяви в събота, че се надява да организира втора среща на върха със севернокорейския лидер Ким Чен Ун в началото на 2019 г., може би още през януари или февруари., предаде БГНЕС.     Тръмп заяви пред репортерите, които бяха заедно с него на борда на президентския самолет на връщане от Аржентина във Вашингтон, че „три точки“ са били разгледани по време на срещата, която е продължение на историческата среща на върха между тях в Сингапур през юни.   На въпроса за бъдеща среща, Тръмп отговори: \"Мисля, че ще направим една доста (скоро) - през януари, февруари, мисля.\"\r\nТръмп бе в Буенос Айрес за срещата на върха на Г- 20.  ", "date": "2018.12.02", "title": "Тръмп се надява на среща с Ким Чен Ун през януари"}
{"url": "https://www.actualno.com/cars/novijat-model-na-skoda-ukrasi-stenata-na-djon-lenyn-news_709458.html", "text": "  Компаията Skoda показа новия си хечбек Scala със специална окраска в стила на стената на Джон Ленън в Прага. Така е нарича оградата на Малтийската градина в столицата на Чехия, където през 80-те години на миналия век се появяват картини и тематични надписи в чест не легендарния британски музикант.     Уникалният камуфлаж за автомобила е измислен от пражк художник с псевдоним Chemis, който се е специализирал в използването на триизмерни гафити. Специално за хечбека художникът е измислил такава окараска, сякаш рисунките са поставяни една върху друга в продължение на дълги години – точно като на стената на Ленън.    Предстоящата поява на модела Skoda Scala беше анонсирана от чехите още в началото на октомври, а публичната премиера на модела се очаква през март 2019 г. по време на автосалона в Женева. Новият автомобил ще заеме мястото на Rapid в моделната гама на производителя от Млада Болеслав.  В основата на Skoda Scala е модулната платформа MQB на концерна Volkswagen. Дължината на новия модел ще бъде 4362 мм, широчината – 1793 мм, а височината – 1471 мм. Разстоянието между двете оси ще бъде 2659 мм, а обемът на багажника – 467 литра.   Гамата двигатели на хечбека ще включва турбомотори с обем 1,0 литър и 3 цилиндъра, развиващи 95 и 115 к.с. За модела ще се предлага 4-цилиндров турбодвигател с обем 1,5 литра и мощност 150 к.с., както и 1,6-литров турбодизел със 115 к.с.    ", "date": "2018.12.02", "title": "Новият модел на Skoda украси стената на Джон Ленън"}
{"url": "https://www.actualno.com/moresport/furi-pokaza-istinska-klasa-i-nevijdana-volja-no-beshe-ograben-sreshtu-uajldyr-news_709422.html", "text": "  Тази нощ \"градът на ангелите\" Лос Анджелис стана арена на един от най-вълнуващите двубои световния . Шампионът на WBC прати два пъти в нокдаун човека, прекратил 8-годишната хегемония на Владимир Кличко на ринга - , но като по чудо британецът успя да се изправи в 12-ия рунд след жестоките удари на съперника си.     В крайна сметка, съдиите не стигнаха до единодушно решение, като мачът беше обявен за равен, въпреки че според  всички специалисти Тайсън Фюри трябваше да го спечели, след като победи в повечето от рундовете. По този начин Дионтей Уайлдър запази  титлата си и остава непобеден на професионалния ринг, но ще трябва да премине и през реванш, след като не беше  определен победител.   Тайсън Фюри беше далеч от върховата си  форма, но показа невероятно технична игра и страхотна постановка в защита, с  която тотално разби играта на Бронзовия Бомбардировач. Считаният за  най-точен боксьор сполучи в под 20% от правите си удари и се представи  далеч от най-доброто, което може, но това се дължеше изцяло на факта, че  Фюри го държеше на отлично разстояние и успя да му нанесе загуби в  почти всички рундове, извън тези, в които Уайлдър го прати в  нокдаун - 9 и 12.\r\nВпечатляващо беше изправянето на Фюри в  12-ия рунд. Уайлдър вкара десен прав в тила на Фюри, а след това го  просна с удар с лявата ръка и вече тържествуваше с \"победата\". Фюри не помръдна в първите 5 секунди, обаче съумя някак да се изправи и усмихнатата физиономия на Уайлдър се превърна в гримаса на разочарование.     .   ", "date": "2018.12.02", "title": "Фюри показа истинска класа и невиждана воля, но беше ограбен срещу Уайлдър"}
{"url": "https://www.actualno.com/america/malyk-samolet-se-razbi-vyv-florida-ima-zaginali-news_709430.html", "text": "  Най-малко двама души са загинали в американския щат Флорида, след като малък самолет се е врязал в покрива на здание, в което е разположен център за терапия на деца, страдащи от аутизъм.     Инцидентът се е случил в град Форт Лодърдейл, скоро след излитането на самолета от местното летище, предаде БГНЕС. Единствените жертви са пасажерите на самолета. В центъра за терапия са се намирали осем възрасни и пет деца. По данни на телевизионния канал WPLG, леки травми е получила една от учителките, която помагала да бъдат изведени децата от сградата. Не се е наложило тя да бъде хоспитализирана.   Федералното авиационно управление и Националната служба по безопасност на транспорта ще започнат разследване", "date": "2018.12.02", "title": "Малък самолет се разби във Флорида, има загинали"}
{"url": "https://www.actualno.com/asia/kitaj-i-sasht-postignaha-novo-sporazumenie-news_709427.html", "text": "  Късно в събота, Китай заяви, че е сключил сделка, за да избегне допълнителни тарифи със Съединените щати, като приветства срещата на високо равнище с президента Доналд Тръмп.     Тръмп и китайският му колега Си Дзинпин \"постигнаха споразумение за спиране на налагането на допълнителни тарифи\", каза външният министър Уанг Йи след вечерята на лидерите в рамките на срещата на върха на Г-20 в Буенос Айрес, предаде БГНЕС.   \"Основното споразумение ефективно предотврати по-нататъшното разрастване на икономическия конфликт между двете страни и отвори ново пространство за печелившо сътрудничество\", каза той.", "date": "2018.12.02", "title": "Китай и САЩ постигнаха ново споразумение"}
{"url": "https://www.actualno.com/europe/triumfalnata-arka-v-parij-shte-byde-zatvorena-za-turisti-zaradi-vandali-news_709431.html", "text": "  Един от емблематичните символи на френската столица - Триумфалната арка - ще бъде временно затворен за туристи поради щетите, причинени по време на безредиците в събота. Това бе съобщено в Twitter от председателя на Центъра за национални паметници Филип Белавал.     \"Триумфалната арка утре ще остане затворена за обществеността. Центърът ще започне работа, за да отвори колкото се може по-скоро този паметник за нацията \", пише той. Белавал също публикува и снимка, на която се вижда как вандалите са изрисували с червена боя лицето на един от бюстовете, предаде БГНЕС.   Освен това, според снимките, излъчени от Бе-еф-ем, участниците в безредиците са унищожили няколко статуи в помещенията на този исторически паметник, както са разбили и музея, намиращ се вътре в арката. Вандалите са разбили мултимедийния екран и са унищожили макета, разказващ историята на изграждането на монумента. По стените на арката, те са оставили множество надписи с боя.\r\nКакто по-рано съобщи министърът на вътрешните работи Кристоф Кастанер, до 21:00 часа местно време, органите на реда са успели напълно да прочистят района около Триумфалната арка и вътрешните й помещения от вандалите. Според министъра те са осквернили и сградата на Пантеона, където са положени тленните останки на видни френски деятели от края на XVIII век, както и сградата на кметството на Париж.  Според последните данни най-малко 110 души са били ранени при сблъсъците с полицията в Париж, около 20 от тях са полицейски служители. Броят на задържаните достигна 270 души.", "date": "2018.12.02", "title": "Триумфалната арка в Париж ще бъде затворена за туристи заради вандали"}
{"url": "https://www.actualno.com/bgfootball/bylgarija-v-kvalifikacionna-grupa-s-anglija-i-chehija-za-evro-2020-news_709466.html", "text": "  Станаха ясни съперниците на България в квалификациите за Европейското първенство през 2020 г. Жребият в Дъблин отреди \"лъвовете\" да спорят с отборите на Англия, Чехия, Черна Гора и Косово в група А.     В жребия взеха участие всичките 55 страни членки на УЕФА.\r\nГрупите са 10 от по пет и шест тима, а за финалите на европейския шампионат ще се класират 20 отбора. Мачовете от квалификациите ще се изиграят между март и ноември 2019 г. За първи път Евро 2020 ще се проведе в 12 града от цяла Европа от 12 юни до 12 юли. Легендарният стадион \"Уембли\" в Лондон ще бъде домакин на полуфиналите и финала на турнира. Евро 2020 ще отбележи 60 години от основаването на континенталния турнир. На церемонията в Дъблин днес присъстваха президентът на БФС Борислав Михайлов и селекционерът на представителния ни отбор Петър Хубчев.\r\nЕто и градовете домакини на Евро 2020 - Амстердам, Баку, Билбао, Букурещ, Будапеща, Копенхаген, Дъблин, Глазгоу, Лондон, Мюнхен, Рим, Санкт Петербург.  Пълен жребий за квалификациите за Евро 2020:\r\nГрупа A\r\nАнглия    Чехия\r\nБългария\r\nЧерна Гора\r\nКосово   Група B\r\nПортугалия\r\nУкрайна\r\nСърби\r\nЛитва\r\nЛюксембург\r\n \r\nГрупа C\r\nХоландия\r\nГермания\r\nСеверна Ирландия\r\nЕстония\r\nБеларус\r\n \r\nГрупа D\r\nШвейцария\r\nДания\r\nИрландия\r\nГрузия\r\nГибралтар\r\n \r\nГрупа E\r\nХърватия\r\nУелс\r\nСловакия\r\nУнгария\r\nАзербайджан\r\n \r\nГрупа F\r\nИспания\r\nШвеция\r\nНорвегия\r\nРумъния\r\nФарьорски острови\r\nМалта\r\n \r\nГрупа G\r\nПолша\r\nАвстрия\r\nИзраел\r\nСловения\r\nМакедония\r\nЛатвия   Група H\r\nФранция\r\nИсландия\r\nТурция\r\nАлбания   Молдова\r\nАндора\r\n \r\nГрупа I\r\nБелгия\r\nРусия   Шотландия\r\nКипър\r\nКазахстан\r\nСан Марино\r\n \r\nГрупа J   Италия\r\nБосна и Херцеговина\r\nФинландия\r\nГърция\r\nАрмения\r\nЛихтенщайн.", "date": "2018.12.02", "title": "България в квалификационна група с Англия и Чехия за Евро 2020"}
{"url": "https://www.actualno.com/society/proverki-v-cjalata-strana-zaradi-nikulden-news_709468.html", "text": "  Извънредни проверки започва Българската агенция по безопасност на храните (БАБХ) заради Никулден.     Във връзка с предстоящия празник инспектори ще влязат в обекти за производство и продажба на риба и рибни продукти в цялата страна. Инспекцията на контролните органи започват на 3 декември и ще продължат до 7 декември.   Тематичните проверки за Никулден са свързани с по-интензивното предлагане и търсене на храни за празника и ще се проведат съвместно с Изпълнителната агенция по рибарство и аквакултури и Комисията за защита на потребителите.\r\nПо време на засиления контрол ще бъдат проверявани водоеми за развъждане на жива риба, обекти за отглеждане на аквакултури, за производство и търговия с риба и рибни продукти, складове за търговия на едро и дребно, пазари и борси, и заведения за обществено хранене. При проверките инспекторите ще следят за наличие на системи за управление безопасността на храните, сградов фонд и оборудване, съответствие с изискванията за етикетиране, срокове на годност и температура на съхранение.  С инспекциите се цели ограничаване и недопускане продажбата на риба на нерегламентирани места, както и на риба с неустановен произход, за да се гарантира здравето на потребителите и безопасността на храните, както и да се предотвратят нелоялни практики и злоупотреби на недобросъвестни търговци.\r\nБАБХ призовава хората да купуват риба от регистрирани обекти, за да не се излагат на риск.   Съвети към потребителите при закупуване на прясна риба: Върху повърхността на прясната риба има много тънък слой слуз, ако слузта е обилна, а слоят плътен, това означава, че рибата е престояла по-дълго време. Люспите на рибата трябва да са блестящи, плътно залепени за тялото. Не трябва да има разкъсвания. Хрилете трябва да са с розово-червен цвят. Очите трябва да са бистри. При натискане с пръст, вдлъбнатината трябва да изчезне бързо.    ", "date": "2018.12.02", "title": "Проверки в цялата страна заради Никулден"}
{"url": "https://www.actualno.com/europe/shofior-zagina-zaradi-protesti-kraj-frenskija-grad-arl-news_709469.html", "text": "  Шофьор загина заради барикада, издигната от протестиращите от движението на „жълтите жилетки”, край френския град Арл, съобщава АФП, цитирана от БГНЕС. Инцидентът е станал тази нощ, съобщиха от местната прокуратура.     Опитът на демонстрантите, недоволстващи от поскъпването на горивата да преградят пътя, довел до верижна катастрофа. Властите съобщиха, че микробус не успял да спре навреме, завъртял се и в него се ударила лека кола, чийто шофьор загинал на място. Протестите причиниха близо 10-километрово задръстване в района на Арл.   ", "date": "2018.12.02", "title": "Шофьор загина заради протести край френския град Арл"}
