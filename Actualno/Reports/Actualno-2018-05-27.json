{"url": "https://www.actualno.com/vraza/podkrepen-ot-gerb-kandidat-nasledjava-cenko-chokov-nachelo-na-galiche-news_676622.html", "text": "  Новият кмет на емблематичното село Галиче изглежда ще е от ГЕРБ. Според първоначалната и неокончателна информация Страхил Стоянов печели предсрочния вот в селото, който се наложи след като \"вечният кмет\" Ценко Чоков беше осъден.  Преди малко повече от седмица Чоков, който заемаше кметския пост в Галиче 20 години, бе признат от Специализирания съд за виновен за отвличане, побой и палеж на автомобил и бе осъден на 4 години и 6 месеца затвор, от които 2 години ще му бъдат приспаднати заради престоя му в ареста.   Съгласно цитираните от Агенция \"Фокус\" данни, мястото на Чоков ще заеме Стоянов. Той води с 27 души на опонента си Веселин Тушинов, подкрепен от БСП. Точно е сочен за основната причина Чоков да се сблъска челно с правосъдието, след като през годините имаше няколко скандала между двамата, включително палежи на коли.   Право на глас в Галиче имаха 1498 души, като са гласували 986.", "date": "2018.05.27", "title": "Подкрепен от ГЕРБ кандидат наследява Ценко Чоков начело на Галиче"}
{"url": "https://www.actualno.com/curious/sedmichen-horoskop-za-28-maj-3-uni-news_676392.html", "text": "     Това е седмица, в която да се огледате в очите на другите. Говорете по-малко и се вслушвайте в думите на близките ви. От тях може да видите знак, който да ви подскаже, че грешите някъде. Нищо не е фатално и много лесно може да преодолеете моментната си слабост. През почивните дни отидете на място, където може да се насладите на ромона на вода.    Това е седмица за преборване със страховете ви. Представяйте си ситуациите, от които най-много ви е страх и се помъчете да превидите най-успешните си ходове. Много вероятно е да осъзнаете, че всъщност няма от какво да ви е страх. В петък не прекалявайте с обещанията и не поемайте извънредна работа. В противен случай рискувате да прекарате почивните дни в офиса или пред компютъра у дома. В здравословно отношение пазете гърлото си.     Това е седмица, в която рискувате да приемете погрешно дадена информация. Ако ви предстои сделка непременно се посъветвайте с по-опитен човек, който е работил в същата сфера. В семейството може да пропуснете важен знак за  промяна в ситуацията, която да се отрази и на отношенията ви. Ако имате и най-малкото съмнение за нещо попитайте партньора си дали има да ви казва нещо и го изслушайте внимателно. Това е седмица, в която ще ви се наложи да съчетаете няколко роли. Ще трябва да се мобилизирате изцяло, особено през първите три дни от периода. В личен план ви очаква голямо възнаграждение за търпението и грижите ви. Но ще дойде точно, когато си мислите, че никога няма да го получите. Така че бъдете търпеливи и не проявявайте излишни нерви.     Това е седмица, в която трябва да заложите на вашето собствено спокойствие и благополучие. Може да установите, че ще трябва да се разделите с много важна част от всекидневието си, за да продължите напред в по-добра форма. Помислете добре за положителните ефекти от бъдещите ви стъпки и не се оставяйте на миналото да ви държи в капан. Следете физическото си състояние и не подценявайте сигналите на тялото ви. Опитайте се да усетите посоката на попътния вятър. Може би ще ви се наложи да направите някои маневри, но те със сигурност ще бъдат във ваша полза. Не бъдете толкова крайни особено ако не сте сигурни в каузата си. Човек се променя и това е част от израстването му. В личен план бъдете готови за някои изненади. Те може да не бъдат фатални за връзката ви, ако признаете, че всъщност и вие искате нещо да се промени, но имате своите страхове. В момента, в който се отървете от тях всичко ще се нареди. Това е седмица за потупване по рамото. Ако няма кой да го направи го направете вие. Справили сте се с огромно предизвикателство и сега може да се поздрави, поглезите, почерпите - изобщо всичко, което свързвате с приятните емоции, които заслужавате да си създадете. В средата на седмицата е добро време да продължите с активната дейност. Не губете форма. Имате реалният шанс да постигнете много за кратко време и бързо да заемете позиция, за която не сте и мечтали.   Това е седмица, в която да покажете готовността си за компромиси. Колкото и да не ви се вярва от това само бихте могли да спечелите. Още във вторник ще получите важна подкрепа, която ще бъде решаваща за взимане на решение и предприемането на важни стъпки. Важното е да сте спокойни, че може да действате така, сякаш винаги и по всяко време имате подкрепата на най-важните ви хора. Истината е, че не се нуждаете от ничия подкрепа. В здравословно отношение пазете нервите си.    Тази седмица ще бележи началото на един нов период за вас и вашето обкръжение. Много е важно да сте честни със себе си относно миналото, защото от него зависи как ще протече бъдещето ви. Без една трезва оценка на нещата не бихте могли да продължите напред по начина, по който искате или поне ще се забавите много при постигането на целите ви. В здравословно отношение пазете крайниците си. Не тръгвайте на планина без необходимата екипировка. Снабдете се с подходящи обувки, които да пазят глезените ви. Това е седмица, която ще ви подскаже, че е крайно време да оставите в миналото досегашните си подходи. Щом нещо не работи дълго време, значи няма да проработи и сега. Оставете се на течението, за да починете и да изчистите натрупалото се напрежение. Знак, със сигурност, ще получите. Това ще стане в средата на седмицата. Голяма подкрепа ще получите от партньора ви, така че не се отчайвайте, каквото и да се случва. Когато ни се затваря една врата, непременно се отваря и друга.    Това е седмица, в която ще може да начертаете своите нови планове за бъдещето ви. Нужна ви е пълна промяна и смяната на сферата на дейност. Имате цялото време на света и ресурси – много повече, с които разполагат останалите хора. Най-важното е да сте сигурни какво искате, но за да го постигнете предстои да поработите здраво и това е най-трудното, за което трябва да се подготвите психически. Вероятно ще се наложи да промените някои неща в ежедневнието си, за да си осигурите повече сън и почивка. Помислете къде и кога в графика си може да намерите време за физическа активност. Ще се изненадате приятно колко много ще ви даде тя. Това е седмица, в която ви очаква засилена активност. Не си правете планове, тъй като събитията ще менят своя ход непрекъснато. Лягайте си по-рано от обикновено и не правете компромиси с храненето – осигурявайте си достатъчно витамини, както и чист въздух. От здравословното ви състояние ще зависи психическата ви издържливост. Повтаряйте си често, че всичко е наред и имайте самочувствие във всеки един момент. Не се съмнявайте, че сте прави или поне не показвайте, че имате някакви съмнения в себе си. Разбира се всичко това ще свърши, а резултатите ще са много по-бляскави, от колкото сте си ги представяли. Вие сте голям герой и постиженията ви няма да останат незабелязани.", "date": "2018.05.27", "title": "Седмичен хороскоп за 28 май - 3 юни"}
{"url": "https://www.actualno.com/curious/dneven-horoskop-za-28-maj-news_676390.html", "text": "     Този понеделник следете за нови служебни възможности. Опитайте се да успеете за всички срещи, които сте уговорили. Не се колебайте да разширите кръга на общуване.    Понеделник ще ви дари с нетърпение за забавления и приятни мигове. Почивката не ви е стигнала, но все пак идва лято. Планирайте извънредна кратка отпуска.     Този понеделник няма да сте много трезви в мисленето. Затова се въздържайте от обещания и сериозни разговори, особено ако са служебни. Ако между вас и партньора ви назряват проблеми, може да възникне необходимост от сериозен разговор. Намерете баланса между хладнокръвието и грижовността.     Днес бъдете внимателни в при подписване на документи и в думите си, които изричате пред публика. Съветът на звездите е повече да слушате и ще ви се разкрие това, което трябва да научите, за да се справите с ваш личен проблем, чието решение търсите отдавна. Денят ще ви предостави възможност да решите повечето финансови въпроси.  Опитайте се да имате ясни намерения към половинката си, за да не решава някой вместо вас какво трябва да правите.    Този понеделник ви предстои да влезете нови роли и да действате по-смело от обикновено. Възможно е от вас да не се изисква нищо повече от заявление или признание.   Очаква ви силен ден в служебно отношение. Може и да си мислите, че неприятностите са останали назад, но още малко време трябва да сте нащрек.    Днес не бива да се отпускате нито за минута. Сега със служебните ви  партньори може да ви обединяват необичайни и непредвидени ситуации. Постарайте се да не се дразните и бъдете готови да промените гледната си точка. През този ден ви очакват изненади у дома и новини в живота на близки хора. Може да ви запознаят с някого, а това да е свързано с преживявания, които ще оставят смесени чувства у вас.    Този понеделник хладнокръвността ви ще ви позволи да обърнете някое дело в нужната посока, да сключите сделка или да започнете нещо ново. За нов проект заложете на хора, с които сте работили успешно и преди. Денят ще ви даде поводи да забавите темпото и да се вгледате в реалността. Понесете гордо пропуските и продължете напред с безценния ви опит.", "date": "2018.05.27", "title": "Дневен хороскоп за 28 май"}
{"url": "https://www.actualno.com/society/bez-globi-v-nachaloto-zaradi-novite-pravila-za-lichnite-danni-news_676577.html", "text": "  Първоначално няма да има санкции заради новия регламент по защита на личните данни. \"Глобите, които достигат до 20 млн. евро, целят да създадат превантивна среда, а не да създадат затруднения на бизнеса или да го фалират. Максималната глоба е предвидена, но не е казано, че при всяко нарушение трябва да бъде налаган точно този размер. Санкциите ще се прилагат, след като се установи, че не може с други механизми да се отстрани определено нарушение или когато то е станало вече съществено.\" Това заяви пред БНР председателят на Комисията за защита на личните данни Венцислав Караджов.  Той е на посещение в Брюксел, където е бил избран за заместник-председател на Европейския комитет за защита на личните данни. Негова основна задача ще бъде да следи за спазването на новите правила. Новият орган ще се занимае и с жалбата срещу социалните мрежи \"Facebook\", \"Instagram\" и \"Twitter\" за това, че принуждават своите потребители да се съгласят с новите правила, което, според Караджов, е незаконно. За това обаче компаниите първо щели да бъдат предупредени и едва тогава глобени.   Караджов не отговори конкретно на въпроса дали до края на общественото обсъждане на измененията в закона за лични данни, които бяха внесени от управляващите с цел синхронизиране с регламента, комисията ще предложи по-ниски глоби. Той заяви, че във връзка със санкцииите има голямо неразбиране.   По думите на Караджов, с новите правила на потребителите се дава право да имат по-голям избор. Той предупреди, че когато се иска съгласие за ползване на лични данни, компаниите не могат да заплашват, че ще спрат достъп до определи услуги или сайтове.\r\n\"Той ще може сам да определи какво иска и какво не иска да ползва, и какви негови лични данни да се обработват за целите на услугите, които той иска да ползва в т.нар. интернет общество\", каза още Караджов.       По думите му, когато потребителите безплатен интернет ежедневник, и му се поискат лични данни, той не е длъжен да ги предостави или да се съгласи с условията на т.нар. бисквитки, които му казват: \"Този сайт използва \"бисквитки\" – съгласете се\". Новото на регламента казва: Фирмите, които изискват лични данни, тогава, когато тези лични данни не са изключително условие за предоставяне на услугата, да не възпрепятстват използването на услугата от гражданите на Европейския съюз\", заяви още председателят на комисията.\r\nКараджов уточни, че изрично условие би било например, ако сайтът предвижда закупуване на стоки и услуги с кредитна карта - тогава трябва да се предостави информация.\r\nВ разговора се включи и Добрин Иванов от Асоциацията на индустриалния капитал в България, който определи регламента като \"бюрокрация и пререгулиране и създаване на допълнителни тежести за бизнеса\". Той се оплака от липсата на подкрепа от страна на държавата във връзка с регламента, който е приет през 2016 година, но влизането му в сила е било отложено с две години. Караджов се ангажира, че предложенията на бизнеса за промени в националното законодателство ще бъдат разгледани и обсъдени.       ", "date": "2018.05.27", "title": "Без глоби в началото заради новите правила за личните данни"}
{"url": "https://www.actualno.com/society/poklonenieto-pred-akad-svetlin-rusev-shte-e-v-srjada-news_676599.html", "text": "  Поклонението пред тленните останки на акад. Светлин Русев ще се състои на 30 май, сряда, от 12.00 часа в централното фоайе на Националната галерия – Квадрат 500, съобщава БГНЕС.  Големият български художник Светлин Русев в дома си в събота, дни преди да навърши 85-годишна възраст.   \"Живописец с монументален размах, нечовешка енергия и удивителна работоспособност, общественик с изострена социална чувствителност, страстен колекционер на произведения на изкуството, акад. Русев беше енциклопедична личност с дълбоки познания и разностранни интереси. Върхът, по който се равняват.За учениците си остава учителят, който безпогрешно разпознаваше и развиваше таланта им, разкриваше нови хоризонти и възможности пред тях. Умееше да отстоява каузи, каквото и да му коства това. Ярък творец и мислител, неуморен будител, чието мощно духовно присъствие и влияние се простират отвъд географските и времеви граници. Дори отвъд смъртта!   Прощавайте Маестро!”\r\nТова написаха колегите му от Национална галерия.    ", "date": "2018.05.27", "title": "Поклонението пред акад. Светлин Русев ще е в сряда "}
{"url": "https://www.actualno.com/crime/pochina-sinyt-na-godenika-na-emilija-news_676597.html", "text": "  19-годишният Феди Башур, който пострада при катастрофата на автомагистрала „Тракия” в четвъртък, е починал.  За съжаление, въпреки усилията на лекарите, момчето не е успяло да се пребори за живота си, съобщиха пред БГНЕС от УМБАЛ \"Св. Анна\" – София. Там той беше хоспитализиран в много тежко състояние.   19-годишният Феди е шофьорът управлявал автомобила, с който катастрофира на 37-ия км на магистрала „Тракия”, посока Пловдив. В него са се возили поп-фолк певицата Емилия и годеникът й Жорж Башур. Феди е син на Башур.   Инцидентът станал следствие високата скорост, с която момчето е навлязло от суха на мокра настилка, получил се е аквапланинг.\r\nПоп-фолк певицата и годеникът й бяха с различни травми, но по-леки, за разлика от шофьорът. Певицата с гръдна травма бе настанена в Клиниката по хирургия, а Жорж Башур - с лицева травма и беше настанен в Клиниката по лицево-челюстна хирургия.       ", "date": "2018.05.27", "title": "Почина синът на годеника на Емилия "}
{"url": "https://www.actualno.com/velikotarnovo/nova-kriza-s-bokluka-kraj-selo-sheremetja-news_676578.html", "text": "  Има опасност старото сметище във великотърновското село Шереметя да затрупа с боклуци новото депо за над 33 милиона лева, докато бъде одобрен проектът на Община Велико Търново за рекултивация на натрупаната с десетилетия битова смет.  Камари с боклуци от старото сметище вече започнаха да падат, сигнализира екологът на община Велико Търново Зорница Кънчева пред БНР. По думите й, ако започне активно срутване, отпадъците ще съсипят съоръженията на новото депо, където се приема и преработва битовата смет на шест общини в областта.   Старото сметище в Шеремети е на площ от над 50 декара. Изведено е от експлоатация, но все още няма одобрение на проекта на общината за неговата рекултивация. Исканото финансиране е за 4 и половина милиона лева.   Непосредствено до старото сметище с над 33 милиона лева от програмата \"Околна среда\" преди близо две години беше построено новото депо.", "date": "2018.05.27", "title": "Нова криза с боклука край село Шереметя?"}
{"url": "https://www.actualno.com/europe/stroejyt-na-chast-ot-turski-potok-moje-da-zapochne-news_676593.html", "text": "  Руският енергиен гигант \"Газпром\" обяви, че е подписал протокол с турското правителство за изграждането на сухопътен участък от газопровода \"Турски поток\", съобщава БГНЕС. Подписаният протокол е основа за началото на изграждането на сухопътен участък от газопровода на турска територия.  Чрез газопровода \"Турски поток\", който се появи като алтернатива след краха на проекта \"Южен поток\", трябва да се осигурява газ за потребителите в Турция, с възможност за продължаване на пътя му и към останалите балкански страни.   \"Турски поток\" трябва да започва от източното крайбрежие на Черно море по морското дъно до северозападна Турция и след това да продължи по сухопътното трасе.   Анкара досега отлагаше издаването на заповед за строеж на сухопътното трасе на газопровода, заради спора около цената на руския газ, внасян за Турция.\r\nСъобщението на \"Газпром\" дойде, след като турският президент Реджеп Тайип Ердоган заяви, че Анкара и Москва са постигнали споразумение за корекция в цената на разпределения руски газ за 2015 и 2016 г., с което Русия ще върне на Турция един милиард долара.       „След дълги разговори беше постигнато споразумение за корекция на цената от 10,25% за разпределения през 2015 г. и 2016 г. газ. Разликата в платената сума за двете години, която е един милиард долара, ще бъде върната на Турция“, каза Ердоган.", "date": "2018.05.27", "title": "Строежът на част от \"Турски поток\" може да започне"}
{"url": "https://www.actualno.com/smolyan/shiroka-lyka-prosveta-na-200-godini-news_676575.html", "text": "  Широка лъка се готви за големи тържества в началото на юни по повод 200 години просветно дело в селото. Това каза за Радио „Фокус“ – Смолян Маруся Бочукова – директор на ОУ „Никола Вапцаров“ в селото. Тя припомни, че през миналата година са чествали 185 години от просветното дело в населеното място, но са открили доказателства, които сочат, че първият учител е започнал да учи децата на четмо и писмо още през далечната 1818 година.  \"Началото започна миналата година когато чествахме 185 години просветно дело в Широка лъга. Тогава проф. Ради Радичев от МГУ, който е широколъчанин каза, че е открил нещо важно в книга за Широка лъка от 1947 г, която има в дома на всяко семейство в селото. В тази книга той открива изречение, което го води на мисълта, че просветно дело има по-рано от 1832 г, която всички за знаели, че е началото на просветното дело заедно с първия учител Атанас Григоров. Въз основа на това, проф. Радичев пише в неговата книга, че първия широколъшки учител е Костадин Василев – Шоко\", поясни Бочукова.   Тя отбеляза, че на това основание и на разкази на стари широколъчани са решили да направят проучване в Държавен архив – Смолян. \"Още в първия ден попаднахме на невероятна находка. Това е ръкописен текст от Стефан Калайджиев – широколъчанин – историк, който пише че Костадин Василев – Шоко е дошъл в селото от село Югово. Всички са го обичали и са се грижили за него. Той е имал наклонност да учи, но нямало кой да го прати да учи. На общински разноски през 1814 г е изпратен в Пловдивска гръцка гимназия да следва. След 4 годишно следване, той се условил за учител, той събрал дребните деца и започнал да учителства\", разказа Бочукова и уточни, че това показва, че е започнал за учи децата именно през 1818 г.   \"В същия архив откриваме, че известният доскоро първи учител в Широка лъка Атанас Григоров идва след Шоко и това е второто доказателство. Третото доказателство също е открито в държавен архив в семеен фонд „Манолови“. Там пише, че първият широколъшки учител, който открива училище и събира децата в Паламарчовата къща е бил Шоко ,след което се редят и останалите учители\", посочи Бочукова. По думите й, въз основа на това са написали писмо до Националния музей на образованието в Габрово, които също са направили свое проучване, доказващо началото на просветното дело в Широка лъка. След това с официално писмо оттам са заявили, че през настоящата 2018 г селото има правото да чества 200 години просветно дело.\r\nБочукова допълни, че вече тече организацията на дейностите по честването на празника. Едно от мероприятията по време на честванията е регионална конференция, съвместно с РУО – Смолян \"Първите просветни огнища в Родопите в миналото и днес\". На нея ще се види кои са първите просветни огнища в миналото и каква е проекцията им днес. \"Поканени са да представят просветните огнища в населените места – училищата в Златоград, Чепеларе и Павелско, за които има данни, че са едни от първите в Родопите\", каза още Бочукова.       ", "date": "2018.05.27", "title": "Широка лъка - просвета на 200 години"}
{"url": "https://www.actualno.com/africa/netanjahu-izrael-njama-da-dopusne-ataki-sreshtu-ivicata-gaza-news_676594.html", "text": "  \"Армията за отбрана на Израел (АОИ) работи денонощно, за да предотврати атаките срещу еврейската държава по ивицата Газа.\" Израелският премиер Бениамин Нетаняху откри с това изявление седмичната среща на израелското правителство, съобщи БГНЕС.  \"Ние няма да толерираме атаки срещу нас на територията на сектора Газа, обеща министър-председателят. „Израелската армия и силите за сигурност работят денонощно, за да защитят Израел, за да защитят гражданите и границите на Израел.“ Нетаняху информира министрите за снощното нападение на израелските ВВС по позиции на групировката ХАМАС в южната част на ивицата Газа, както и за днешното нападение над наблюдателен пост на радикалното палестинско движение.   По-рано днес израелски танк порази позиция на на ХАМАС в ивицата Газа в отговор на разполагането на противопехотни мини, като уби двама палестинци.   В нощта на 26 май изтребители от израелските военновъздушни сили (ВВС) нанесоха удар по позиции на групировката ХАМАС в южната част на Ивицата Газа. Според армията тази атака е извършена в отговор на инцидент, при който по-рано същия ден няколко подозрителни лица са проникнали през границата в опит да ударят израелска отбранителна инфраструктура.\r\nНа 30 март в сблъсъци с израелски войници на границата на Израел и Ивицата Газа загинаха 114 палестинци, над 13 000 души бяха ранени или отровени от газ.       ", "date": "2018.05.27", "title": "Нетаняху: Израел няма да допусне атаки срещу ивицата Газа"}
{"url": "https://www.actualno.com/healthy/izplashtat-zaplatite-na-protestirashtite-ot-mbal-lovech-news_676585.html", "text": "  До края на следващата седмица ще бъдат изплатени възнагражденията на работещите в МБАЛ - Ловеч. Това съобщиха от пресцентъра на Министерството на здравеопазването, цитирани от ИА\"Фокус\". Съобщението идва часове преди организирания четвърти протест на лекарите от многопрофилната болница.  Във връзка с изразена позиция от представители от МБАЛ \"Проф. д-р Параскев Стоянов\" в Ловеч, че няма яснота относно бъдещето на лечебното заведение, Министерството на здравеопазването информира, че в изпълнение на Решението на правителството болницата ще получи 1 022 985 лв. безлихвена възмездна финансова помощ за разходи за персонал за месец февруари, месец март и месец април 2018 г. До края на идната седмица ще бъдат изплатени възнагражденията на персонала и по този начин ще се преодолее изоставането.   В инвестиционната програма на министерството са предвидени допълнително 175 хил. лв. за оборудване, което е предпоставка за подобряване дейността на водещи структури в болницата. В разчетите на НЗОК за дейност месец април лечебното заведение е предвидено да изработи клинични пътеки и клинични процедури на стойност над 440 хил. лв. като потенциалът на болницата е да достигне приходи от здравна каса в размер на близо 532 хил. лв. Това са параметри, които гарантират оптимално реализиране на текущата дейност, разпределение на паричните потоци както за персонал, така и за консумативи и медикаменти, а и за погасяване на просрочени задължения, в рамките на възможностите на лечебното заведение.   Министерството на здравеопазването постигна споразумение за разсрочване на задълженията на лечебното заведение към основните кредитори, като най-големият кредитор е опростил лихвите и 300 хил. лв. от задълженията на болницата, а останалите са приели периоди на погашения, които позволяват оптимално реализиране дейността на МБАЛ.\r\nИзброените факти и обстоятелства доказват, че многопрофилната болница със смесено държавно и общинско участие в капитала е приоритетна за държавата, за местната власт и е основен фактор за развитие на здравеопазването в област Ловеч.       Предприети са действия за анализ и сигнализиране относно причините и факторите, довели до тежкото финансово състояние на МБАЛ \"Проф. д-р Параскева Стоянов\" с цел тяхното елиминиране в бъдеще. За да има гаранции, че лечебната дейност ще се реализира законосъобразно и целесъобразно в лечебното заведение се търсят подходящи механизми за реализиране на оздравителния план. Той трябва да се изпълнява така, че да гарантира лечебната дейност и разпределението на паричните потоци както за лечение на пациентите, така и за осигуряване спокойствие и предвидимост в работата на персонала на областната болница.", "date": "2018.05.27", "title": "Изплащат заплатите на протестиращите от МБАЛ - Ловеч"}
{"url": "https://www.actualno.com/politics/karadajy-demokracijata-e-v-opasnost-news_676613.html", "text": "  \"В нашата родина живеят различни етноси, които изповядват различни  религии. Затова ние добре знем смисъла на думата толерантност. И никой  не може да ни я отнеме.\" С тези думи се обърна към събралите се  в с. Руен Мустафа Карадайъ -  председател на ДПС.  В неделя Карадайъ заедно с ръководството на ДПС и ПГ на ДПС пристигнаха в селото, за да отбележат 39-та годишнина на общината и да почетат паметта на жертвите на т.нар. \"възродителен процес\", предаде БГНЕС.   \"Рамазан е месец на търпението, опрощението и на милосърдието. Месец Рамазан символизира сплотеността, взаимопомощта, толерантността, берекета и братството.\" заяви Карадайъ и поздрави всички мюсюлмани с предстоящия празник Рамазан Байрам.   \"В месец май си спомняме за грозните случаи през 89-та и се изпълваме с различни чувства и емоции, но нито една от тях не е омраза, не е разделение, не е противопоставяне\", бе категоричен той.\r\n\"Още 90-та година ние очертахме пътя за развитие на нашата Родина. Почетният ни председател д-р Ахмед Доган, 90-та година каза, че мястото на България е в ЕС, но пътя за ЕС минава през НАТО. И това днес е факт. Ние сме горди, че това стана по време на управлението на ДПС. Това е потвърждение за огромния принос на ДПС по пътя на евроатлантическото развитие на България\", заяви лидерът на ДПС.       Изпитвам гордост от това, че имаме силата и каузата да се борим за нашата свобода, да отстояваме правата и свободите на всички граждани, заяви Мустафа Карадайъ и продължи \"Изпитвам и преклонение пред всеки един, който носи тази кауза в сърцето си.\"\r\nКарадайъ каза още, че ДПС получава огромна подкрепа от либералните си партньори в Европа за отстояването на правата и свободите и демокрацията в България и на Балканите.\r\n\"Ние сме дали свидни жертви в името на правата и свободите и демокрацията. За съжаление днес в нашата родина демокрацията е в опасност и ние сме длъжни да пресечем всяка опасност пред демокрацията\", бе категоричен председателят на ДПС.       \"Ние можем и трябва да бъдем на висотата на 89-та година, когато бяхме единни и докарахме демокрацията в нашата Родина. Единни и мощно да защитим демокрацията в България, на Балканите и Европа\", заключи лидерът на ДПС.", "date": "2018.05.27", "title": "Карадайъ: Демокрацията е в опасност"}
{"url": "https://www.actualno.com/dobrich/umyrtvjavat-ptici-s-ptichi-grip-v-stefanovo-news_676604.html", "text": "  В село Стефаново, община Добричка, тече акция по умъртвяване на птици, заразени с птичи грип. Полицията не допуска хора в близост до птицефермата на Иван Кирилов, в която имаше огнище на птичи грип и преди няколко месеца, съобщава БНР.  Не се знае със сигурност какъв вид е птичият грип, тъй като няма официална информация от директора на Областната дирекция по безопасност на храните в Добрич д-р Андонова.   От областната дирекция в Добрич са определени две санитарни зони - 3- и 10-километрова, с цел  недопускане разпространение на заболяването. В късния следобед в петък от БАБХ-София е изпратено потвърждение до Дирекцията за наличие на огнище на инфлуенца в района. До този момент камионите с умъртвени птици са преминавали през селото въпреки забраната за преминаване на МПС над 5 тона.   Кметът на селото Марин Хаджийски не е получил данни от  властите за заразата. Той е разбрал за нея по време на семейната си разходка, когато видял служителите в защитно облекло край птицефермата. Кметът е потърсил връзка с областния управител на Добрич и е разпратил свои подчинени да призоват жителите на селото да приберат домашните си птици заради заразата.\r\nЕкологичната комисия в Добрич ще бъде свикана в понеделник.       ", "date": "2018.05.27", "title": "Умъртвяват птици с птичи грип в Стефаново"}
{"url": "https://www.actualno.com/vraza/akt-za-izbiratelna-komisija-i-62-izbiratelna-aktivnost-v-galiche-news_676605.html", "text": "  ОИК-Бяла Слатина състави актове на членовете на подвижната избирателна комисия за нарушения по време на втория тур на кметските избори в с. Галиче. Това става ясно от публикуваните решения на сайта на ОИК-Бяла Слатина, цитирани от ИА \"Фокус\".  В ОИК Бяла Слатина е постъпила жалба от представител на политическа партия Българска социалистическа партия. В жалбата се посочва, че подвижната секционна избирателна комисия извършва нарушение на изборния процес, което се състои в следното:   - При гласуване на един от избирателите, вписани в избирателния списък е допуснато да се пусне бюлетина, само с един поставен печат;   - Направен е опит да се извади бюлетина от урната; ПСИК е допуснала бюлетина да бъде предоставена на един от избирателите чрез трето лице, роднина на гласоподавателя.\r\nРаботна група от трима членове на ОИК-Бяла Слатина е направила проверка на място, която е установила, че в един от домовете, където са били записани двама души от домакинството да гласуват с подвижна избирателна кутия, са подадени две бюлетини от един и същ гласоподавател.       В последствие председателят на Общинската избирателна комисия е съставил актове за нарушения на членовете на подвижната избирателна комисия.\r\nС други свои решения ОИК-Бяла Слатина отхвърли като неоснователни три жалби на представители на същата партия за премахване на поставени в близост до избирателните секцииагитационни материали, извозване на хора от съседни на с. Галиче населени места, за да гласуват в изборите за кмет и недопускане на представител на партия до дома на един от гласоподавателите, вписани да гласуват с подвижна избирателна кутия.\r\nМеждувременно към 17 часа избирателната активност в селото е 62%. Това съобщиха за Агенция „Фокус“ от ОИК-Бяла Слатина. Правото си на глас са упражнили 933 души от общо 1498 избиратели. Гласуването приключва в 20ч. Жителите на Галиче избират между кандидатът на БСП Веселин Тушинов и този на ПП ГЕРБ Страхил Стоянов. На първия тур гласуваха 61% от избирателите.       До изборите се стигна, след като през февруари съдът прекрати правомощията на предишния кмет на населеното място - Ценко Чоков, защото от 2016 г. е в ареста и не може да изпълнява задълженията си. Преди малко повече от седмица Чоков, който заемаше кметския пост в Галиче 20 години, бе признат от Специализирания съд за виновен за отвличане, побой и палеж на автомобил и бе осъден на 4 години и 6 месеца затвор, от които 2 години ще му бъдат приспаднати заради престоя му в ареста.", "date": "2018.05.27", "title": "Акт за избирателна комисия и 62% избирателна активност в Галиче"}
{"url": "https://www.actualno.com/varna/prodyljava-restavracijata-na-krepostta-na-nos-sv-atanas-news_676596.html", "text": "  Продължава реставрацията на крепостта на нос Св. Атанас край Бяла. Вторият проект за консервация на античната крепост е на етап проектиране. Това каза в интервю за Радио „Фокус“ – Варна Деян Янчев, директор на Общинския културен институт (музей) в град Бяла. Той припомни, че Община Бяла и Общинският културен институт в града подготвят отново проект за консервация и реставрация на античната крепост на нос Св. Атанас край Бяла.  През 2013 година завърши първият етап на консервация и реставрация на античната крепост на нос Св. Атанас край Бяла. Ще се кандидатства за финансиране по програма \"Региони в растеж\", добави Деян Янчев.   \"По тази програма можем да кандидатстваме за реставрация и консервация на такива обекти. Очакваме да продължим с дейностите по реставрация и консервация на археологическия обект на нос Свети Атанас\", заяви Деян Янчев.   ", "date": "2018.05.27", "title": "Продължава реставрацията на крепостта на нос Св. Атанас"}
{"url": "https://www.actualno.com/balkani/novi-protesti-v-gyrcija-zaradi-imeto-na-makedonija-news_676607.html", "text": "  В Атина и Солун се организират нови протести във връзка с последните развития по преговорите за името на Македония. Съгласно комюнике, изпратено до пресата, членовете на организационния комитет, образуван от координаторите на двете големи демонстрации „Македония значи Гърция“ в Атина и Солун, вече е провел серия от разговори с представители на местните власти и ги е помолил да дадат практическата си подкрепа за борбата на гръцкия народ срещу „продажбата на името Македония от правителството“, пише електронното издание на гръцкия вестник Protothema, цитирано от ИА\"Фокус\".  В рамките на следващите няколко дни, комитетът, в сътрудничество с пан-македонските съюзи, ще анонсира паралелни митинги в градовете из цяла Гърция. Протестите в посочените градове ще се проведат на 6 юни от 19:30 часа. Както се посочва в съобщението до пресата, „чрез тези демонстрации, комитетът иска да припомни на политиците в страната, че гръцкия народ вече е взел решение по отношение на името Македония и иска то да бъде уважавано“.   Комитетът отново предупреждава гръцкото правителство, че „решение, в което фигурира терминът „Македония“ не може да бъде прието от гръцката страна“.      Много държави-членки на ЕС,  включително Германия, открито се застъпват за започване на преговори с  Македония, ако спорът за името с Гърция бъде решен.", "date": "2018.05.27", "title": "Нови протести в Гърция заради името на Македония"}
{"url": "https://www.actualno.com/asia/putin-shte-otgovarja-na-vyprosi-na-grajdani-na-7-uni-news_676601.html", "text": "  Президентът на Русия Владимир Путин ще проведе \"Директната линия\" на 7 юни от 12:00 часа българско време, съобщи пресслужбата на Кремъл, цитирана от ИА \"Фокус\".  За първи път по време на новия 6-годишен мандат държавният глава ще отговаря на въпросите на граждани на Русия и чужденци. Това е16-тата му \"Директна линия\" от 2001 година насам. Той е отговарял на въпроси 11 пъти в качеството си на президент и четири – като министър-председател.   Въпроси ще се приемат от 08:00 часа на 27 май до завършването на програмата на 7 юни. Най-интересните и актуалните от тях ще бъдат зададени на руския президент в хода на директното предаване, което ще се излъчва по редица местни телевизии.   Можете да зададете въпроса си чрез сайта . Там е достъпна и подробна информация за начините за връзка с Единния център за обработка на съобщенията и архив за предишните издания на програмата.\r\nТАСС припомня, че за първи път този формат на общуване е организиран на 24 декември 2001 година. Оттогава тези сеанси с Владимир Путин се провеждат ежегодно, с изключение на 2004 и 2012 година.       Дмитрий Песков, говорителят на Кремъл, нееднократно е уверявал, че не съществува регламент на \"Директната линия\", тъй като самият Путин решава колко ще продължи разговора по време на директното предаване. През 2001-а година до руския държавен глава са адресирани 400 хиляди въпроса, а след това броят им се увеличава постоянно, като в момента те достигат до няколко милиона. Рекордът на предаването е регистриран през 2013 година, когато Путин отговаря на въпроси 4 часа и 48 минути. През 2017 разговорът продължава 3 часа и 56 минути.", "date": "2018.05.27", "title": "Путин ще отговаря на въпроси на граждани на 7 юни"}
{"url": "https://www.actualno.com/europe/ispanija-zalovi-nad-500-migranti-v-moreto-news_676606.html", "text": "  Морската спасителна служба на Испания е заловила 532 мигранти, които се опитвали да прекосят опасните води на Средиземно море от Северна Африка. Спасителните лодки са заловили 239 мигранти, в осем малки плавателни съда, потеглили от южното крайбрежие на Испания, ден, след като друга вълна от 9 лодки беше заловена.  Благоприятното време в Гибралтарския проток изглежда е способствало за увеличения трафик на нелегални мигранти. Всяка година десетки хиляди се опитват да достигнат Испания и други южноевропейски страни, като пресичат Средиземно море нелегално, припомня БГНЕС. Повечето от плавателните съдове не са годни за открита вода и хиляди мигранти се давят всяка година.   Испания е третият най-натоварен портал за мигрантите, пристигащи в Европа, намираща се все още далеч зад Италия, но бързо настигайки Гърция. Много африканци, които предприемат дългия път към Европа, се опитват да избегнат прекосяването на Либия, за да достигнат до Италия по така наречения централен средиземноморски път, като вместо това избират да пътуват през Мароко и Испания.   Според Международната организация по миграция повече от 22 400 души са пристигнали в Испания по море миналата година - почти три пъти, колкото броят им за 2016 г. Сред тях загиналите са 223 души.", "date": "2018.05.27", "title": "Испания залови над 500 мигранти в морето "}
{"url": "https://www.actualno.com/balkani/rusija-shte-vyrne-na-turcija-1-mlrd-dolara-news_676547.html", "text": "  Русия ще върне на Турция един милиард долара за предплатен газ след споразумение за корекция в цената за 2015 и 2016 г. между Анкара и Москва.  Новината съобщи турският президент Реджеп Тайип Ердоган на предизборен митинг на неговата управляваща Партия на справедливостта и развитието (ПСР) в град Ерзурум в Източна Турция.   Ердоган заяви, че през 2015 г. Турция е поискала от Русия да одобри корекция на цената на руския газ, но тъй като Москва е отказала, Анкара е инициирала международния арбитраж.   \"След дълги разговори беше постигнато споразумение за корекция на цената от 10,25% за предплатения през 2015 г. и 2016 г. газ. Разликата в платената сума за двете години, което е един милиард долара, ще бъде върната на Турция\", каза Ердоган.\r\nНа проведения митинг той призова турските граждани да обменят своите спестявания от долари и евро в турски лири, с което биха подкрепили националната валута, чиято стойност от началото на годината е намаляла с 20 на сто спрямо американския долар, предаде БГНЕС.       \"Братя мои, вие, които имате долари и евро под възглавниците си, отидете в банките и ги заменете за лири\", призова Ердоган в речта си на митинга. Предсрочните президентски и парламентарни избори ще се проведат на 24 юни.", "date": "2018.05.27", "title": "Русия ще върне на Турция 1 млрд долара"}
{"url": "https://www.actualno.com/europe/dvama-zaginali-na-muzikalen-festival-v-portsmut-news_676610.html", "text": "  Двама души загинаха, а трети е в критично състояние, след като най-вероятно са употребили наркотици в първия ден на музикален фестивал в Ню Хемпшир, съобщава BBC, цитирано от БГНЕС.  Общо 15 души са били приети за една нощ по време на фестивала  „Mutiny“ в Портсмут. Жена на 18 г. и мъж на 20 г. са загинали още на фестивала. Други двама други остават в болница.   Организаторите отмениха по-нататъшните събития, предвидени във фестивала, \"като предпазна мярка за безопасност\".   Говорител на болницата \"Куин Александра\" съобщи, че някои от настанените за лечение хора са имали симптоми, свързани с \"наркотици\". Не може да се потвърди дали всичките 15 случая обаче са вследствие употреба на дрога. Заключението на лекарите е: „злоупотреба с опасно вещество със силно действие или лоша партида медикаменти\".\r\nЛиъм Блеър от Саутхемптън е един от хилядите участници във фестивала, прибрали се вкъщи по-рано от предвиденото след анулиране на събитието. Той сподели, че закриването на фестивала е \"респектиращо\" решение, с оглед на настъпилата атмосфера на \"шок\", след като новината за смъртта на младежите се е разпространила. \"Просто не очаквахме това да се случи на толкова млади хора\", каза той.       17-годишната Софи Уилкинсън пък разказа, че много фенове са останали \"ядосани и разстроени\" от решението за ранно закриване на фестивала. Повече от 30 000 души са присъствали на фестивала, който се провежда от 2013 г. насам.\r\nМиналата година полицията в Хемпшир призова за увеличаване на минималната възраст на участниците във фестивала, след съобщения за сексуални оргии, употреба на наркотици и сбивания. Властите поискаха от градския съвет в Портсмут да забрани посещението на участници под 18-годишна възраст в опит да се намали престъпността. Призивът бе по повод постъпили доклади, че деца, навършили 13 години, имат право да присъстват.\r\nОрганизаторите отказаха, с обяснението, че „участията са направени с предварителна резервация\". Двудневният фестивал включва музиканти и изпълнители на електронна музика и хип-хоп. Крейг Дейвид и Шон Пол бяха сред големите имена, поканени за участие.    ", "date": "2018.05.27", "title": "Двама загинали на музикален фестивал в Портсмут"}
{"url": "https://www.actualno.com/society/novinite-naj-vajnoto-za-denja-27-maj-news_676574.html", "text": "           От запитаните две трети смятат, че несправедливите целенасочени атаки, уронващи престижа им на работа, са чест случай,     Украинският министър-председател подчерта, че направеното от Димитър Пешев трябва да се помни.     \"Лъвовете\" направиха обрат и стигнаха до волейболната победа срещу Аржентина след 3:1 (19:25, 25:19, 25:21, 25:22). Новината съобщи турският президент Реджеп Тайип Ердоган на предизборен митинг на неговата управляваща Партия на справедливостта и развитието (ПСР) в град Ерзурум в Източна Турция. Радикалната левица във Франция поведе протест срещу политиката на президента Еманюел Макрон. Протестът беше подкрепен от над 60 партии и синдикати.    Бийн бе избран за член на екипа астронавти през 1963 г. Преди това, той е служел като военен пилот. Жените плащат по-високи цени в сравнение с мъжете за идентични базови дрехи, каквато например е обикновената бяла тениска, на едни и същи марки и производители Други петима са ранени и са изпратени за лечение в руска военна болница.", "date": "2018.05.27", "title": "Новините: Най-важното за деня, 27 май"}
{"url": "https://www.actualno.com/business/falshivi-novini-zaplashvat-biznesa-u-nas-news_676557.html", "text": "  Целенасоченото уронване на престижа на фирмите с фалшиви новини е заплаха за съществуването им. Това става ясно от проведено допитване сред 300 собственици, управители и мениджъри на български компании в периода между 3 и 8 май от социологическа агенция \"Галъп интернешънъл\", предаде БГНЕС.  От запитаните две трети смятат, че несправедливите целенасочени атаки, уронващи престижа им на работа, са чест случай, а 55% от участвалите могат да посочат конкретни примери за нечестно засегнати в медиите фирми. 18% от анкетираните споделят, че са станали жертва от разпространение на фалшиви новини.   80% от участвалите в допитването не са доволни от защитата, която им дава към момента държавата. Сега засегнатите фирми трябва да доказват щети, ако искат компенсация в съда за уронване на престижа. Ако обаче няма видими последици, то те няма как да потърсят отговорност от автора на фалшивата новина, която е довела до спадане на доверието в тях.   В интервю за БГНЕС адвокатът Емил Василев каза, че до края на годината държавата трябва да направи законодателна промяна, която да регламентира правата на набедената компания и санкциите срещу лицето, което е уронило неоснователно престижа на фирмата. Според юриста тази промяна трябва да се направи в Закона за задълженията и договорите. В противен случай Европейският съюз ще ни наложи контролен механизъм под формата на регламент или на директива. Василев е категоричен, че лицето, което е нанесло тези вреди трябва да може да бъде глобено, както и да заплати и обезщетение на търговското предприятие, чиито престиж е уронил.\r\n95% от участвалите в анкетата одобряват такива мерки като посочват, че най-добре е глобата за лицата, произвели фалшивата новина да е в размер до 10 000 лева. Има и предложения размерът на санкцията да се изчислява на базата на процент от оборота на фирмата или тя да се определя на базата на причинените щети.       ", "date": "2018.05.27", "title": "Фалшиви новини заплашват бизнеса у нас"}
{"url": "https://www.actualno.com/vraza/niska-izbiratelnata-aktivnost-i-jalbi-v-galiche-news_676582.html", "text": "  52% е избирателната активност на кметските избори в село Галиче, община Бяла Слатина към 14.00 часа. Това съобщиха за Агенция \"Фокус\" от ОИК-Бяла Слатина. Правото си на глас са упражнили 781 души от общо 1498 избиратели. В населеното място са разкрити три стационарни избирателни секции и една подвижна, която обслужва 48 гласоподаватели, които нямат възможност да отидат на място и да гласуват.  В Общинската избирателна комисия са постъпили няколко жалби за нарушения на изборния процес. Три от тях са отхвърлени от ОИК, а по една ще бъде съставен акт на подвижната секционна избирателна комисия.   На втория тур на кметските избори в населеното място един срещу друг се изправят кандидатът на БСП Веселин Тушинов и този на ПП ГЕРБ Страхил Стоянов. На първи тур за Тушинов гласуваха 388 избиратели, а за Стоянов – 369. В кметската надпревара участваха общо трима кандидати, като издигнатият от ВМРО – Българско национално движение Николай Банков не достигна до втория тур на изборите. На първи тур на кметските избори гласуваха 61% от избирателите.   До изборите се стигна, след като през февруари съдът прекрати правомощията на предишния кмет на населеното място - Ценко Чоков, защото от 2016 г. е в ареста и не може да изпълнява задълженията си. Преди малко повече от седмица Чоков, който заемаше кметския пост в Галиче 20 години, бе признат от Специализирания съд за виновен за отвличане, побой и палеж на автомобил и бе осъден на 4 години и 6 месеца затвор, от които 2 години ще му бъдат приспаднати заради престоя му в ареста.", "date": "2018.05.27", "title": "Ниска избирателната активност и жалби в Галиче"}
{"url": "https://www.actualno.com/viewpoint/syrbi-albanci-bosnenci-ne-iskame-v-es-news_676562.html", "text": "  \"Ние ще мием мръсните чинии на ЕС\", \"Отсега сме европейци втора класа\", \"Цял свят знае, че не сме за ЕС\": стотици сърби, босненци, албанци реагират на статия на Deutsche Welle, цитираща коментари на германци за разширяването на ЕС.  Какво става, когато някой преведе на хората от Западните Балкани коментарите на германски читатели относно планираното разширяване на ЕС? Отговорът гласи: получава се вълна от отговори. Точно това се случи след като Deutsche Welle обобщи и преведе мненията на германските потребители, публикувани в новинарския сайт на германската обществено-правна телевизия АРД, по въпроса за приемането на Западните Балкани в ЕС. Поводът бе срещата на върха в София ЕС-Западни Балкани. От общо 49 коментара на германци под публикация по темата в www.tagesschau.de нямаше нито един, който да оценява положително приемането на страните от Западните Балкани. Тъкмо напротив. Потребителят Adeberg например бе написал следното: \"Европейският влак продължава пътуването си. Следваща спирка - Западните Балкани. А билетите плаща германският гражданин.\"       Редакцията на радио Б92 в Сърбия, което е една от най-популярните радиостанции с над 1,5 милиона потребители, публикува статията на Deutsche Welle на своя сайт. В продължение на два дни това беше най-коментираната публикация. И отново коментарите бяха изключително негативни. Така например потребителят srrrrrrrrrrdjan пише: \"Германия получава много повече от ЕС, отколкото дава. Именно по тази причина в цяла Европа се засилва влиянието на популистките партии, които призовават за съпротива срещу германските икономически и политически хищнически нокти. Германците помагат за развитието на Сърбия и Балканите, но не защото се чувстват свързани с нас, а защото искат да разширят влиянието си в нашите страни и да увеличат доходите си.\"\r\n\"Ние не искаме в ЕС! И те - германците - не искат да ни пуснат\", пише потребителят в коментара си за най-четения сръбски новинарски сайт Блиц, който също публикува статията на Дойче Веле. А потребителят Боки пише следното: \"Нашите политици действат така, сякаш Европа е един голям банкет с много пиене и ядене. Но келнерите отдавна вече не сервират допълнително. Първите вече получиха най-доброто, а Хърватия, България и Румъния обират трохите, защото закъсняха. Ние ще бъдем приети, за да събираме и мием мръсните чинии\". Потребителят Вида пък проявява разбиране за негативните коментари на германските потребители. \"Ако бях германец, и аз щях да коментирам ситуацията по следния начин: Германците се дистанцират от нови, потенциално слаби членове.\" Читателят на Блиц Пера пише: \"Сърбите не искат да влязат в ЕС. Те и сега са по-добре. Защо им трябва да емигрират легално, за да работят в Германия или Франция, след като им е по-добре да работят на черно?\"    Потребителят пише: \"На цял свят е ясно, че ние не сме за там. Само нашият диктатор (потребителят визира сръбския президент Александър Вучич) не иска да го разбере.\" Иван прави следното предложение: \"Нищо не може да се направи, след като не ни искат. Тогава трябва да позвъним на Путин и да му предложим да разположи балистични ракети на наша територия.\"    Материалът на Deutsche Welle, който бе озаглавен \"Кой иска в ЕС?\", беше публикуван и  във \"Vijesti\", най-популярния сайт в Черна гора. Под него четем коментара на Мрдало: \"От текста става ясно, че още отсега ни смятат за европейски граждани втора класа. А CRNOGORCI му отговаря: \"Нашият президент (Мило Джуканович) затова е тук, за да разсее техния скептицизъм. А що се отнася до германците - това са хора, които до обяд мразят себе си, а следобед мразят целия свят.\" Юзърът Cheese е сигурен, че \"до 2025 година ЕС ще колабира или ще се свие до своите фискално консолидирани членове. Очевидно е, че идва краят на ЕС!\"    След срещата в София редакторът на Deutsche Welle Кристоф Хаселбах заяви, че е \"илюзия, Западните Балкани да станат членове на ЕС. На страницата във Facebook на албанската редакция на Дойче Веле, която е посещавана от потребители от Албания, Македония и Косово, един потребител с инициали Ц.Б. отговаря: \"Това не е илюзия. Милиони хора от Западните Балкани вече живеят в ЕС.\" Читател с инициалите Е.С. пък смята, че \"освен Германия и Франция, никоя европейска страна не заслужава да бъде член на ЕС.\" Потребителят К.Л. споделя резервите на много граждани на страните от Западните Балкани: \"Ние не бива да влизаме в ЕС, защото не сме конкурентоспособни. Присъединяването ни към ЕС ще бъде още по-лошо за нас, защото ще загубим и малкото независимост, която имаме сега.\"    В Босна и Херцеговина публикацията на Deutsche Welle беше препечатана в сайта Nezavisne novine (\"Независими новини\"). Потребителят Dekan пише под нея: \"Ние пък не искаме повече ислямски фундаменталисти.\" В профила на босненската редакция на Deutsche Welle във Facebook изпъква коментарът на един потребител с инициали Р.К.: \"Окей! Те не искат Западните Балкани. Това си е тяхно право. Защо обаче се възмущават и крещят до небесата срещу влиянието на Русия, Турция или Китай?\" Потребителят И.С. е сигурен, че \"европейците никога не са се интересували от нас. С изключение на това: когато става дума за работна ръка.\" М.У. пък задава следния въпрос: \"Европейците могат да си позволят Хърватия, Гърция, България, Унгария и Полша. Те по-добри ли са от нас?\" М.Л. коментира скептично: \"Колко проблематични са Западните Балкани за ЕС показва фактът, че европейците са по-склонни да приемат милиони бежанци от Африка, Близкия изток и други страни без паспорти и документи вместо тукашните хора.\" , ", "date": "2018.05.27", "title": "Сърби, албанци, босненци: \"Не искаме в ЕС!\""}
{"url": "https://www.actualno.com/cosmos/pochina-alyn-bijn-chetvyrtijat-chovek-stypil-na-lunata-news_676563.html", "text": "  Американският астронавт Алън Бийн, който е четвъртият човек, стъпил на Луната, почина на 86-годишна възраст в болница, съобщи американската космическа агенция НАСА на сайта си.  Преди около две седмици Бийн се почувствал зле и бил приет в болница в Хюстън, щата Тексас. Не се съобщават причините за смъртта му, предаде БГНЕС.   Бийн бе избран за член на екипа астронавти през 1963 г. Преди това, той е служел като военен пилот. Стъпва на повърхността на Луната през ноември 1969 г. като член на екипажа на космическия кораб „Аполо – 12“. След това участва в още една космическа мисия като командир на „Скайлаб – 3“.   ", "date": "2018.05.27", "title": "Почина Алън Бийн - четвъртият човек, стъпил на Луната"}
{"url": "https://www.actualno.com/lovech/lekari-i-jiteli-na-lovech-izlizat-na-protest-news_676541.html", "text": "  За четвърта поредна неделя, медици и жители на Ловеч ще блокират за един час, след 17.00 часа, движението по главния път София - Варна, в района на пътен възел Абланица, предаде БНР.  Протестиращите настояват за повече яснота относно бъдещето на болницата в града, която е в тежко финансово състояние.   Въпреки обещаните им от правителство пари за изплащане на забавените им заплати чрез безлихвен заем, медиците от Ловешката болница и днес излизат на протест, на който ще бъдат подкрепени и от жители на града.   ", "date": "2018.05.27", "title": "Лекари и жители на Ловеч излизат на протест"}
{"url": "https://www.actualno.com/society/kakvo-e-rozov-danyk-news_676544.html", "text": "  Жените плащат по-високи цени в сравнение с мъжете за идентични базови дрехи, каквато например е обикновената бяла тениска, на едни и същи марки и производители, съобщава „Дейли Мейл“. Според експерти, разликата може да достигне до 45%.  Те са стигнали до този извод анализирайки стойността на бяла тениска за мъже и жени на различни марки производители, като например Gap, River Island и H&, предлагани на територията на Великобритания. Установили, че независимо, че става дума за едни и същи производители, плат, модел и цвят, цените са различни за мъже и жени. Специалистите по маркетинг наричат това pink tax или буквално \"розов данък\".   Същата зависимост е в сила и при цените на дрехи за хора с по-големи размери. Оказва се, че те са по-скъпи при всички марки, независимо от това, че другите им показатели са напълно идентични, съобщи БГНЕС.   ", "date": "2018.05.27", "title": "Какво е \"розов данък\"?"}
{"url": "https://www.actualno.com/healthy/d-r-atanasov-bolnichnata-pomosht-vyrvi-kym-katastrofa-news_676571.html", "text": "  Системата на болничната помощ в България върви към пълна катастрофа с ускоряващи се темпове. Необходими са сериозни трансформации в модела, заяви д-р Атанас Атанасов, директор на Областната болница в Шумен пред БНР.  Според него, въпреки че се дават повече пари за здравеопазване в сравнение с предишни периоди, системата остава тежко недофинансирана: \"Има някои данни на Евростат например разходите на глава от населението за болнична помощ. В страни като Австрия, Великобритания, Холандия, Дания, тези разходи са над 3000 евро на човек за година, а в България този разход е 343 евро. Това показва, че независимо от увеличаването в абсолютни стойности на средствата за здравеопазване в годините, тази система е тежко недофинансирана. Самото ценообразуване на т.нар. договорни цени на клиничните пътеки не почива на икономически методи. Начинът, по който се прави това ценообразуване не почива нито на себестойността, нито на реалните разходи, а е основано предимно на актуалните средства, с които разполага НЗОК\".   Според д-р Атанасов, основен проблем е лошото ценообразуване на извършваните дейности в болничната помощ. Той уточни, че в цените няма остойностяване на лекарския труд и въобще на труда на медицинските специалисти, което, по думите му, е основна компонента от себестойността на медицинската помощ: \"Всичко това води до три съществени последици. На първо място това са значителните дългове на болниците към различни доставчици, главно лекарства. На второ място – незадоволително качество на лечебната помощ и  на трето място - липсващи или крайно ограничени стимули за персонала. Всичко това води до икономическо и морално дестабилизиране на системата. Ако тези проблеми не бъдат решени, това със сигурност заплашва биологичните устои на целия български народ.\"   Областната болница в Шумен е в тежко финансово състояние, със значителни просрочени задължения, но в никакъв случай не е във фалит, заяви категорично д-р Атанасов: \"Ние сме взели определени мерки. Изработили сме и прилагаме оздравителна програма, която включва обединяване на структури без да бъдат закривани дейности, като по този начин се опитваме да оптимизираме непреките разходи за тези дейности без да ги елиминираме. Но оттук нататък, ако се гони чисто икономическата ефективност ще се наложи или да бъдат преустановявани неефективните дейности, или да се намери някакъв вариант за компенсиране на този финансов дефицит.\"\r\nСпоред него, методиката, по която е направена Националната здравна карта и начинът, по който се изработва, прави така, че да се използва като инструмент за допълнително регулиране на финансирането, т.е. допълнително лимитиране: \"В здравната карта са включени брой легла по нива на компетентности, които да бъдат финансирани с пари от НЗОК, но тези легла е така изчислен, на базата на такива критерии, които са от миналото и съществуват сериозни териториални дисбаланси\"       Д-р Неделчо Тотев, председател на Сдружението на общинските болници, съобщи, че има и общински лечебни заведения, които са застрашени от фалит: \"Ако кражбите са причина за тежкото състояние на болниците, означава, че ние сме най-големите крадци в света. Ако някои порочни практики се афишират и се превръщат в повсеместно деяние – несериозно.\"\r\nСпоред д-р Тотев, Националната здравна карта е една необходимост, но не в предложения вариант: \"Още, когато започна да се изготвя картата, формирахме комисии и се опитахме да парираме нещата като изтъкнахме нашите доводи, заради които не можем да приемем този вариант на здравна карта, които в момента тръгва да се готви. Въпреки всичко бяха изготвени областни карти, след това обсъждане на национална карта, която се разминава дори с областните карти. Тя изобщо не почива на областните карти.\"", "date": "2018.05.27", "title": "Д-р Атанасов: Болничната помощ върви към катастрофа"}
{"url": "https://www.actualno.com/europe/gyrcija-ne-vijda-v-rusija-zaplaha-za-balkanite-news_676569.html", "text": "  Гърция не смята Русия за враждебна сила и не вижда никаква заплаха за Балканите, заяви гръцкият заместник-министър на външните работи Георгиос Катругалос, съобщи БГНЕС.  \"Правим сериозни опити за стабилизация на Балканите. Не смятаме, че Русия е враждебно настроена, виждаме я като приятел и искаме да подобрим нашите отношения\", заяви Катругалос по време на участието си в Петербургския международен икономически форум. Изказването му е ответна реакция на твърдението на американския държавен секретар Майк Помпео, че Русия представлява дестабилизиращ фактор на Балканите.   Помпео заяви пред Комисията за външни отношения на американския Сенат, че Русия се опитва агресивно да засили позицията си на Балканите, но че администрацията на САЩ ще се противопостави на това. \"Руското влияние продължава да се засилва все по-агресивно на Балканите. Това вече е реалност и ние трябва да се борим срещу нея\", каза Помпео.   ", "date": "2018.05.27", "title": "Гърция не вижда в Русия заплаха за Балканите"}
{"url": "https://www.actualno.com/europe/aresti-sled-protest-sreshtu-makron-vyv-francija-news_676549.html", "text": "  Радикалната левица във Франция поведе протест срещу политиката на президента Еманюел Макрон, съобщи БНР. Протестът беше подкрепен от над 60 партии и синдикати. Митинги се състояха в Париж и много градове в провинцията, на места се стигна до размирици и стълкновения с полицията.  39 души са арестуванивъв връзка с безредиците по време на демонстрацията в Париж. 7 полицаи са леко ранени, изпочупени са витрини и заслони на автобусни спирки. Въпреки усилията на полицията за пореден път начело на шествието се появиха анархисти с качулки и черни дрехи.   Данните за броя на демонстрантите са противоречиви: 80000 са на митигна в Париж според организаторите, 37000 според независимо изследване за телевизия БФМТВ. В протеста участват студенти, пенсионери, учени, държавни служители, здравни работници, с много остри лозунги срещу президента. \"Създайте обединението, желано от народа\" - призова крайнолевият лидер Жан-Люк Меланшон.   Френският вътрешен министър Жерар Коломб обвини протестиращите в пасивно съучастие с екстремистите, сеещи безредици.", "date": "2018.05.27", "title": "Арести след протест срещу Макрон във Франция"}
{"url": "https://www.actualno.com/asia/izraelski-tank-porazi-pozicija-na-hamas-news_676554.html", "text": "  Израелски танк порази позиция на на ХАМАС в ивицата Газа в отговор на разполагането на противопехотни мини, предаде БГНЕС.  Израелските отбранителни сили атакуваха наблюдателен пост на радикалното палестинско движение ХАМАС в южната част на ивицата Газа. Поводът за нападението е залагането на наземна мина до разделителната ограда на границата. Устройството беше открито и обезвредено от войниците, съобщиха от пресслужбата на армията.   \"Израелски войници откриха противопехотна мина до оградата, осигуряваща безопасността в южната част на ивицата Газа, заложена с цел да нанесе вреди на войниците от израелската армия в района“, се казва в доклада. „В отговор на поставянето на противопехотни мини израелски танк порази наблюдателен пост на ХАМАС в южната част на ивицата Газа“. Пресслужбата добави, че от израелска страна няма жертви. От страната на ХАМАС са убити двама души.   В нощта на 26 май изтребители от израелските военновъздушни сили (ВВС) нанесоха удар по позиции на групировката ХАМАС в южната част на Ивицата Газа. Според армията тази атака е извършена в отговор на инцидент, при който по-рано същия ден няколко подозрителни лица са проникнали през границата в опит да ударят израелска отбранителна инфраструктура.\r\nНа 30 март в сблъсъци с израелски войници на границата на Израел и Ивицата Газа загинаха 114 палестинци, над 13 000 души бяха ранени или отровени от газ, който израелската полиция използва, за да разпръсне демонстрантите. Сред ранените около 2 хиляди са юноши, а повече от хиляда са жени. Многохилядните стълкновения в Газа започнаха в края на март и продължиха седем последователни седмици, предизвиквайки размирици в граничния район. .       На 14 май бяха най-силните сблъсъци от началото на протестите. На този ден в стълкновение с израелски войници бяха убити повече от 60 палестинци. Причината бе официалното откриване в Йерусалим на посолството на САЩ в Израел.", "date": "2018.05.27", "title": "Израелски танк порази позиция на ХАМАС"}
{"url": "https://www.actualno.com/asia/ruski-voenni-sa-ubiti-v-sirija-news_676561.html", "text": "  Четирима руски военни съветници са загинали в Сирия след атака на терористични бойци срещу позициите на сирийската армия в провинция Дейр ез-Зор, съобщи Министерството на отбраната на Русия. Още пет руски войници са били ранени по време на инцидента, в който няколко терористични групи са поразили артилерия на сирийската правителствена армия, предаде БГНЕС.  Двама руски съветници, управляващи сирийски поделения са загинали на място. Още 5 руски военнослужещи са били ранени и незабавно откарани в болница. Двама от тях не са могли да бъдат спасени.   Според данни на министерството няколко групи от терористи са атакували артилерийска батарея на правителствените войски в провинция Дейр ез-Зор през нощта. Сирийските военни са се сражавали срещу тях заедно с руските управляващи съветници около час. Воейниците са успели да унищожат 43 терористи и 6 високопроходими превозни средства, снабдени с голямокалибрени оръжия.   Сред загиналите са сержант, роден през 1995 г. и старши лейтенант - през 1985 г.        ", "date": "2018.05.27", "title": "Руски военни са убити в Сирия"}
{"url": "https://www.actualno.com/vraza/niska-izbiratelna-aktivnost-v-selo-galiche-kym-11ch-news_676564.html", "text": "  31% е избирателната активност на кметските избори в село Галиче, община Бяла Слатина към 11.00 часа. Това съобщиха за Агенция \"Фокус\" от ОИК-Бяла Слатина. Правото си на глас са упражнили 471 души от общо 1498 избиратели. В населеното място са разкрити три стационарни избирателни секции и една подвижна, която обслужва 48 гласоподаватели, които нямат възможност да отидат на място и да гласуват.  Общинската избирателна комисия е определила като неоснователна постъпила устна жалба от упълномощен представител на БСП, която се е състояла в обвинение към подвижната секционна избирателна комисия, че не работи съгласно правилата на Изборния кодекс. На място е посетена комисията, дадени са конкретни указания и тя е продължила посещението на адреси.   На втория тур на кметските избори в населеното място един срещу друг се изправят кандидатът на БСП Веселин Тушинов и този на ПП ГЕРБ Страхил Стоянов. На първи тур за Тушинов гласуваха 388 избиратели, а за Стоянов – 369. В кметската надпревара участваха общо трима кандидати, като издигнатият от ВМРО – Българско национално движение Николай Банков не достигна до втория тур на изборите. На първи тур на кметските избори гласуваха 61% от избирателите. До изборите се стигна, след като през февруари съдът прекрати правомощията на предишния кмет на населеното място - Ценко Чоков, защото от 2016 г. е в ареста и не може да изпълнява задълженията си. Преди малко повече от седмица Чоков, който заемаше кметския пост в Галиче 20 години, бе признат от Специализирания съд за виновен за отвличане, побой и палеж на автомобил и бе осъден на 4 години и 6 месеца затвор, от които 2 години ще му бъдат приспаднати заради престоя му в ареста.   ", "date": "2018.05.27", "title": " Ниска избирателна активност в село Галиче към 11ч."}
{"url": "https://www.actualno.com/europe/za-chehija-priemaneto-na-evroto-ne-e-prioritet-news_676565.html", "text": "  Чешкият премиер Андрей Бабиш заяви, че не счита преминаването към евро приоритетна задача за страната си. Той каза това по време на обществено-политическа дискусия в град Бърно на тема „Какъв искаме да видим Евросъюза“.  \"Доволен към, че запазихме кроната. С нашата валута всичко е наред. Влизането на Чехия в еврозоната и преминаването към еврото не е приоритет\", каза той. Според него приемането на еврото би нанесло голяма вреда на чешката икономика. Прага няма намерение да финансира погасяването на гръцкия и италианския дълг, което, по негова оценка, ще се наложи да правят държавите в еврозоната. Тази опасност е надвиснала над Словакия, която се отказа от националната си валута през 2009 г., смята чешкият премиер.   По-рано президентът на Чехия Милош Земан от своя страна заяви, че страната може да приеме еврото, едва след излизането на Гърция от еврозоната, предаде БГНЕС.   ", "date": "2018.05.27", "title": "За Чехия приемането на еврото не е приоритет"}
{"url": "https://www.actualno.com/asia/phenjan-ne-iska-sreshta-sys-sasht-za-da-poluchi-pomosht-news_676572.html", "text": "  Централният партиен печатен орган на Северна Корея „Нодон Синмун“ призова американските медии и високопоставени чиновници да прекратят „лъжите“ и да се опитват да оформят така общественото мнение, че Пхенян е съгласен на срещата на високо равнище със САЩ с надеждата да получи икономическа помощ, предава РИА Новости цитирана от ИА\"Фокус\".  „Докато медиите на САЩ продължават да формират общественото мнение за това, че уж Северна Корея иска да седне на преговорната маса с надеждата да получи икономическата помощ на САЩ, ние сме принудени отново да внесем пояснения. САЩ първи поискаха преговорите с нас. САЩ просто признават, че военната мощ, санкциите срещу Северна Корея са обречени на провал. В резултат на Вашингтон не му остана друг избор, освен преговори“, пише в коментар на изданието.   В материала се подчертава, че „международната общност признава, че изменянето в отношенията между САЩ и Северна Корея е благодарение на усилията на Пхенян за постигане на мир и стабилност“. „Що се отнася до икономическата помощ, която ни рекламират от САЩ, Северна Корея никога не е разчитала на нея“, пишат авторите на статията.   По-рано днес от Белия дом потвърдиха, че срещата между двамата лидери остава за планираната дата 12 юни. Екипът по протокола на американския президент ще замине, за да уреди детайлите по посещението.", "date": "2018.05.27", "title": "Пхенян не иска среща със САЩ, \"за да получи помощ\""}
{"url": "https://www.actualno.com/europe/otkriha-pametna-plocha-na-bylgarski-politik-v-kiev-news_676560.html", "text": "  Министър-председателите на България и Украйна Бойко Борисов и Володимир Гройсман откриха площад „Димитър Пешев“ и паметна плоча за делото на българския политик. На церемонията присъстваха и кметовете на двете столици – Йорданка Фандъкова и Виталий Кличко, съобщи БГНЕС.  През месец март, във връзка със 75-годишнината от спасяването на българските евреи и по инициатива на посолството ни в Украйна, Киевската Рада приема решението, с което малък площад в центъра на столицата е кръстен на името на човека, допринесъл в най-голяма степен за спасяването на българските евреи. Паметна плоча ще напомня за заслугите на Димитър Пешев и приноса на българския народ.   \"България е единствената държава, която е спасила своите евреи - над 50 хиляди. Ние по този начин искаме още веднъж да покажем колко хуманен и силен е българският народ и как в едни много мракобесни времена е успял да защити своите евреи\", каза премиерът Борисов и благодари на украинския народ, местната власт и на премиера Гройсман за осъществяването на тази инициатива.   Украинският министър-председател подчерта, че направеното от Димитър Пешев трябва да се помни. „Пред всеки един човек изниква ситуация, в която трябва да реши как да действа. Ние знаем делото на Димитър Пешев и смелостта му да направи такава крачка във времена на тежки изпитания“, каза Володимир Гройсман.\r\nПо време на събитията през 1943 г. Димитър Пешев е заместник-председател на Народното събрание. Заедно с още 42-ма депутати, той изпраща протестно писмо до министър-председателя Богдан Филов срещу готвената депортация. Заплашван е от своите врагове, че ще бъде предаден в ръцете на Гестапо, но не променя позицията си. Изгонен е от Парламента, но целта е постигната. На 10 март 1943 г. композициите, подготвени за депортиране на българските евреи, не тръгват.       ", "date": "2018.05.27", "title": "Откриха паметна плоча на български политик в Киев "}
{"url": "https://www.actualno.com/blagoevgrad/lekar-horata-ne-darjavat-kryv-ot-strah-news_676568.html", "text": "  Масово хората се притесняват да даряват кръв, защото не са съвсем наясно какво точно се случва с организма им и си мислят, че може да им се случи нещо фатално. Това каза пред Радио „Фокус“ д-р Бойка Маринова, началник на Отделението по трансфузионна хематология в Благоевград.  По думите ѝ от хуманна гледна точка кръводаряването е много важно, защото се помага на много хора, които се нуждаят, а в България има значителен брой хора, които чакат за кръв. \"Точно това е проблемът – кръвта в България не е достатъчно и само близки хора даряват, когато някой се нуждае от кръв, тогава се сещаме, че някой друг има нужда от нашата кръв. Тези хора, които даряват кръв безвъзмездно, са много малко. Това са единици. Може би за цялата година безвъзмездно даряват кръв около 120 души, на фона на 4 600 души, от които сме взели кръв през годината, това е съвсем недостатъчно\", коментира тя. Д-р Маринова подчерта, че не бива да забравяме, че кръводаряването спасява човешки живот.   \"При кръводаряване количеството кръв, което се взима от дарителя, е 450 мл. На някои се взима по-малко, в зависимост от самите вени. При лоши вени, колкото и да искаме, повече от 300 - 350 мл не могат да се вземат. Иначе нормалното количество кръв, което трябва да се вземе, защото вътре има един разтвор 63 мл и за да е годна 35 дни тази кръв, тя трябва да бъде 450 мл. Под тези мл вече спада годността на кръвта\", обясни тя. Д-р Маринова посочи, че кръводарители могат да бъдат всички здрави хора над 18 години и под 65 години. Тя отбеляза, че е важно да не са с високо кръвно, да не взимат антибиотик в момента, да няма ваксина преди кръводаряването, да не са боледували от хепатит Б, да нямат сърдечни заболявания. Началникът на Отделението по трансфузионна хематология в Благоевград подчерта, че има цял списък от неща, за които на място се разпитват хората и се преценява дали могат да дарят кръв, или не.   ", "date": "2018.05.27", "title": "Лекар: Хората не даряват кръв от страх"}
{"url": "https://www.actualno.com/chronicles/umira-car-simeon-veliki-news_675711.html", "text": "  Цар Симеон I Велики е български владетел, управлявал България от 893 до 927 г. по време на Първата българска държава.  Успешните войни на Симеон срещу Византия и сърбите довеждат до   временно разпростиране на България върху по-голямата част от Балканския   полуостров и господство в Югоизточна Европа.   При управлението му България граничи с три морета — Бяло,   Адриатическо и Черно, а някои съвременници сравняват столицата му   Преслав с Константинопол.   Симеоновото царуване е и период на културен разцвет, наречено Златен   век на българската култура от Спиридон Палаузов - български историк  през  XIX век.\r\nСъздадената през 870 г. Българска православна църква става първата   нова патриаршия извън Пентархията, а българските глаголически преводи на   християнски текстове се разпространяват из целия славянски свят.       Симеон не успява да осъществи последния си поход срещу Византия   заради преждевременната си смърт на 27 май 927 г., най-вероятно   причинена от сърдечен удар.\r\nИзточник: Уикипедия", "date": "2018.05.27", "title": "Умира цар Симеон Велики"}
{"url": "https://www.actualno.com/volleyball/bylgarija-zapisa-vtora-pobeda-v-turnira-liga-na-naciite-news_676584.html", "text": "  Днес в турнира Лига на нациите. \"Лъвовете\" направиха обрат и стигнаха до победата срещу Аржентина след 3:1 (19:25, 25:19, 25:21, 25:22).  Така родните национали си тръгват от китайски град Нинбо с две победи - срещу Китай и Аржентина и едно поражение - от САЩ.\r\nПрез следващата седмица България ще бъде домакин на турнир, който ще се играе в София. Съперници на нашите ще бъдат тимовете на Сърбия, Австралия и Русия, като мачовете ще се играят в зала \"Арена Армеец\".   ", "date": "2018.05.27", "title": "България записа втора победа в турнира Лига на нациите"}
{"url": "https://www.actualno.com/society/bylgarin-na-everest-pri-40-gradusa-za-da-pomogne-sreshtu-kovarna-bolest-news_676532.html", "text": "  Беше ужасен вятър, не очаквах да е толкова ветровито. Като стигнахме върха, беше – 37 градуса по Целзий, после стана – 40. Не бих казал, че изпитвах страх – просто имаше 3-4 метра до самия връх, защото имаше нови навявания на сняг, нямаше парапет т.е. нямаше обезопасяване. Това разказа Слави Несторов – поредният българин, който се е качил на най-високия връх на планетата – Еверест.  Всъщност изкачването на Еверест от страна на Несторов има конкретна цел –  да набере средства в борбата с рака на простатата. Всеки седми мъж на  света умира от тази болест, посочи той и разказа, че преди качването на  Еверест асоциацията, с която работи, е набрала 1 млн. евро само чрез  испанския си офис. Още нямам информация какво става след качването ми,  завърши Несторов.   Еверест беше мечта и стана цел. Да, имахме идеята да се срещнем с Боян Петров на върха – това да е първата българска среща на Еверест, разказа Несторов. Той сподели и, че чисто емоционално изчезването на Боян Петров му е повлияло много. Според него обаче мисълта да качиш толкова висок връх е фанатична мисъл.   Пред Нова телевизия Несторов призна, че на такава височина трезвата преценка се губи. Аклиматизирането на около 5000 метра помага много, 2 месеца бяхме там, уточни Несторов. По думите му на тази височина преспиваш и на следващия ден вече си страшно уморен – заради ниското ниво на кислород в кръвта (сатурация). Имаш по една мисъл в главата – няма ги страховете, няма ги и многото мисли, които витаят в главата на морското равнище, разказа алпинистът.", "date": "2018.05.27", "title": "Българин на Еверест - при -40 градуса, за да помогне срещу коварна болест"}
{"url": "https://www.actualno.com/society/izpiti-po-nemski-i-ispanski-v-su-news_676528.html", "text": "  Започва втората кандидатстудентска сесия за учебната 2018/2019 г. на Софийския университет „Св. Климент Охридски”. Първите изпити са днес по немски и по испански език.  Кандидатстудентският изпит по немски език е писмен с продължителност четири часа. Състои се от тест (А и Б), с които се проверяват лексическите и граматическите знания; текст за четене с разбиране (Leseverstehen); съчинение, свързано тематично с текста за четене с разбиране (дължина 200-220 думи); превод от немски на български език (около 1500 знака).   Конкурсният изпит по испански език се провежда в рамките на изучавания в средното общообразователно училище лексико-граматичен материал, разширен до активното владеене на около 8000 думи и изрази, което предполага допълнителни самостоятелни занимания и четене на оригинална литература.   Целта на изпита е да се проверят езиковите знания и умения на кандидат-студентите, съобщи БГНЕС. Изпитът се състои от следните елементи: разбиране при четене, лексикални и граматични задачи към текста за разбиране, текст с пропуснати думи, граматични упражнения и съчинение. Максималният брой точки е 100. Времетраенето на изпита е около 120 минути.", "date": "2018.05.27", "title": "Изпити по немски и испански в СУ"}
{"url": "https://www.actualno.com/america/shte-se-sreshtnat-li-trymp-i-kim-chen-un-news_676534.html", "text": "  Ще има ли среща между американският президент Доналд Тръмп и севернокорейския ръководител Ким Чен Ун? Според Тръмп „нещата напредват много добре“ и се движат към среща на върха в Сингапур на 12 юни. Това стана ясно по време на срещата му с освободения от Венецуела американец Джошуа Холт.  \"Нещата напредват много добре. Целта е 12 юни в Сингапур. Няма промяна“, каза Тръмп в Белия дом. Няколко дни по-рано, на 24 май, Тръмп изпрати послание на севернокорейския ръководител, че заради враждебни изявления на Пхенян среща няма да има.   Говорителят на Белия дом Сара Сандърс обяви, че американски правителствен екип ще пътува до  Сингапур като логистична подкрепа за среща, както беше  планирано преди отлагането й от страна на Тръмп.   Междувременно севернокорейският ръководител Ким Чен Ун също е потвърдил, че срещата ще се състои. Той е изразил надежда, че тя ще сложи край на една епоха на конфронтация. Това стана ясно след срещата на севернокорейския лидер с президента на Южна Корея Мун Дже Ин.", "date": "2018.05.27", "title": "Ще се срещнат ли Тръмп и Ким Чен Ун?"}
{"url": "https://www.actualno.com/healthy/bez-ekspertiza-bolnici-shte-priemat-pacienti-s-belodroboni-zaboljavanija-news_676539.html", "text": "  Специализирани болници ще приемат пациенти с неспецифични белодробни заболявания без експертно решение. Това заявява здравният министър Кирил Ананиев в отговор на депутатско  питане за пациентите с белодробни заболявания, лишени от възможност за  продължаващо лечение и рехабилитация, предаде БГНЕС.  Хроничната обструктивна белодробна болест (ХОББ) е включена като диагноза в няколко клинични пътеки (КП). По всички тях са сключени достатъчно на брой договори с изпълнители на медицинска помощ. В нормативните разпоредби - Закона за бюджета на НЗОК за 2018 г., НРД за медицински дейности за 2018 г., както и в решенията на Надзорния съвет на НЗОК не са утвърждавани ограничения - финансови или медицински при лечението на Хронична обструктивна белодробна болест.   Продължаващото лечение и рехабилитация на пациенти с белодробни заболявания се финансира от Министерството на здравеопазването по реда на Методиката за субсидиране на лечебните заведения и се осъществява в болниците за долекуване и рехабилитация на белодробни болести (Велинград, Роман, Искрец и Трявна).   До миналата година Министерство на здравеопазването финансираше лечебните заведения, осъществяващи продължаващо лечение и рехабилитация на пациенти с туберкулоза и с неспецифични белодробни заболявания на базата на общ финансов ресурс. При наличие на неусвоен финансов ресурс, лечебните заведения можеха да приемат и пациенти с неспецифични белодробни заболявания над 18 г. и без наличие на експертно решение на ТЕЛК с над 50 % загубена работоспособност. Пациентите със загубена работоспособност с над 50 %, с решение на ТЕЛК, в което да е посочена диагноза „неспецифично белодробно заболяване\" са много малко, освен това те са с придружаващи заболявания и тяхното лечение в повечето случаи се извършва в болници за активно лечение и се заплаща от НЗОК. Болниците за продължително лечение и рехабилитация, които извършват тази дейност са 3 и са със сто процента държавно участие в капитала, добавя Ананиев.", "date": "2018.05.27", "title": "Без експертиза болници ще приемат пациенти с белодробони заболявания"}
{"url": "https://www.actualno.com/europe/otmeneni-poleti-ot-letishte-stansted-zaradi-mylnija-news_676580.html", "text": "  Мълния повреди системата за зареждане на самолети на лондонското Летище Станстед, което доведе до закъснение или отмяна на полети, съобщи пресслужбата на летището на страницата му в Twitter.      \"Поради попадане на мълния в системата за самолетно зареждане с гориво, тя е в неизправност. Техниците са на мястото на инцидента и се опитват да възстановят системата, но полетите все още са със закъснение или са отменени“, се казва в изявлението.   В нощта на 26 май в южната част на Обединеното кралство е паднал проливен дъжд с гръмотевични бури. Според данни на Би Би Си метеорологичната служба е регистрирала около 15 000 светкавици, съобщава БГНЕС.\r\nХиляди пътници останаха блокирани на лондонското летище. Повечето отменени полети са на авиокомпания „Райънеър“, за която летището е основна база, пише The Independent, цитиран от ИА \"Фокус\".       Тази сутрин „Райънеър“ е започнал да отменя полети – до Барселона, Братислава, Будапеща, Рим, Милано, Корк, Дъблин и Пиза. Говорител на авиокомпанията уточни, че проблемът е предизвикан от неизправност със системата за зареждане на гориво, причинен от удар на мълния.\r\nУправата на летището допълни, че инженерите вече са ремонтирали системата, но все още част от полетите може да бъдат забавени или отклонени.", "date": "2018.05.27", "title": "Отменени полети от летище Станстед заради мълния"}
{"url": "https://www.actualno.com/society/planinite-ne-sa-podhodjashti-za-turizym-news_676551.html", "text": "  Условията по високите части на планините не са подходящи за туризъм. Това съобщиха за Агенция \"Фокус\" от Планинската спасителна служба (ПСС)при БЧК. В повечето планини времето е слънчево, с лек вятър.  В Стара планина има гъста мъгла, с видимост до 30 метра. В по-късните часове на деня се очаква навлизането на слаб циклон на територията на страната, който може да доведе до превалявания и гръмотевични бури. От ПСС препоръчват на туристите добре да разчитат времето си за поход.      ", "date": "2018.05.27", "title": "Планините не са подходящи за туризъм"}
{"url": "https://www.actualno.com/society/prognoza-za-vremeto-27-maj-nedelja-news_676526.html", "text": "  Днес ще преобладава слънчево време. Атмосферното налягане ще е малко по-високо от нормалното за месец май. През нощта ще преобладава ясно и тихо време. Около обяд отново ще се развива  купеста и купесто-дъждовна облачност и на много места ще има  краткотрайни валежи от дъжд с гръмотевици.  Ще духа слаб до умерен севевроизточен вятър.  Максималните температури ще са между 24° и 29°, за София  - около 24°. Такава е прогнозата за  времето на Националния институт по метеорология и хидрология (НИМХ),  съобщи за Агенция „Фокус“ дежурният синоптик Мартин Славчев.   По Черноморието ще бъде предимно слънчево. След обяд ще се развива  купеста и купесто-дъждовна облачност и  на места по южното крайбрежие ще превали. Ще духа слаб до умерен вятър от север - североизток. Максимални температури на въздуха  - между 21° и 24°. Температурата на морската вода е 19° - 21°. Вълнението на морето ще е 2-3 бала.   В планините преди обяд ще е предимно слънчево, по върховете - мъгливо. Около и след пладне отново ще се развива купесто и купесто-дъждовна облачност, на места ще има  краткотрайни валежи, придружени с гръмотевици. Ще духа умерен, временно  силен вятър от североизток. Максималната температура на височина  1200 метра ще е около 18°, на 2000 метра – около 12°.\r\nВ началото на следващата седмица ще настъпи относително стабилизиране на атмосферата и вероятността от валежи ще намалее. Ще преобладава слънчево време, температурите слабо ще се повишат. Вятърът ще бъде от изток-североизток, слаб до умерен. В понеделник все още над Западна България в следобедните часове ще има условия за образуване на купесто и купесто - дъждовна облачност, на места с преваляванияи гръмотевици. Температурите ще бъдат с градус - два по-ниски. През следващите дни превалявания са възможни само на изолирани места.       ", "date": "2018.05.27", "title": "Прогноза за времето - 27 май (неделя)"}
{"url": "https://www.actualno.com/society/petdesetnica-e-rojdenijat-den-na-hristovata-cyrkva-news_676529.html", "text": "  Християнският празник Петдесетница се отбелязва на осмата неделя след Великден. Той е винаги в неделя и тази година се пада на 27 май.  На Петдесетница се празнува рождения ден на Христовата църква. На този ден Господ Иисус Христос основава църквата си на земята чрез изпращането на Светия Дух. Според библейското предание на 50-ия ден след Пасха в Ерусалим било пълно с поклонници, дошли за големия юдейски празник, посветен на Божието законодателство на планината Синай.   Дванайсетте Христови апостоли и Божията майка били събрани на молитва в къщата, където преди 50 дни вечеряли преди Пасха заедно с Иисус Христос. Внезапно се чул шум, сякаш задухал силен вятър и изпълнил цялата къща, а над главата на всеки от молещите се явили пламъци, приличащи на огнени езици. Апостолите се изпълнили със Светия дух и започнали да славят Бога на всички езици, които дотогава не знаели. Пламъците били видимият знак за въздействието на Светия дух върху Христовите ученици, на които била дадена силата да проповядват Христовото учение на всички народи. Така били поставени основите на Църквата, затова и празникът Петдесетница се смята за неин рожден ден.   След този ден апостолите постановили християните да възпоменават това велико събитие - слизането на Светия Дух - всяка година на този ден. Понеделникът след Петдесетница е празникът на Светия Дух. Този празник Църквата е установила заради величието на Пресветия и Животворящ Дух, чрез който ни се дарява всяка мъдрост и който е източникът на живота.\r\nЗа старозаветните Петдесетница бил един от трите велики празника. Първоначално празникът отбелязвал завършването на жътвата на ечемика. Празнувал се с приношение на хляб и жертвени животни като ден на радост и благодарност, припомнящ странстванията в пустинята и освобождението от Египет.       В по-късни времена на този ден се отбелязвало получаването на Синайското законодателство, петдесет дни след излизането на евреите от Египет. Празникът бил тържествен и радостен, в Йерусалим се стичало голямо множество хора, за да принесат в благодарност на Бога установената от закона жертва.", "date": "2018.05.27", "title": "Петдесетница е - рожденият ден на Христовата църква "}
{"url": "https://www.actualno.com/politics/balotaj-za-kmet-v-galiche-news_676536.html", "text": "  Втори тур на изборите за кмет в с.Галиче, община Бяла Слатина се провежда днес. Миналата неделя след гласуването стана ясно, че на балотаж излизат кандидатът на ГЕРБ Страхил Стоянов и на БСП Веселин Тушинов. На първият тур от вота миналата седмица Тушинов спечели 388 гласа, а Стоянов – 369 при гласували 61% от избирателите, припомня БГНЕС.  \"Изборният ден в Галиче започна спокойно. В 7 часа сутринта бяха открити  и четирите избирателни секции – три стационарни и една подвижна секция.  Всички членове на избирателните комисии се бяха явили навреме за  отварянето на секциите. До момента нямаме постъпили сигнали за  нарушаване на изборния процес”, заяви за Нова телевизия председателят на  Общинската избирателна комисия Цветелина Андовска.   До изборите в Галиче се стигна, след като през февруари съдът  прекрати  правомощията на предишния кмет на населеното място - Ценко  Чоков,  защото от 2016 г. е в ареста и не може да изпълнява задълженията  си.  Преди малко повече от седмица Чоков, който заемаше кметския пост в   Галиче 20 години, бе признат от Специализирания съд за виновен за   отвличане, побой и палеж на автомобил и бе осъден на 4 години и 6 месеца   затвор, от които 2 години ще му бъдат приспаднати заради престоя му в   ареста.   ", "date": "2018.05.27", "title": "Балотаж за кмет в Галиче"}
{"url": "https://www.actualno.com/tennis/grigor-dimitrov-startira-s-pobeda-na-rolan-garos-news_676537.html", "text": "  Най-добрият български тенисист . Българинът трябваше да играе с Виктор Троицки, но сърбинът се отказа малко преди началото на срещата и така египтянинът Мохамед Сафуат се възполва от правото \"lucky looser\" и получи право да влезе в основната схема. Той обаче бе надигран от световния №5 след 6:1, 6:4, 7:6 (1).  Григор стартира ударно срещата, като с два пробива спечели първия сет. Във втората част Димитров продължи със силната си игра и на бърза ръка поведе с 4:0. В този момент обаче 182-ят в света заигра по-освободено и с повече риск, което му донесе успех. Той върна един от пробивите и въпреки че загуби и втория сет, в третата част бе напълно равностоен на Григор. Двамата не се пробиха и така се стигна до тайбрек, в който обаче класата и опитът на сънародника ни си казаха думата. Сафуат спечели първата точка, но последва серия от 7 такива за Григор, което му донесе и победата в срещата.   Във втория кръг на Ролан Гарос ще играе с победителя от двойката Джаред Доналдсън и Никола Джари.   ", "date": "2018.05.27", "title": "Григор Димитров стартира с победа на Ролан Гарос"}
{"url": "https://www.actualno.com/celebrate/sv-sveshtenomychenik-terapont-sardikijski-news_676252.html", "text": "  Св. свещеномъченик Терапонт, епископ Сардикийски обърнал в христовата вяра много езичници. Страдал от управителя на Сарда Ликийска. В тъница, разтегнат на четири сухи кола с лице нагоре, бил бит тъй, че земята се обляла от кръв и след още други мъчения бил заклан като агне в 259 година при император Валериан. Коловете се раззеленили, пуснали клони и болни получавали изцерения от листата.      ", "date": "2018.05.27", "title": "Св. свещеномъченик Терапонт Сардикийски"}
{"url": "https://www.actualno.com/balkani/zapochvat-tyrjestvata-po-sluchaj-1000-g-ohridska-arhiepiskopija-news_676527.html", "text": "  В Република Македония започват тържествата по повод 1000 г. от създаването на Охридската архиепископия. Отбелязването на юбилея е под патронажа на президента Георге Иванов.  В него ще участва главата на Македонската православна църква-Охридска архиепископия архиепископ Стефан, премиерът Зоран Заев, учени и много дейци на културата, предава БГНЕС.  За събитието са поканени българските президент и премиер Румен Радев и Бойко Борисов. Архиепископ Стефан отправи покана и към БПЦ, но с решение от 14 май Светият Синод реши да не изпраща свои представители. Срещу отказа гласуваха петима митрополити, включително и председателят на комисията за установяване на каноничния статут на МПЦ-Охридска архиепископия митрополит Киприан.   Пред Светия Синод в София на два пъти се проведоха протести с искане за свикване на извънредно заседание на Синода, на което да се преразгледа решението от 14-ти. Председателят на комисията за установяване на фактите относно общото ни минало проф. Ангел Димитров също определи като погрешно решението на Синода.   Охридската архиепископия е създадена след падането на България под византийска власт през 1018 г. с указ на император Василий II. Охридската архиепископия съществува едновременно заедно с Търновската патриаршия (от 1235 до 1416 г.) като две отделни автокефални църкви. Тогава Българската Патриаршия е понижена в архиепископия със седалище в Охрид.\r\nОфициалните титли на охридските архиепископи са: първоначално Архиепископ на цяла България, а от средата на 12 век се ползва и Архиепископ на Първа Юстиниана и цяла България или на всички българи.       Охридската архиепископия съществува до 1767 г., когато е закрита по настояване на Цариградския гръцки патриарх Самуил Ханджери, като нейният диоцез е присъединен към този на Цариградската патриаршия. Закриването и е неканонично и е извършено със султанско ирадие.\r\nПатриаршията унищожава и самата Охридската епархия, като подчинява Охрид на Драчкия митрополит. Така градът е лишен дори от епископската катедра, която придобива още в ранните векове на християнството. Според българския историк и специалист по историята на Охридската архиепископия Иван Снегаров /роден в Охрид, бел.ред./ това е направено с цел да не остане и помен от архиепископията.\r\nОсновните празненства по повод 1000 г. от създаването на Охридската архиепископия ще са в базиликата Света София в Охрид.       Този храм е построен върху основите на митрополитска катедрала от VI век към края на ІХ век след приемането на християнството като официална религия на България и покръстването на българския народ по времето на княз Борис I. Тя е основно преустроена в последното десетилетие на Х век за коронацията на Самуил през 997 г. като патриаршеска катедрала във вид на куполна базилика. След изместването на столицата на България в Охрид, по времето на цар Самуил в края на X - началото на XI век, църквата е седалищен катедрален храм на Българската патриаршия, както и на наследилата я след 1018 година Охридската архиепископия.", "date": "2018.05.27", "title": "Започват тържествата по случай 1000 г. Охридска архиепископия"}
