{"url": "https://www.actualno.com/society/nameriha-tjaloto-i-na-tretoto-dete-izcheznalo-kraj-durankulak-news_689493.html", "text": "  Намерени са труповете на трите деца, изчезнали в морето в района на Дуранкулак. Това съобщи за Агенция \"Фокус\" кметът на Шабла Мариан Жечев във връзка с изгубените в морето в три деца. Той поясни, че телата са намерени край брега на морето преди около 2 часа.     ", "date": "2018.08.12", "title": "Намериха тялото и на третото дете, изчезнало край Дуранкулак"}
{"url": "https://www.actualno.com/balkani/evropejskata-antikorupcionna-slujba-nareche-makedonija-razocharovashta-news_689491.html", "text": "  Резултатите на Македония в предотвратяването на корупцията са „откровено разочароващи“, смята антикорупционното тяло на Европейския съвет и призова властите в страната да предприемат действия, пише американското издание The New York Times, цитирано от ИА \"Фокус\".     В доклад на „Група държави срещу корупцията“ (GRECO) за изпълнение на препоръките към Скопие се отбелязва, че страната „не е постигнала значителен напредък“ в прилагането на рекомендациите за предотвратяване на корупцията сред членовете на парламента и съдебните магистрати, направени преди четири години.   В документа на организацията се констатира, че само 6 от 19-те препоръки са приложени задоволително и нито една рекомендация засягаща депутатите не е приложена дори частично, отбелязва американското издание. Все пак в доклада се отбелязва, че Македония е постигнала ограничен напредък по отношение на предотвратяването на корупцията сред съдебните магистрати.\r\nGRECO отбеляза, че се създават нови консултативни и надзорни органи, които да съдействат на съдиите и прокурорите за прилагането на правилата в ежедневната практика, но предупреди, че властите ще трябва да преразгледат подобренията, когато стане достъпна по-конкретна информация.  В заключението на доклада се отбелязва, че сегашното много ниско ниво на изпълнение на препоръките е „глобално незадоволително“ за Македония/   „Ню Йорк Таймс“ отбелязва, че в петък основната опозиционна партия ВМРО-ДПМНЕ е разкритикувала остро правителството във връзка с доклада и е заявила на премиера Зоран Заев, че Македония „няма да влезе в НАТО и ЕС“, ако не се справи с престъпността и корупцията.\r\nИзданието припомня, че след подписването на договора за името с Гърция, Европейският съюз отбеляза, че Скопие може да започне присъединителен процес, но призова властите да постигнат резултати в реформите, особено за борбата с корупцията.    ", "date": "2018.08.12", "title": "Европейската антикорупционна служба нарече Македония \"разочароваща\""}
{"url": "https://www.actualno.com/lovech/obshtina-trojan-shte-otglejda-plodove-i-zelenchuci-specialno-za-gradini-i-uchilishta-news_689489.html", "text": "  Община Троян ще създаде до края на годината собствени овощна градина и оранжерия, в които ще се отглеждат плодове и зеленчуци за нуждите на детските градини и училищата, съобщи БНР.     Кметът на Троян Донка Михайлова посочи, че вече са определени общинските терени, където ще бъде засадена овощната градина и изградена оранжерията:   „Какво по-хубаво от това децата на Троян да ядат екологично чисти и евтини плодове и зеленчуци“.\r\nМихайлова поясни, че засаждането на дръвчетата ще започне още тази есен:  „Дори намерението ни е и по повод празника на града /14 октомври/ да поканим и наши гости да засадят овощни дръвчета за троянските деца“.   ", "date": "2018.08.12", "title": "Община Троян ще отглежда плодове и зеленчуци специално за градини и училища"}
{"url": "https://www.actualno.com/pazardjik/pazardjik-se-sdobi-s-oshte-edin-repatrirasht-avtomobil-news_689484.html", "text": "  Още един репатриращ автомобил ще събира неправилно паркираните коли в града от 13 август. Това съобщиха за Радио „Фокус“ - Пазарджик от фирмата, обслужваща „Синята зона“ в Пазарджик. До този момент в града работи само един оборудван за тази дейност автомобил, но макар, че вдига голям брой коли дневно не може да се справя със събирането на всички неправилно паркирани автомобили в областния център.     Особено внимание ще бъде обърнато на местата, за които най-често постъпват жалби и оплаквания за неправилно паркирани автомобили, които затрудняват движението и създават предпоставки за инциденти. По договор „паяците“ в Пазарджик трябва да са общо два на брой. До края на месец август за засилване на обществения ред ще бъде пуснат в експлоатация и третият репатриращ автомобил.   От 13 август работното време на „Синя зона“ ще бъде до 19.00 часа, така както е обявено на всички табели на местата за кратковременно паркиране. До момента „скоби“ на неправилно паркираните автомобили в „Синя зона“ се слагаха до 17.00 часа. След 19.00 часа блокираните със скоба автомобили ще бъдат извозвани на специализирания паркинг на ул. „Пловдивска“. Работното време на паркинга е до 22.00 часа.", "date": "2018.08.12", "title": "Пазарджик се сдоби с още един репатриращ автомобил "}
{"url": "https://www.actualno.com/burgas/spasiha-15-godishno-momche-ot-udavjane-news_689497.html", "text": "  15-годишно момче беше спасено от удавяне на бургаския плаж. То беше извадено от морето в района на моста, съобщи БНР.     Свидетели на случилото се обясниха, че момчетата са били две, но само едно от тях е паднало във водата. \"След като ни повикаха и отидохме на място видяхме, че момчето вече е изкарано на плочата на моста\", обясни спасителят Зорница Желязкова:   \"Видимо в безсъзнание, без дишане, без пулс, без нищо, просто си лежи. Започнахме да прилагаме първа долекарска помощ, както си е по реда. След това започна малко по малко да идва на себе си, каза си името, годините, личеше си, че се върна към живота. Свидетели около него ни казаха на нас, че са видели някой да им дава нещо и след това момчето е паднало във водата\".\r\nЖелязкова допълни, че момчето е било в съзнание, когато е откарано от линейката.     ", "date": "2018.08.12", "title": "Спасиха 15-годишно момче от удавяне"}
{"url": "https://www.actualno.com/education/5-ot-bvp-za-obrazovanie-poiskaha-uchiteli-i-ot-partija-abv-news_689480.html", "text": "  За образование да бъдат отделяни по 5 процента от брутния вътрешен продукт /БВП/, поискаха след среща политическа партия АБВ и Синдикатът на българските учители. Според тях, социалната политика в държавата трябва да бъде провеждана през образователната система. Агресията в училище и непрекъснато променящата се учебна програма са сред най-големите проблеми на образованието, убедени са от АБВ и учителския синдикат, съобщава БНР.     В момента за образование се отделят 3,6 на сто от брутния вътрешен продукт. На въпрос на \"Хоризонт\" откъде трябва да дойдат останалите средства, за да се достигне до 5 %, лидерът на АБВ Румен Петков отговори:   \"Да ни се размахва пръст: \"Ако утре не вдигнете процента на бюджета за отбрана, ние ще ви напляскаме\" - не, за нас най-важното е образованието и здравето на нацията.\"\r\nПовече пари за образование могат да бъдат намерени чрез ефективни действия срещу контрабандата на горива и цигари:  \"Не бива над преодоляването на тези действия да се гледа само като на повишаване на пенсиите и повишаване на заплатите  в държавния сектор\".   АБВ  настояват за намаляване на ДДС върху учебниците, а от Синдиката на българските учители за данъчни облекчения за бизнеса:\r\n\"За да имаме равнопоставеност между системите така, както бизнесът се облекчава с данъци, когато спонсорира спорта, нищо не пречи бизнесът да се освобождава от данъци, когато спонсорира българското училище или българската образователна система\", каза председателят на учителския синдикат Янка Такева.    ", "date": "2018.08.12", "title": "5 % от БВП за образование, поискаха учители и от партия АБВ"}
{"url": "https://www.actualno.com/society/novinite-naj-vajnoto-za-denja-12-avgust-news_689500.html", "text": "         Мащабен антиправителствен протест се проведе за втора поредна вечер в центъра на Букурещ. Хората поискаха оставката на кабинета и предсрочни избори. До сериозни инциденти и сблъсъци с органите на реда на площад \"Виктория\" не се стигна. Според някои румънски медии твърдят, че са близо 40 000. Междувременно румънската полиция е направила първите арести по случая с насилието от петък вечер на площад „Виктория“ -    „Северен поток“ 2 се явява икономически проект, а Украйна е длъжна да каже как смята да модернизира своята газопреносна система. Това коментира в ефира на телевизия „112 Украйна“ икономическият експерт Виктор Скаршевский. По думите му това е икономически проект, изгоден за Европа. Американската  военна коалиция, която се бори с Ислямска държава, многократно е  отказвала да коментира репатрирането на чуждестранни военни лица. “Нищо  повече не мога да ви кажа за усилията да ги върнем. Това е проблем на  националните правителства \", заяви пред репортери заместник-командващия  на съвместната оперативна група генерал-майор Феликс Гидни. Много от  държавите, които са получили обратно свои граждани, са избрали да мълчат  за репатрираните. Все пак Пентагонът потвърди, че Република Македония е  признала гражданството на група бойци.     Временно е преустановен достъпът до Търговския регистър и регистъра на юридическите лица с нестопанска цел, докато бъдат отстранени техническите причини, за които Агенцията по вписванията информира на 10 август. Министърът на правосъдието е уведомен и незабавно е сезирал прокуратурата, ДАНС и МВР. Приложен е авариен План за действие за възстановяване на пълната функционалност на регистъра. Президентът Румен Радев категорично отхвърли обвиненията за връзки между него и общинския съветник от БСП в Бургас Бенчо Бенчев, чието име е замесено в скандала с несебърския бос Митьо Очите. Според него тече една паралелна кампания, която по най-нагъл начин се опитва да пришие Митьо Очите на служебното правителство на професор Огнян Герджиков, което беше назначено от Радев.    Не приемам да бъдат атакувани експертите на Министерството на финансите, които не само през последните години, но и през цялото време на Прехода са гарантирали финансовата стабилност на държавата. Това каза пред журналисти във Варна министърът на финансите Владислав Горанов. Ако позицията на президента е да атакува политически ГЕРБ, това е негово право на политик и държавен глава, въпреки че общото разбиране е, че и симпатизантите, и чиновниците на ГЕРБ са също граждани на България, които почитат и уважават българския президент. Ако той е решил да води политическа война с партия ГЕРБ, е негово право, друг е въпросът какъв дивидент би донесъл това\", заяви министър Владислав Горанов. Главната цел на сондата \"Паркър\" е да разкрие тайните на необичайната атмосфера около Слънцето. Апаратът има за цел да навлезе в слънчевата атмосфера, където ще изследва небесното тяло. Проектът Parker Solar Probe е на стойност 1,5 милиарда долара. Екипът  снимал без разрешение във водите на едно от рилските езера. За  юридически лица Законът за защитените територии предвижда налагане на  имуществена санкция от 1000 до 10 000 лв., а на физически лица – глоба,  като минималната е в размер от 5 до 100 лв., а максималната от 500 до  5000 лв. Ловецът на съкровища Даръл Миклос, който от години се занимава с търсенето на потънали кораби в Карибско море, този път се натъкнал на странен обект, покрит с корали. Той го определя като „космически кораб“. Избухването на африканска чума по свинете в Източна Европа се вписва в общата картина на системата, в рамките на която САЩ правят изпитания на биологично оръжие за Трета световна война, твърди наблюдателят на РИА Новости и на Спутник Латвия Александър Хроленко. По негово мнение специално място в тази система на САЩ се отрежда на прибалтийските страни, които се оказват в ролята на изпитателен полигон.", "date": "2018.08.12", "title": "Новините: Най-важното за деня, 12 август"}
{"url": "https://www.actualno.com/balkani/zemetresenie-v-rumynija-magnitud-44-news_689502.html", "text": "  Земетресение с магнитуд 4,4 по скалата на Рихтер е регистрирано на румънска територия в района над Карпатите.     Епицентърът на труса се намира на 243 км северозападно от Русе, съобщи БГНЕС.   ", "date": "2018.08.12", "title": "Земетресение в Румъния: магнитуд 4,4"}
{"url": "https://www.actualno.com/balkani/bivshijat-albanski-prezident-kritikuva-edi-rama-news_689490.html", "text": "  Бившият албански президент Буяр Нишани разкритикува правителството на премиера Еди Рама заради „мълчанието му за идеята на косовския президент Хашим Тачи за корекция на границата и искането на Белград за присъединяване на северната част на Косово към Сърбия“, съобщи БГНЕС.     „Може ли някой да каже, защо албанското правителство мълчи относно искането на Белград да се дадат на Сърбия албанските територии в Митровица“, попита Нишани.   Той припомни член 8 от Конституцията на Албания, в който се казва, че Тирана защитава националните права на албанския народ, който живее извън границите на страната.\r\nДо момента нито правителството, нито премиерът Рама са излезли с позиция във връзка с предлаганата промяна на границите. Опозиционната Демократическа партия се обяви срещу подобни идеи.  ", "date": "2018.08.12", "title": "Бившият албански президент критикува Еди Рама"}
{"url": "https://www.actualno.com/balkani/sali-berisha-edi-rama-se-e-dogovoril-s-aleksandyr-vuchich-za-podjalba-na-kosovo-news_689478.html", "text": "  Бившият президент и премиер на Албания Сали Бериша заяви, че министър-председателят на страната Еди Рама е постигнал съгласие със сръбския президент Александър Вучич за идеята за корекция на границите на Косово, предава електронното издание на македонския вестник „Денешен“, цитирано от ИА \"Фокус\".     Според Бериша Рама е обсъдил това с бившия премиер на Швеция Карл Билд, пред който е изразил мнението си, че е отворен за подобна идея.   „Рама се е договорил с Вучич за подялба на Косово. Бившият шведски премиер Карл Билд потвърди, че Едвин Кристач Рама се е договорил с Александър Вучич и неговите албанофобски аргументи в Прищина за подялба на Косово. На срещата си с Еди Рама той е заявил, че Рама е отворен за тази идея на Вучич. Албанската държава, заради капитулацията на Еди Рама, е изправена пред втора подялба, но този път не от големите сили, а от албанския албанофоб, който в момента най-голямата опасност за албанската нация“, заяви Бериша.", "date": "2018.08.12", "title": "Сали Бериша: Еди Рама се е договорил с Александър Вучич за подялба на Косово"}
{"url": "https://www.actualno.com/curious/dneven-horoskop-za-13-avgust-news_689506.html", "text": "        Този понеделник ще може да постигнете много и то за кратко време. Вечерта непременно се поглезете, но не прекалявате с количествата. Този понеделник ще имате важна мисия. Отговорността ви ще се състои в това да накарате хората около вас да се смеят или поне да се усмихнат. Вие сте напълно способни на това – раздайте щастие!   Днес ще трябва да се ангажирате с решаването на въпроси, които отдавна сте мислили за приключени. Може би ви очаква неприятна работа, която ще трябва да свършите и ще е по-добре да не я отлагате.     Сега е моментът да започнете летния ремонт. Не пренебрегвайте съветите и желанията на половинката ви. Ако с нея стигнете до разбирателство – другото е лесно. Очаква ви е един много слънчев ден. През втората част на деня ще срещнете интересна личност, която може да промени живота ви към по-добро. Не отхвърляйте съвети. Ако сега не се забързате съществува голяма вероятност да пропуснете сериозен шанс, който не се среща често. Съдбата не търпи нерешителност, така че бъдете куражлии!      Този понеделник се опитайте да вкарате повече положително мислете и розови тонове. Понякога настройката ни помага да улесним живота си. Нямате причина да не опитате поне. Днес ще сте истински пленителни. Добре е обаче да действате внимателно и да прилагате обаянието си в умерени дози. Рискувате да се сдобиете с ухажор, от който ще ви е трудно да се отървете.    Днес променете нещо, макар и мъничко в ежедневието ви. Това ще ви предпази от по-сериозни крачки, на които сте способни сега, но съвсем не им е времето. През този ден не отивайте там, където не са ви поканили и не сте желани. Прекарайте вечерта вкъщи и се обадете на свой близък приятел. Неговите думи ще ви утешат.    Денят е подходящ за въвеждането на ред във финансите ви. Смело теглете чертата и вижте колко ви остава до следващата заплата. Има от къде да спестите разходи. Този понеделник бързайте бавно. В противен случай рискувате да направите грешки и да не довършите започнатото.", "date": "2018.08.12", "title": "Дневен хороскоп за 13 август"}
{"url": "https://www.actualno.com/europe/zaharova-napadna-zapada-zaradi-bombardirovkite-nad-syrbija-news_689487.html", "text": "  Западните страни, които активно се тревожат за хуманитарната ситуация в Сирия и търсят там следи от използване на химическо оръжие, досега не са отговорили за последствията от бомбардировките на НАТО над Сърбия. Това заяви говорителката на руското външно министерство Мария Захарова, която е на посещение в Белград.     Днес тя се срещна със сръбския външен министър Ивица Дачич.   \"Виждаме, особено сега, как западните страни правят безкрайни изявления за Сирия, тревожат се за случващото се там, за хуманитарната ситуация в Близкия изток, постоянно търсят използването на химическо оръжие от сирийското правителство. Това е прекрасно, но има хуманитарни последствия на европейския континент и на първо място трябва да се види какво те са сътворили и да отговарят за своите действия\", посочи Захарова.\r\nПрез 1999 г. НАТО бомбардира в продължение на повече от два месеца Сърбия, за да сложи край на геноцида, който режимът на диктатора Слободан Милошевич извършваше над албанското население в Косово. В резултат на войната Белград беше принуден да се изтегли от Косово, което стана независима държава на 17 февруари 2008 г.  ", "date": "2018.08.12", "title": "Захарова нападна Запада заради бомбардировките над Сърбия"}
{"url": "https://www.actualno.com/curious/sedmichen-horoskop-za-13-19-avgust-news_689509.html", "text": "        Новата седмица е чудесно време за ново начало във всички сфери на живота. Докато останалите почиват - вие действайте. Точно тези занимания са глътката въздух, от която имате нужда. В личен план не правете резки промени и не насилвайте нещата. Спокойствието е необходимо, за да съберете сили и страст за следващите приключения, които ви очакват. В личен план не настоявайте прекалено да стане вашето. Всичко се случва, така както е необходимо. В началото на новия период много от постъпките ви ще бъдат възнаградени, така че отворете сърцето си за добрини. Действията, насочени към близките ви ще пречистят мислите и ще ви помогнат да погледнете в по-светли тонове на живота и вие имате нужда точно от този заряд. Не се вглеждайте прекалено в различията между вас и партньора ви, особено ако чувствата са достатъчно силни. С времето недоразуменията ще се изгладят и забравят. През почивните дни бъдете внимателни в досега си с вода. Най-добре избягвайте такива места.   Това е седмица, в която да проявите повече кураж и увереност в себе си. Всеки има своите съмнения, но сега ги оставете на страна.  Ако сте обзети от силни чувства – доверете им се, не се страхувайте да бъдете изцяло открити и честни. Какъвто и да е отговорът от отсрещната страна може да бъдете горди със себе си, защото разкриването на чувствата изисква най-голямата смелост.     През тази седмица ви очаква служебен успех. Скокът в професионалното ви развитие е напълно логичен и очакван. Това ви дава повече свобода, защото с чиста съвест може да намалите активността си, оставайки реален наблюдател. Огледайте се на кого от колегите си може да дадете повече пълномощия, за да освободите дейността си за новите идеи, които нахлуват в главата ви. Средата на седмицата е момент, в който може да решите много от въпросите във връзката ви, но за целта ще трябва да се откажете от лидерската роля в нея. През тази седмица оставете съмненията на другите. Всичко ще се развива по най-добрия начин в личния ви живот, но за целта трябва да помогнете с повече положително мислене. Не мислете за лош развой на нещата - просто си го забранете. Бъдете коректни към колегите си, защото съвсем скоро може да ви се наложи да ги помолите за услуга. В здравословно отношение не подценявайте жегите и осигурявайте достатъчно течности на организма ви. Това е седмица на приятелството и помощта от страна на вашите близки и приятели към вас. Още в понеделник позвънете на хора, за които сте сигурни, че ще може да ви помогнат и няма да ви откажат. Роднините, които до момента сте избягвали заради решаването на стар проблем, сега вече ще трябва да срещнете и да обсъдите нещата. Периодът е достатъчно благоприятен, така че всичко ще се развие в благоприятна посока- не се съмнявайте в това!      През тази седмица не допускайте чужда намеса в личните ви дела. Напълно сте способни да се справите по най-добрия начин. В средата на седмицата бъдете внимателни при подбора на думите, които използвате, тъй като без да искате може да предизвикате напълно излишен конфликт, след който да ви е необходимо много време, за да върнете нещата в предишното им положение. В края на седмицата ще получите примамливо предложение, което може да ви изкара от финансово затруднение. Опитайте се като начало да съчетавате и двете дейности. Тази седмица може да осъществите всички начинания, които ще допринесат за развитието ви и ще ви донесат лична и финансова полза. В личния живот нещата може да се променят коренно в дните сряда и четвъртък. Не позволявайте да ви манипулират като предизвикват съжалението ви. Подобни методи никога не помагат на отношенията, а вие ще загубите ценно време.    В първите два дни от седмицата се опитайте да изпипате работата си до съвършенство. Единствената сфера, където сега е добре да се въздържите от действия е любовния ви живот. Колкото и да е голямо желанието ви към даден човек, ако и давате сметка, че няма да получите желаното – отминете. Не сте загубили нищо, за което да съжалявате, така че не правете компромиси със себе си. Ако толкова някой ви иска ще направи усилие и ще ви настигне. Вие сте дали прекалено много от себе си вече. През тази седмица може да получите интересно предложение за смяна на работата. Не се колебайте да разпитате настоятелно за всички условия, но най-вече да отстоявате своите изисквания. Ако нещо не ви устройва заявете ясно, че няма да направите отстъпки от желанията ви. Съгласете се единствено, когато всичките ви претенции бъдат удовлетворени.    През тази седмица някой ще се опита да ви подложи на изпит, но няма да има никакво право на това. Може да отговаряте единствено пред вашата съвест. Не се колебайте да бъдете пределно ясни, за да не допускате подобен натиск върху себе си. В личен план не форсирайте нещата, за да не развалите баланса и хармонията в отношенията. През тази седмица намерете време за всичко, което сте отлагали и може да ви накара да се чувствате приятно. Не си търсете оправдания, защото имате съмнения в себе си. Важното е да направите първата крачка, а след това нещата ще наберат очакваната скорост. В личен план обърнете внимание на децата и си спомнете времето, в което и вие сте били дете. Това \"завръщане\" ще ви е от голяма полза. Очакват ви много приятни и незабравими мигове.", "date": "2018.08.12", "title": "Седмичен хороскоп за 13-19 август"}
{"url": "https://www.actualno.com/vidin/niski-dobivi-na-pshenica-otchitat-vyv-vidinsko-news_689494.html", "text": "  Земеделските производители от областта отчитат по-ниски добиви от пшеница тази година. Това каза за Радио „Фокус“ – Видин Александър Александров, председател на Видинския съюз на зърнопроизводителите.     Той посочи, че не само добивите от пшеницата са по-ниски, но и тези от рапицата и ечемика. „Добивите в сравнение с миналогодишните са с 20% - 25% по-ниски. От 420 кг до 450 кг от декар са добивите от пшеница във Видинския регион. От рапица добивите са още по-ниски – от 250 до 280 кг от декар“, обясни Александров.   Според него цената на пшеницата обаче се е повишила с близо 50 лв. на тон в сравнение с миналата година. „Фуражната пшеница се изкупува за от 280 лв. до 290 лв. за тон, а хлебната пшеница за 330 лв. на тон, като за много добра пшеница цената достига до 350 лв. за тон. Цената в сравнение с миналата година е по-висока с 50 - 80 лв. за тон“, каза Александров.\r\nТой допълни, че заради голямото количество валежи паднали през това лято 60% от пшеницата в областта е покълнала. „Проблемът е, че няма да има хубава пшеница за семе. Само земеделските производители, които първи влязоха да прибират пшеницата, имат зърно, което не е покълнало“, допълни председателят на Видинския съюз на зърнопроизводтелите.  ", "date": "2018.08.12", "title": "Ниски добиви на пшеница отчитат във Видинско"}
{"url": "https://www.actualno.com/asia/liderite-na-kaspijskata-petorka-podpisaha-konvencijata-za-statuta-na-kaspijsko-more-news_689498.html", "text": "  Президентите на Русия, Казахстан, Азербайджан, Иран и Туркменистан подписаха Конвенцията за статута на Каспийско море, предаде ТАСС.     Владимир Путин, Нурсултан Назарбаев, Хасан Рохани, Илхам Алиев и Гурбангули Бурдимухамедов се събраха в казахстанския град Актау, където скрепиха с подписите си документа, определящ правовия статут на Каспийско море.\r\nКаспийско море е стратегическо море, в което има значителни залежи на петрол и газ, предаде Франс прес, и то най-после получава ясен статут, какъвто нямаше от разпадането на Съветския съюз.\r\nПреди церемонията по подписването домакинът, казахстанският президент Нурсултан Назарбаев, определи събитието като историческо.  \"Можем да кажем, че консенсусът за статута на морето беше постигнат трудно и отне време. Преговорите продължиха 20 години и изискваха големи и общи усилия от страна на заинтересованите държави\", отбеляза той.\r\nРуският държавен глава Владимир Путин каза, че той и колегите му смятат, че каспийската среща на върха е имала \"епохално значение\" и призова за по-голямо военно сътрудничество между каспийските страни.   Путин подчерта, че Конвенцията за правния статут на Каспийско море утвърждава изключителното право и отговорност на държавите за съдбата на Каспийско море, като установява ясни правила за колективното му използване, съобщава BTV.    \"Въз основа на консенсус и взаимно зачитане на интересите бе изработен съвременен и балансиран международен договор, който заменя съветско-иранските споразумения от 1921 и 1940 г.\", заяви руският президент, цитиран от ТАСС.\r\nИранският му колега Хасан Рохани посочи, че конвенцията не установява окончателните разделителни линии в морето и че преговорите по този въпрос трябва да продължат.\r\nКазахстанският лидер заяви, че в дейността си страните ще се придържат към основни принципи – превръщането на Каспийско море в зона на мир и добросъседство, използването му за мирни цели, зачитане на суверенитета и териториалната цялост, неприсъствие в морето на въоръжени сили, които не са на петте страни.   Назарбаев отбеляза, че на срещата е постигнато съгласие по разделянето на акваторията на Каспийско море на зони с различен режим.\r\n\"Определихме териториални води от 15 морски мили, като външните им граници придобиват статут на държавни. Към териториалните води се добавя риболовна зона от 10 мили, където всяка страна има изключителни търговски права. За да се запазят уникалните биологични ресурси, риболовът в цялата акватория ще се осъществява на принципа на съгласувани национални квоти\", подчерта той.   Подписването на конвенцията ще съдейства за успокояване на продължило с десетилетия напрежение в този богат на изкопаеми горива район – залежите от петрол в него се изчисляват на близо 50 милиарда барела, а от природен газ – на около 300 000 куб. м., съобщава BTV.", "date": "2018.08.12", "title": "Лидерите на \"Каспийската петорка\" подписаха Конвенцията за статута на Каспийско море "}
{"url": "https://www.actualno.com/blagoevgrad/probno-podzemni-kontejneri-za-smet-v-sandanski-news_689441.html", "text": "  Подземни контейнери за смет ще бъдат монтирани пробно от понеделник в Сандански, съобщи БНР.     Два от първите подобни съдове с вместимост 1 и половина кубически метра да бъдат монтирани на главната улица \"Македония\" и още 10 с вместимост 4 кубически метра - в централната градска част, съобщиха от общината.   Отпадъците ще се събират на дълбочина 2 и половина метра.     ", "date": "2018.08.12", "title": "Пробно: подземни контейнери за смет в Сандански"}
{"url": "https://www.actualno.com/africa/maduro-predloji-fbr-da-pomogne-v-razsledvaneto-na-opita-za-atentat-news_689429.html", "text": "  Венецуелският президент Николас Мадуро предложи на САЩ да участват в разследването на нападението срещу него, отговорността за което той хвърли върху опозицията, предаде АФП, цитирана от БГНЕС.     Ако правителството на САЩ потвърди предложението си ФБР да участват в анкетата за връзките във Флорида с плана за убийство, бих се съгласил ФБР да дойде, каза Мадуро.   Според него във Флорида има „терористични ядра“, чиито действия се координират от Осман Делгадо Табоски, и те са задействали експлозивите, натоварени на двата дрона прелетели по време на речта му на военен парад на 4 август. От Флорида бе активирана експлозията на дрона пред президентската трибуна.\r\nНиколас Мадуро, който редовно обвинява Вашингтон, че съзаклятничи за свалянето му от власт, попита Доналд Тръмп дали ще протежира терористичните групи или ще предпочете справедливостта.  ", "date": "2018.08.12", "title": "Мадуро предложи ФБР да помогне в разследването на опита за атентат"}
{"url": "https://www.actualno.com/politics/vladislav-goranov-prezidentyt-ima-pravo-da-vodi-politicheska-vojna-sreshtu-gerb-news_689495.html", "text": "  Не приемам да бъдат атакувани експертите на Министерството на финансите, които не само през последните години, но и през цялото време на Прехода са гарантирали финансовата стабилност на държавата. Това каза пред журналисти във Варна министърът на финансите Владислав Горанов в отговор на днешното изказване на президента Румен Радев по отношение на обществената поръчка на Агенция \"Митници\", спечелена от фирма, свързана с Димитър Желязков, предаде репортер на Радио \"Фокус\" - Варна. Финансовият министър заяви, че хората, които са подписали обществената поръчка от Агенция \"Митници\", са на работа там повече от 20 години. \"Обществената поръчка е подписана действително по времето, когато е работило служебно правителство, но аз не приемам атака срещу българската държавна администрация и особено тази на Министерството на финансите, в случая на Агенция \"Митници\". Трябва ли да кажа, че началникът на отдела за обществени поръчки е сестра на висш политик от БСП\", попита Горанов и отговори: \"Не трябва да го казвам, защото държавните служители в България служат на цялото общество, те не са на ГЕРБ, на БСП или на президента\".     \"Моето недоволство от реакцията на президента идва от това, че се атакуват институции. Моето разбиране e, че те работят добре и не може да се гради здрава държава с добре функциониращи институции на база на противопоставяне на висш държавен политик - в случая държавния глава, на държавната администрация, независимо под ръководството на кое правителство работи\", заяви министър Владислав Горанов.   Той припомни фактите около обществената поръчка, обявена от Митница - Бургас през март 2016 година, приключила през февруари 2017 година. \"Цитираната напоследък фирма печели три от обособените позиции, свързани с охрана на две почивни бази и едно митническо бюро в Ямбол на обща стойност 2 520 лева за две години за охрана с технически способ. В случая въобще не намирам мотивите за толкова остра реакция от страна на държавния глава\", заяви Владислав Горанов.\r\nТой отбеляза, че независимо, че неговата политическа позиция, йерархично е доста по-надолу от тази на държавния глава, но е длъжен да защити колегите си от Министерството на финансите. \"През последните над 25 години в Министерството на финансите са назначавани и са работили само експерти. Ако позицията на президента е да атакува политически ГЕРБ, това е негово право на политик и държавен глава, въпреки че общото разбиране е, че и симпатизантите, и чиновниците на ГЕРБ са също граждани на България, които почитат и уважават българския президент. Ако той е решил да води политическа война с партия ГЕРБ, е негово право, друг е въпросът какъв дивидент би донесъл това\", заяви министър Владислав Горанов.  ", "date": "2018.08.12", "title": "Владислав Горанов: Президентът има право да води политическа война срещу ГЕРБ"}
{"url": "https://www.actualno.com/asia/zadyrjaha-japonec-snimal-voenen-obekt-v-severna-koeja-news_689422.html", "text": "  Японец беше задържан в Северна Корея. Като причина се посочва направени видео кадри на военен обект. Това съобщи агенция Киодо, цитирана от ТАСС.     Според правителствен източник на японската информационна агенция, 39-годишният мъж е засечен на пристанищния град Нампхо вместо с туристическа група. Там той се опита да снима военен обект, след което е задържан.   Министерството на външните работи на Япония е информирано за случая. Дипломатите правят всичко възможно да освободят японския гражданин, съобщава БГНЕС.", "date": "2018.08.12", "title": "Задържаха японец, снимал военен обект в Северна Коея"}
{"url": "https://www.actualno.com/crime/vremenno-njama-dostyp-do-tyrgovskija-registyr-news_689507.html", "text": "  Временно е преустановен достъпът до Търговския регистър и регистъра на юридическите лица с нестопанска цел, докато бъдат отстранени техническите причини, за които Агенцията по вписванията информира на 10 август, предаде репортер на БГНЕС     Министърът на правосъдието е уведомен и незабавно е сезирал прокуратурата, ДАНС и МВР.   Приложен е авариен План за действие за възстановяване на пълната функционалност на регистъра.\r\nЗа отстраняването на проблема незабавно са ангажирани и работят денонощно екипи на всички поддържащи фирми, IT експерти от Агенция по вписванията, както и от други държавни ведомства.  Всички останали регистри на Агенция по вписванията са достъпни и функционират нормално.   ", "date": "2018.08.12", "title": "Временно няма достъп до Търговския регистър"}
{"url": "https://www.actualno.com/europe/evakuiraha-dve-sela-na-o-evbeja-zaradi-pojar-news_689505.html", "text": "  Две села на гръцкия остров Евбея бяха евакуирани днес заради горски пожар, който бързо се разраства под въздействието на силен вятър, съобщи БНР.     Пожарната служба посочи, че евакуацията на селата Кондодеспоти и Ставрос е превантивна мярка.   Агенцията припомня, че горски пожари край Атина през юли причиниха смъртта на 94 души.     ", "date": "2018.08.12", "title": "Евакуираха две села на о. Евбея заради пожар"}
{"url": "https://www.actualno.com/society/globjavat-avtorite-na-film-za-naj-dylgoto-horo-nespazili-zabranite-v-rila-news_689463.html", "text": "  Дирекция „Национален парк Рила“ започва процедура за налагане на административни наказания и санкции за неспазване на режимите в защитената територия. Решението е във връзка със събитие на 11 август, събота, в района на циркуса на Седемте рилски езера.     Тогава в района на Седемте рилски езера беше направен опит за поставяне на рекорд на Гинес за най-голямо планинско хоро в света. Освен него, посетителите можеха да наблюдават и най-големия жив надпис, както и предизвикателството - ходене на въже между два балона. Всичко това е било договорено да бъде заснето и направен филм за проекта.   Дирекцията е издала разрешение за заснемане на сцени от филм, като в заповедта на директора на парка са дадени изрични указания за начина на провеждане на снимачните дейности и организацията им. Заповедта не е била спазена, извършени са нарушения на Закона за защитените територии, съобщават от Дирекцията.\r\nНа организаторите на събитието – Фондация „Нашият дом е България“, във връзка със заснемане на филма „Нашият дом е България“ ще бъде потърсена административно-наказателна отговорност за неспазване на поставените условия по издадената съгласувателна заповед на директора на парка. При установяване самоличността на участниците в нарушението, които нерегламентирано са навлезли в езеро „Близнака“, също ще бъде потърсена административно-наказателна отговорност.  За юридически лица Законът за защитените територии предвижда налагане на имуществена санкция от 1000 до 10 000 лв., а на физически лица – глоба, като минималната е в размер от 5 до 100 лв., а максималната от 500 до 5000 лв.   На 11 август служителите на парка не допуснаха нерегламентирано навлизане на моторни превозни средства в защитената територия, съобщава БГНЕС.\r\n*     ", "date": "2018.08.12", "title": "Глобяват авторите на филм за най-дългото хоро - неспазили забраните в Рила"}
{"url": "https://www.actualno.com/asia/vlak-derajlira-v-mongolija-sred-postradalite-ima-deca-news_689444.html", "text": "  Пътнически влак дерайлира в Югоизточна Монголия, съобщават местните медии.     При инцидента са пострадали 6 души, включително 3 деца. На мястото на катастрофата работят спасителните служби. Причините за дерайлирането на влака не се съобщават за момента.   По данни на агенция Синхуа с влака са пътували 328 пътника, съобщава БГНЕС.", "date": "2018.08.12", "title": "Влак дерайлира в Монголия. Сред пострадалите има деца"}
{"url": "https://www.actualno.com/asia/malyk-samolet-katastrofira-oceljal-e-samo-edin-news_689443.html", "text": "  Малък самолет катастрофира в Източна Индонезия. 8 от 9 души, които са били на борда му, са загинали. Един е оцелял въпреки тежките травми, съобщава ТАСС, цитирана от БГНЕС.     Самолетът е изчезнал от радарите вчера. Той е катастрофирал в района на Оксибил в провинция Папуа. Тази територия се смята за опасен регион за полети заради бързо променящите се климатични условия.   ", "date": "2018.08.12", "title": "Малък самолет катастрофира. Оцелял е само един"}
{"url": "https://www.actualno.com/crime/katastrofa-zatvori-pytja-pyrvomaj-haskovo-ima-zaginali-news_689423.html", "text": "  Трима мъже са загинали при катастрофа на пътя Първомай – Хасково. Това съобщиха за Агенция \"Фокус\" от полицията в Пловдив. Пътят е затворен за движение.     Сигналът за инцидента е получен тази сутрин в 05.32 часа. По първоначални данни лек автомобил е настигнал движещ се пред него трактор с прикачено ремарке и се е ударил в него. На място са загинали тримата мъже, пътували в колата. След инцидента водачът е намерен зад волана, а пътниците са изхвърчали извън колата. Установена е самоличността на двама от загиналите.   На местопроизшествието се извършва оглед. Екипи на пътна полиция отбиват движението по обходни маршрути през първомайския кв. „Дебър” и през село Бяла река.", "date": "2018.08.12", "title": "Катастрофа затвори пътя Първомай - Хасково, има загинали"}
{"url": "https://www.actualno.com/varna/tri-deca-sa-izcheznali-v-moreto-kraj-durankulak-news_689461.html", "text": "  Четири деца на възраст между 12 и 15 години около 13 часа вчера влизат във водата на плажа в Дуранкулак. Само едно от тях успява да излезе на брега и да повика помощ, съобщава БНР. Инцидентът се е случил в неохраняемата част на плажа.     Приятел на изчезналите в морето край Дуранкулак деца е потърсил помощ от  спасители на къмпинг „Космос”. Това каза за Агенция „Фокус“ д-р Артюн  Еринозов – директор на БЧК – Добрич. „ Вчера при двама наши спасители,  които са били на пост на къмпинг „Космос“ в Дуранкулак, е дошло момче – в  тийнейджърска възраст, което се е обърнало към тях за помощ. Разказало  е, че на около 500 – 600 метра на юг от Дуранкулак в посока Крапец, са  изчезнали трима негови приятели, с които се е къпал в бурното море“,  разказа д-р Еринозов.   Той уточни, че когато спасителите са на пост, нямат право да напускат  района, който охраняват. „Събитието се случва на около 600 метра от  поста в Дуранкулак. Това, което са направили спасителите, е да подадат  сигнал на 112. До този момент не разполагаме с информация дали децата са  открити, или морето е изхвърлило телата им“, каза още д-р Артюн  Еринозов.\r\nЕкипите на граничната полиция и района за управление на МВР в Шабла също не успяват да открият децата.  Те са обявени за издирване.   * Информацията е обновена в 14:30ч.    ", "date": "2018.08.12", "title": "Три деца са изчезнали в морето край Дуранкулак"}
{"url": "https://www.actualno.com/gabrovo/po-skyp-metan-v-oblast-gabrovo-news_689416.html", "text": "  С осем стотинки по-скъп е метанът по бензиностанциите в област Габрово в сравнение с средната му цена за страната, показва репортерска проверка на Радио „Фокус“-Велико Търново. Този вид гориво от няколко месеца държи по-висока цена от средната за страната. Към момента големите вериги бензиностанции в областта продават метана от 1,41 лв./л., докато средните цени в страната са 1,33 лв./л.     През последния месец този вид гориво запазва цена в областта. Цената на бензин А95 се е покачила с 1 стотинка. В момента този вид гориво се продава за 2,24 лв./л., докато през месец юли се е продавал за 2,23 лв./л. Цената на бензин А98 в момента е 2,48 лв./л. Запазва стойности през последния месец. Дизелът се търгува за 2,26 лв./л. Цената му през предходния месец е била същата. Газта се продава за 0,99 лв./л.   Цените на горивата в областта са с до 5 стотинки по-ниски от средните за страната. Справка със статистика за страната на сайт за горива сочи, че за днешния ден област Габрово е на 6-то място в класация за най-евтини горива в България, като месец юли бе на седма позиция.", "date": "2018.08.12", "title": "По-скъп метан в област Габрово"}
{"url": "https://www.actualno.com/cosmos/nasa-izstrelja-sondata-parkyr-video-news_689451.html", "text": "  Националното управление на САЩ за аеронавтика и космически изследвания (НАСА) изведе автоматичната станция Parker Solar Probe за изучаване на Слънцето.         Космическият апарат се отправи на пътешествието с помощта на тежката ракета-носител Делта-4, която стартира от космодрума на Кейп Канаверал, щата Флорида, съобщава БГНЕС.\r\nГлавната цел на сондата \"Паркър\" е да разкрие тайните на необичайната  атмосфера около Слънцето.  Апаратът има за  цел да навлезе в слънчевата атмосфера, където ще изследва небесното  тяло. Проектът Parker Solar Probe е на стойност 1,5 милиарда долара.  Сондата е с размерите на автомобил, но е  направена специално да издържи огромната горещина на разглеждания обект.  Това ще е най-близкото изследване на Слънцето, правено някога в  историята на човечеството.   Мисията е планирана за 7 години и за това време сондата трябва да  премине 24 пъти през короната. „Паркър Солар“ е обвита с термозатен щит и  се предполага, че той ще я предпази от топлинното излъчване, тъй като  издържа на температура до 1 300 градуса по Целзий. Учените се шегуват, че на този щит дори Капитан Америка би завидял, коментира БНР.     Вчера Американската космическа агенция НАСА отложи за днес  изстрелването на соларната сонда \"Паркър\". По време на обратното броене  преди старта се е включила аларма за проблем и това е принудило  агенцията да отмени изстрелването.   Веднага след изстрелването  започва поставянето на рекорди.  Досегашният шампион, достигнал най-близо до Слънцето е Helios 2, изминал  43 милиона километра през 1976 г. „Паркър Солар“ се очаква да подобри  този рекорд и ще развива скорост от 430 000 мили в час. Сондата ще направи 24 захода към Слънцето и в определени моменти ще се  намира на само 3,83 млн. мили от повърхността на звездата.\r\nЗа първи път НАСА кръщава свой космически кораб на жив човек.  Совалката носи името на астрофизика Юджийн Паркър, който на младини пръв  допуска, че на Слънцето има ветрове. Мнозина са скептични, но уредът  “Маринър 2” на НАСА доказва неговото твърдение години по-късно. Днес  Паркър е на 91 години и заедно със семейството си ще присъства на  изстрелването.", "date": "2018.08.12", "title": "НАСА изстреля сондата \"Паркър\" (ВИДЕО)"}
{"url": "https://www.actualno.com/kustendil/festival-na-cvetovete-v-dupnica-news_689449.html", "text": "  Международният ден на младежта ще бъде отбелязан с фестивал на цветовете в Дупница. Това съобщи за Радио „Фокус” – Кюстендил Ценка Стоянова, секретар на Местната комисия за борба срещу противообществените прояви на малолетни и непълнолетни лица.     Събитието ще се проведе от 18.00 часа на паркинга пред Професионалната гимназия по облекло и стопанско управление. Препоръчително е желаещите да участват във фестивала да бъдат облечени в бели дрехи.   В програмата са включени много забавления, игри и музика. Ще бъдат използвани фестивални бои за оцветяване на участниците. Младите хора в града ще могат да се потопят в магията на цветовете. Целта на събитието е популяризиране на възможностите за развитие на младите хора и осмисляне на свободното им време.", "date": "2018.08.12", "title": "Фестивал на цветовете в Дупница "}
{"url": "https://www.actualno.com/politics/rumen-radev-narastva-znachenieto-na-chernomorskija-region-news_689448.html", "text": "  Непрекъснато нараства значението на Черноморския регион, в който се преплитат много и често конфронтиращи се геополитически и икономически интереси. Това каза президентът Румен Радев по време на церемонията по повод 139-aта годишнина на Военноморските сили, предаде репортер на Радио \"Фокус\" – Варна.     Президентът Радев се обърна към курсантите и им каза, че трябва да решават задача в сложна обстановка, със стара техника, в условията на остър дефицит на материални ресурси. „На вашето поколение се пада една от най-важните мисии - да въведете, да внедрите и да разгърнете пълните възможности на новата техника, която нашите Военноморски сили заслужават и която трябва да постъпи на въоръжение в най-скоро време. Носете пагоните, които днес получихте с достойнство и чест. Всичко друго могат да ви отнемат, но вашата офицерска чест и достойнство можете само и единствено вие да предадете. Никога не го правете и помнете, че да си български офицер не е просто професия, а призвание и дълг пред Отечеството. Бъдете горди наследници на славното дело на нашите предци, които отдадоха живота си за свободата и независимостта на България. Честит празник и на добър час!\", каза още държавният глава Румен Радев.   След ритуала по присвояване на първо офицерско звание военнослужещи от Военноморските сили представят елементи от операция по морска сигурност. Румен Радев разговаря с курсантите на висшето училище на борда на фрегатата „Дръзки“, откъдето наблюдава демонстрациите.", "date": "2018.08.12", "title": "Румен Радев: Нараства значението на Черноморския регион"}
{"url": "https://www.actualno.com/balkani/vlak-prevozvasht-gorivo-derajlira-v-rumynija-news_689472.html", "text": "  Товарен влак, превозващ гориво, излезе от релсите, преминавайки по мост в Южна Румъния, съобщава РИА Новости, позовавайки се на информация от Националната ж.п. компания на страната.     Композицията се състояла от 23 вагона. Дерайлирали са локомотивът и шест вагона, съобщава БГНЕС.   Няма пострадали, но движението по ж.п. линията е блокирано. Тъй като влакът превозвал биодизел на мястото на извънредното произшествие са изпратени пожарни коли.", "date": "2018.08.12", "title": "Влак, превозващ гориво, дерайлира в Румъния"}
{"url": "https://www.actualno.com/europe/shte-zagubi-li-ukrajna-ot-puskaneto-na-severen-potok-2-news_689421.html", "text": "  „Северен поток“ 2 се явява икономически проект, а Украйна е длъжна да каже как смята да модернизира своята газопреносна система. Това коментира в ефира на телевизия „112 Украйна“ икономическият експерт Виктор Скаршевский, цитиран от РИА Новости. По думите му това е икономически проект, изгоден за Европа.     „Това не е троянски кон, а чисто икономически проект. Дискусията тук не трябва да се отнася до това дали да се строи, а какви ще са стратегиите и по какъв начин Украйна може да запълни своя транзитен потенциал след пускането на тръбопровода, а също и след откриването на „Турски поток“, отбелязва експертът.   Скаршевский подчертава, че след въвеждането в експлоатация на двата газопровода, чиято съвкупна пропускателна способност ще начислява 85 млрд. кубически метра газ годишно, Украйна може да загуби напълно своя транзитен потенциал. Във финансово отношения загубите ще бъдат между 2 и 3 милиарда долара на година. Експертът предупреждава, че с оглед на очертаващите се занижени транзитни доставки, страната ще изпитва недостиг на вътрешния пазар.\r\nТежък сценарий в газовия сектор очерта преди седмица и депутатът Юрий Паленко, според когото поскъпването на цената на газа може да предизвика дефицит в икономиката на страната. “Поскъпването на газа ще повлече след себе си допълнителни субсидии от страната на правителството. Можем да очакваме тази есен орязване на много от планираните разходи в държавния бюджет. От това ще пострадат много хора, а семейният бюджет ще обеднее“, смята Паленко. Коментарът на депутата идва на фона на новината, че страната продължава да води преговори с Международния валутен фонд за нов спасителен транш. Един от ключовите въпроси за отпускането на сумата е каква ще бъде цената на газа за бита.  БГНЕС припомня, че в средата на миналия месец Киев официално обяви, че смята да води преговори с МВФ за увеличение на цената на газа, за да избегне банкрут. От 2016 година цената е обвързана с пазарната стойност на внасяното гориво. В продължение на две години цените на световните пазари скочиха драстично, но тарифите така и не бяха преразгледани между правителството на Украйна и Фонда. Следващото увеличение се очаква да съвпадне с новия отоплителен сезон. Премиерът Владимир Гройсман увери, че цените няма да се променят, тъй като властите подготвят нов начин на изчисление на тарифите.   ", "date": "2018.08.12", "title": "Ще загуби ли Украйна от пускането на \"Северен поток\" 2?"}
{"url": "https://www.actualno.com/europe/strelba-v-manchestyr-ima-raneni-video-news_689435.html", "text": "  Десет души са ранени и са хоспитализирани след стрелба в британския град Манчестър, съобщава местната полиция, цитирана от РИА Новости.         По данни на полицията няма опасност за живота на повечето от ранените. Инцидентът е станал в района Мос Сайд, където през нощта е приключил голям карибски карнавал. Информация от официалните власти, цитирана от британския вестник Express, обаче гласи, че всичко се е разиграло часове след приключването на карнавала, когато в района все още е имало много хора.\r\nПодробностите за инцидента все още са оскъдни, като полицията публично обяви, че тече разследване и тепърва се установява точното място, откъдето е тръгнало всичко.  \"Полицейски служители се намират на място, опитвайки се да определят къде точно се е случила стрелбата и кой е участвал в нея\", се казва в прессъобщението на местната полиция.   Допълнителни полицейски части са разположени в района, който е на около 4 километра от центъра на Манчестър.\r\nЗасега няма данни за извършителя и неговите мотиви, съобщава ИА \"Фокус\".    ", "date": "2018.08.12", "title": "Стрелба в Манчестър. Има ранени (ВИДЕО)"}
{"url": "https://www.actualno.com/cosmos/zvezden-dyjd-ot-perseidi-shte-nabludavame-tazi-vecher-news_689413.html", "text": "  Изгаряне до 100 звезди за час могат да се видят в нощта на неделя срещу понеделник. Персеидите може да се видят само при липсата на облаци.     Тазгодишният метеоритен дъжд ще е пет пъти по-ярък и за наблюдението няма да са необходими телескопи или други астрономически прибори. Вярва се, че при звездопада хората трябва да си намислят желания.   Очаква се следващата подобна активност да е през 2028 година, пише РИА Новости, цитирана от БГНЕС.\r\nМетеоритният дъжд е известен на човечеството от преди 2 хиляди години. Първите писмени данни са регистрирани в китайски хроники от 36 г. сл.н.е. За Персеидите се говори и в японски летописи от VII-IX век. В Европа те са известни още като „сълзите на свети Лаврентий.  ", "date": "2018.08.12", "title": "\"Звезден дъжд\" от Персеиди ще наблюдаваме тази вечер"}
{"url": "https://www.actualno.com/europe/evakuacija-na-pristanishteto-na-antverpen-news_689471.html", "text": "  Белгийските власти обявиха евакуация на пристанището на Антверпен заради пожар в склад с никелов сулфид, съобщи радиостанцията RTL, цитирана от БГНЕС.     Кораби и предприятия се евакуират в радиус от 1,8 км от зоната на пожара, над която се стеле облак от токсичен дим, опасен за човешкото здраве. На местните жители е препоръчано да не отварят прозорците и вратите на домовете си, а на автомобилистите - да не използват системата за вентилация.   Пожарът е възникнал в склад с площ шест хиляди кв. метра. Гасенето продължава. Причините за пламването на огъня не се съобщават.", "date": "2018.08.12", "title": "Евакуация на пристанището на Антверпен"}
{"url": "https://www.actualno.com/sciencelogy/japonija-vyvejda-poshteski-uslugi-s-dron-news_689411.html", "text": "  Правителството на Япония смята да разреши доставки на пратки с дронове, съобщи вестник „Асахи“, цитиран от ТАСС. Очакванията са разрешителното да бъде дадено още този месец. От услугата ще спечелят слабо населени райони, отдалечени острови или планински селища, съобшават БГНЕС.     Необходимостта от доставка на пратки с дронове е породена както от недостига на персонал в тези райони, така и заради стихийните бедствия. Това лято тежките наводнения в западната част на страната практически парализираха работата на пощенските служители.   Компаниите, които ще доставят поща с дрон ще са задължени да изградят специални места, където да кацат. В случай, че метеорологичните условия рязко се променят, специална сензорна камера ще следи за промените във времето.\r\nПри нужда дронът сам ще променя полета на маршрута си.  ", "date": "2018.08.12", "title": "Япония въвежда пощески услуги с дрон"}
{"url": "https://www.actualno.com/burgas/za-18-ti-pyt-startira-vetrohodnata-regata-kor-karoli-news_689424.html", "text": "  Заместник кметът на Бургас д-р Лорис Мануелян откри официално 18-ата международна ветроходна регата \"Кор Кароли\". Церемонията се състоя на Пристанище Бургас в събота, съобщава БГНЕС.     Присъстваха още директорът на пристанището Диян Димов, Асен Христов-секретар на Министерството на младежта и спорта, Веси Девиджиева - началник-отдел \"Спорт\" към Общината и секретарят на фондация \"Кор Кароли\" Митко Новак. Всички приветстваха участниците, като заместник-кметът Мануелян и шефът на пристанището Димов връчиха наградите на победителите в двата класа от \"Про-Ам\" гонката. Шефът на бургаското пристанище отговори на въпроса дали и през следващата година ще домакинстват на регата, че са готови още 160 години да посрещнат участниците в \"Кор Кароли\".   Почти в същия дух се изказа и зам.-кметът Мануелян, като заяви, че Бургас обича ветроходството, а най-престижната и най-интересна ветроходна проява у нас винаги ще има място в град Бургас. Сред гостите на трибуната бе и главният съдия Хенрих Кокончев. Специален поздрав от едни от най-добрите двойки по спортни танци от клуб \"Бургас 1975\" имаше към участници и гости, а след това всички се потопиха в коктейлната атмосфера на фона на хубава музика и отлични видео кадри и снимки от днешната надпревара.", "date": "2018.08.12", "title": "За 18-ти път стартира ветроходната регата \"Кор Кароли\""}
{"url": "https://www.actualno.com/america/nikolas-maduro-bivshijat-prezident-na-kolumbija-e-porychal-ubijstvoto-mi-news_689420.html", "text": "  Президентът на Венецуела Николас Мадуро заяви в ефира на държавната телевизия, че бившият колумбийски президент Хуан Мануел Сантос е дал заповедта за извършване на опит за убийство над него на 4 август, предава ТАСС.     „Моето политическо и физическо убийство беше подготвено в Каса де Нариньо (президентският двор) в Богота. Хуан Мануел Сантос, който с помощта на опозиционните политици от венецуелското дясно крило, е дал заповедта за моето убийство. Нямам никакво съмнение в това“, заяви Мадуро.   Според него бившият колумбийски държавен глава е действал съвместно с члена на опозицията от венецуелския парламент Хулио Борхес, който е „получил заповеди, ресурси, материално-техническа подкрепа и план“. „Борхес е този, който хвърля върху себе си историческата отговорност за убийството на президента“, добави Мадуро.\r\nСпоред Николас Мадуро някои от участниците в неуспешния атентат се крият в Перу, в САЩ или Колумбия.  \"Част от престъпниците, терористи са се отправили в Перу и се опитват да получат някаква защита. Призовавам властите да ги хванат и екстрадират\", заяви президентът по националната телевизия.   Мадуро разкри, че Министерството на външните работи на Венецуела води разговори с перуанските власти, съобщи РИА Новости. \"Лично на мен не ми се вярва президентът Доналд Тръмп да укрива престъпници. Въпреки нашите различия не мисля, че ще защитава убийци“, категоричен е държавният глава.\r\nОпитът за покушение срещу Мадуро стана по време на парад в Каракас, когато към трибуната, на която се намира президентът, бяха насочени няколко безпилотници с експлозиви. Държавният глава обвини опозицията и президентът на Колумбия Хуан Мануел Сантос. От Външното министерство на страната категорично отрекоха да имат нещо общо с инцидента, съобщава БГНЕС.    Властите задържаха депутата Хуан Рекесенс, който във видеообръщение призна за съдействие на един от заподозрените.   Междувременно 20 латиноамерикански страни и Канада призоваха вчера правителството да проведе щателно, независимо и прозрачно разследване. \"Групата на Лима\", както са известни още, осъждат в изявление задържането на Хуан Рекесенс и смятат, че е незаконно. В документа се подчертава, че са допуснати нарушения на наказателното  производство, международните норми в областта на правоприлагането и  зачитането на правата на човека, предаде ТАСС.", "date": "2018.08.12", "title": "Николас Мадуро: Бившият президент на Колумбия е поръчал убийството ми"}
{"url": "https://www.actualno.com/balkani/shojgu-rusija-i-syrbija-razvivat-uspeshno-sytrudnichestvo-v-otbranata-news_689415.html", "text": "  За трети път министрите на отбраната на Сърбия и Русия се срещат тази година. Повод сега са Четвъртите армейски международни игри, открити на 28 юли в подмосковския парк \"Патриот\".     Руският министър Сергей Шойгу подчерта, че сътрудничеството между двете страни „се развива твърде  успешно“. По неговите думи, доброто партньорство е както във военната,  така и във военно-техническата област.   Русия е готова да предостави на Сърбия всички условия за подготовка преди следващите Армейски международни игри. Това обеща още министър Шойгу по време на среща със сръбския му колега Александър Вулин в рамките на закритото днес четвърто издание на престижния форум, предаде ТАСС.\r\n„Видях ви резултатите, които са много добри. Убеден съм, че могат да бъдат и още по-добри. Ние сме готови да ви предоставим всички условия за тренировки“, отбеляза министърът.  Състезанията се провеждат едновременно на 24 полигона. Тази година в игрите участваха отбори от 32 страни.   ", "date": "2018.08.12", "title": "Шойгу: Русия и Сърбия развиват успешно сътрудничество в отбраната"}
{"url": "https://www.actualno.com/crime/bivsh-zamestnik-ministyr-na-mvr-se-samoubi-news_689442.html", "text": "  Бившият заместник-министър на вътрешните работи Румен Андреев се е самоубил, съобщава вестник .     Той се е прострелял в главата в семейната вила в софийската местност „Щъркелово гнездо“.   Предполага се, че самоубийството е спонтанно, станало след скандал със съпругата му, пише изданието.\r\nРумен Андреев е роден през 1951 г. в София, завършил е право. В системата на МВР работи от 1977 г. Бил е заместник-директор на Националната следствена служба. Назначен е за заместник-вътрешен министър през 2005 г., припомня „24 часа“.  ", "date": "2018.08.12", "title": "Бивш заместник-министър на МВР се самоуби"}
{"url": "https://www.actualno.com/velikotarnovo/vodna-bitka-vyv-veliko-tyrnovo-news_689417.html", "text": "  С водна битка Градският ученически парламент ще отбележи Деня на младежта – 12 август. Това съобщиха за Радио „Фокус“ – Велико Търново от младежката организация.     Събитието ще се състои на 12 август, от 19.30 часа пред Художествена галерия \"Борис Денев\", до паметника \"Асеневци\".   \"Можете да си носите водни пистолети и всякакви подобни неща и не забравяйте са вземете със себе си и позитивното настроение\", приканват организаторите.\r\nМиналата година, Градският ученически парламент \"въоръжи\" с 500 балона и водни оръдия участниците във водната битка. Основното мото на събитието бе \"НЕ на агресията\", Инициативата се организира за пета поредна година във Велико Търново.  Международният ден на младежта е обявен от ООН през 1999 г. В България за първи път датата се отбелязва официално през 2007 г.   ", "date": "2018.08.12", "title": "\"Водна битка\" във Велико Търново "}
{"url": "https://www.actualno.com/chronicles/zapochva-izgrajdaneto-na-berlinskata-stena-news_689245.html", "text": "  Берлинската стена (на немски: Berliner Mauer) служи за граница между Източен Берлин и Германската демократична република от 13 август 1961 до 9 ноември 1989 г., отделяща западната от източната част на град Берлин и останалата част от територията на ГДР.     Берлинската стена става един от най-известните символи на Студената война. При опит да преминат стената загиват между 136 и 245 граждани на ГДР, бягащи на Запад.    След Втората световна война Берлин е поделен между страните-победителки (СССР, САЩ, Великобритания и Франция) на 4 окупационни зони. Източната зона, контролирана от съветските войски, впоследствие става столица на Германската демократична република. В 3-те западни зони контролът е осъществяван съответно от окупационните власти на САЩ, Великобритания и Франция.  Отсъствието на физическа граница между зоните довежда до конфликт и масово преминаване на специалисти и граждани от Източен Берлин във ФРГ. На 13 август 1961 г. в период на усилено противопоставяне и изостряне на отношенията между СССР и САЩ, започва строителството на стената. Заповедта за нейното изграждане е подписана от Валтер Улбрихт. Фактически това е нарушение на следвоенното споразумение на страните-победителки, съгласно което Великобритания, Съветският съюз, Съединените щати и Франция имат равни права относно управлението на целия Берлин.\r\nСтроителството и преоборудването на стената продължава от 1962 до 1975 година. Напълно построената стена се е състояла от 45 хиляди бетонни блокове 3,6 на 1,5 метра, със заоблен връх, чиято цел е да затруднява опитите за бягство. Въпреки това над 5 хиляди души успяват да избягат на Запад. Най-известните случаи са – масовото бягство по тунел, дълъг 149 метра, полет с делтаплан, промушване между прозорците на 2 съседни апартамента.        На 23 август 1989 г. Унгария отменя ограниченията на границата си с Австрия и голям брой бежанци от ГДР се възползват от това. През септември лидерът на ГДР Ерих Хонекер подава оставка. На 9 ноември министър-председателят на Правителството на Източна Германия Гюнтер Шабовски обявява отмяната на ограниченията за излизане от Германската демократична република. Голямо множество от източни берлинчани нахлуват в Западен Берлин. Започва демонтажът на стената от гражданството.\r\nКъм днешна дата са се запазили само няколко секции от стената в района на Потсдамер Плац, недалече от река Шпрее (East Side Gallery) и на Бернауер Щрасе.    Ако от „източната“ страна на Берлинската стена до самия край тя остава уродлив символ на отчуждението, то на Запад стената се превръща в място за творчество на много художници, както професионалисти, така и аматьори. През 1989 г. Берлинската стена се превръща в километрова „изложба“ на графити, в това число и много от тях с висока художествена стойност.\r\nСлед разрушаването на Стената фрагменти от нея бързо се превръщат в обект на търговия. Много от късовете от Берлинската стена са купени в САЩ, например в корпорацията „Майкрософт“, в щабквартирата на ЦРУ и други. На 16 май 2006 г. на София е дарен сегмент от Берлинската стена, изложен до Мемориала на жертвите на тоталитаризма.   ", "date": "2018.08.12", "title": "Започва изграждането на Берлинската стена"}
{"url": "https://www.actualno.com/africa/protest-v-izrael-sreshtu-sporen-zakon-news_689412.html", "text": "  Представители на арабското малцинство в Израел се събраха на голям протест в центъра на Тел Авив срещу спорен закон, който определя Израел като национална държава на евреите.     Критиците на закона твърдят, че той маргинализира израелските граждани, които не са евреи, предаде агенция Асошиейтед прес, цитирана от БГНЕС.   Този закон, който според правителството утвърждава нейния еврейски характер, но според противниците му подкопава израелската демокрация.\r\nЕдин от членовете на новия закон понижава статута на арабския от официален език до език със \"специален\" статут. Арабите са 20 процента от населението на Израел.  ", "date": "2018.08.12", "title": "Протест в Израел срещу спорен закон"}
{"url": "https://www.actualno.com/europe/ima-zadyrjani-zaradi-nasilieto-v-petyk-v-rumynija-news_689436.html", "text": "  Румънската полиция е направила първите арести по случая с насилието от петък вечер на площад „Виктория“ в столицата Букурещ, предава румънското електронно издание Business Review, цитирано от ИА \"Фокус\".     Прокурорите са издали заповед в събота вечер за задържането на двама мъже, на възраст 24 и 30 години, на които са повдигнати обвинения за насилие и нарушаване на обществения ред и спокойствие.   Според полицията в Букурещ двамата мъже ще бъдат предадени на магистратите в букурещкия трибунал с предложение за превантивен арест. Разследванията по случая продължават.\r\nСтоличната полиция информира, че досега са разпитани 20 души във връзка с насилието на протеста в петък.  ", "date": "2018.08.12", "title": "Има задържани заради насилието в петък в Румъния"}
{"url": "https://www.actualno.com/curious/kosmicheski-korab-v-bermudskija-triygylnik-vyzmojno-li-e-news_689414.html", "text": "  Ловецът на съкровища Даръл Миклос, който от години се занимава с търсенето на потънали кораби в Карибско море, този път се натъкнал на странен обект, покрит с корали. Той го определя като „космически кораб“, пише „Дейли мейл“, цитиран от БГНЕС.     Откривателят твърди, че е стигнал до находката благодарение на карти на НАСА, направени от известния астронавт Гордън Купър, чиято цел е да проследяват корабокрушения на Карибите. Миклос вярва, че неизвестното досега място е първото доказателство за извънземно посещение на Земята преди стотици години.   „Подобно нещо никога не съм виждал. От отвесните скали стърчаха 15 образования, всяко с големина на военна пушка. Виждал съм много потънали кораби, но този не прилича на никой от тях. Засега не ми се искам да се впускам в категорични заключения, докато не събера солидни доказателства“, коментира предпазливо изследователят.\r\nМиклос смята, че ако се съди по подводната растителност, покрила находката, може да е на хиляди години. Учените са удивени и от факта, че заради силното магнитно поле, обикновено не може да се види растителност в Бермудския триъгълник. Тук обаче е точно обратното – корали покриват площ от 100 квадратни метра.  ", "date": "2018.08.12", "title": "Космически кораб в Бермудския триъгълник - възможно ли е?"}
{"url": "https://www.actualno.com/plovdiv/festival-na-mladejkoto-tvorchestvo-v-karlovo-news_689418.html", "text": "  Фестивал на младежкото творчество ще се проведе в Карлово на 15 август. Това съобщиха за Радио „Фокус“ – Пловдив организаторите на събитието. Фестивалът ще бъде открит в 10.00 часа в двора на Младежки информационен център – Карлово и ще продължи до 13.00 часа.     Посетителите на събитието ще могат да разгледат изложба на младежки творби – рисунки и картини, и на ръчно изработени бижута. На място ще се проведе и творческа работилница за декупаж, озаглавена „От младежите за децата“.   Организатори на Фестивала на младежкото творчество са Община Карлово, Младежкия информационен център в града, както и Местната комисия за борба с противообществените прояви на малолетните и непълнолетните.", "date": "2018.08.12", "title": "Фестивал на младежкото творчество в Карлово"}
{"url": "https://www.actualno.com/europe/mirna-nosht-na-protesti-v-rumynija-nedovolstvoto-raste-news_689410.html", "text": "  Мащабен антиправителствен протест се проведе за втора поредна вечер в центъра на Букурещ. Хората поискаха оставката на кабинета и предсрочни избори. До сериозни инциденти и сблъсъци с органите на реда на площад \"Виктория\" не се стигна. Само един човек е арестуван, на други 12 прилошало. Твърде разнопосочна е информацията за броя на присъстващите. Според агенция \"Аджепрес\" на площада е имало 15 000 души. Други румънски медии твърдят, че са близо 40 000.     Протестиращите са недоволни от данъчната система, пенсионната реформа и системата за социална помощ. Те настояват за развитие на икономиката, селското стопанство и предприемачеството, електронно гласуване, обобщава БГНЕС.   Недоволните скандираха \"Без насилие\", \"Единство\", \"Оставка\", \"Крадци\". Някои от протестиращите излязоха на площада с децата си. Сред събралите се имаше много емигранти, напуснали родината си заради лошите условия на живот.\r\nПлощадът беше изпъстрен както с националния флаг, така и с такива на други страни. Чуваха се антиправителствени лозунги и вувузели. Демонстрантите пяха химна на Румъния и раздаваха червени рози на полицаите. На фасадата на една от сградите с проектор беше изписано послание за оттегляне на премиера: \"Дънчила, оставка!\", допълват БНР и ТАСС.  Съботният протест премина сравнително спокойно за разлика от този в петък, когато бяха ранени над 450 души, включително 35 представители на силите на реда.   \"Дойдох, след като видях какво се случи в петък по телевизията - бруталността на полицията срещу мирни хора\", коментира пред АФП един от протестиращите - 64-годишният Флореа Тоадер, загърнат с националния флаг. \"Децата ми работят в Испания и биха искали да се върнат, но засега това не е възможно. Политиците се интересуват само от себе си и не правят нищо за никого\", смята той.\r\nУправляващата в Румъния Социалдемократическа партия (СДП) настоя президентът Клаус Йоханис да поднесе официално извинения заради критиките му към полицията след снощните протести в Букурещ.    „Проведената в петък антиправителствена акция в Букурещ – това е атака срещу конституционния ред в Румъния, което е недопустимо“, коментира лидерът на партията и говорител на Камарата на депутатите (долната камара на парламента) Ливиу Драгня. Той нарече опасно изказването на президента Клаус Йоханис, с което критикува действията на жандармерията, разгонила протестиращите на митинга в петък и окачестви митингите като акция срещу конституционния ред в Румъния.   Критики към управляващите обаче дойдоха и от Европа. \"Осъждаме сблъсъците в Букурещ, очакваме пълни обяснения\", заяви австрийският канцлер Себастиан Курц. Той настоя румънските власти да защитават безусловно правото на свободно изразяване на гражданите.\r\nАнтиправителствени протести се проведоха и в други градове на страната като Клуж, Сибиу, Тимишоара и Констанца. Протестите продължават и в неделя вечер.", "date": "2018.08.12", "title": "Мирна нощ на протести в Румъния. Недоволството расте"}
{"url": "https://www.actualno.com/society/prognoza-za-vremeto-12-avgust-nedelja-news_689397.html", "text": "  Днес ще бъде предимно слънчево. От запад на изток ще има временни увеличения на облачността. Ще духа слаб до умерен вятър от север-североизток. Максимални температури между 27° и 32°. Такава е прогнозата за времето на Националния институт по метеорология и хидрология (НИМХ) при БАН, съобщи дежурният синоптик Красимир Стоев, цитиран от агенция \"Фокус\".     Над Черноморието ще бъде предимно слънчево с временни увеличения на облачността. Ще духа до умерен вятър от север-североизток. Максимални температури на въздуха ще бъдат между 27 и 28°. Температурата на морската вода е 27°. Вълнението на морето ще е 3 бала.   Над планините ще бъде предимно слънчево, след обед с временни увеличения на облачността. Ще духа до умерен вятър от север-североизток. Максимална температура на височина 1200 метра около 20°, на 2000 метра – около 12°.\r\nПрез първата половина от следващата седмица ще бъде предимно слънчево. Вятърът ще е слаб, в Дунавската равнина и източните райони до умерен, с източна компонента. Започва повишение на температурите и максималните към сряда ще са между 31° и 36°, по-ниски по Черноморието.  ", "date": "2018.08.12", "title": "Прогноза за времето - 12 август (неделя)"}
{"url": "https://www.actualno.com/europe/velikobritanija-e-platila-nad-2-mln-paunda-na-postradali-peshehodci-news_689379.html", "text": "  2,1 млн. британски паунда. Това е сумата, която е платена от британските власти на пешеходци, под формата на компенсации, за спъване от неравна настилка през изминалата година, съобщава BBC, цитирана от БГНЕС.     Скорошно проучване показа, че 10 572 души са подали жалби срещу местни общини за падане от неравен тротоар, но едва 859 или 8 процента от случаите са завършили с отсъждане в полза на ищеца. Забелязва се и друга тенденция – докато някои британски общини изплащат компенсации в над 75 на сто от случаите, то други категорично отказват да овъзмездят пострадалите. Мотивът – вината е на „продължаващото от десетилетия неглижиране на проблема и липсата на финансиране от страна на правителството”, което се отразява на поддръжката на настилките.   Общината с най-много подадени жалби е Хилингдън, Западен Лондон – 148. Градският съвет на Ливърпул пък е отхвърлил всички 448 подадени жалби. Има и едно място, в което явно настилките са наред и няма подадени оплаквания – Шетландските острови.", "date": "2018.08.12", "title": "Великобритания е платила над 2 млн. паунда на пострадали пешеходци"}
{"url": "https://www.actualno.com/smolyan/kmetyt-krasimir-daskalov-kym-devinchani-bydete-po-dobri-edin-kym-drug-obichajte-se-vjarvajte-i-si-proshtavajte-news_689454.html", "text": "  Най-искрено и чистосърдечно пожелавам на вас и на вашите семейства да бъдете здрави, по-добри един към друг, да се обичате, да вярвате и да си прощавате. Това заяви в обръщението си към своите съграждани кметът на Девин Красимир Даскалов на празника на града и минералната вода.      Преди това градоначалникът направи своеобразен отчет пред своите съграждани. Той съобщи, че за последните две години и половина община Девин е получила допълнителна субсидия за инфраструктурни проекти на стойност над 8 млн. лв.\r\n„Това не е правено от нито едно правителство за нашата община от 1989 г. насам. С тези средства беше реконструиран и рехабилитиран топлопровод за минерална вода от Беденски бани до Девин с дължина 12,5 км на стойност 2,5 млн. лв. Бяха подменени вътрешна и външна водопроводна мрежа в село Лясково за 800 000 лева и в село Стоманово за около 850 000 лева. Беше изградена многофункционална спортна площадка в село Гьоврен за около 160 000 лв. В момента се реконструира и рехабилитира улица в село Осиково на стойност около 550 000 лв. Предстои същото да бъде направено за улица в село Гьоврен за около 900 000 лв.“, уточни Даскалов.  Кметът каза, че с последното постановление на МС са отпуснати средства за реконструкция и рехабилитация на улица в село Грохотно за около 280 000 лв., в село Лясково за около 250 000 лв., за изграждане на нов гробищен парк с два молитвени храма - християнски и мюсюлмански, а също така за чешма, улица и паркинг в град Девин.\r\nПо думите на Даскалов в последните години Девин се развива като модерен и преуспяващ център за здравен туризъм и неслучайно градът получи наградата за най-успешно развиваща се туристическа дестинация в България за 2017 г.\r\n„Девин е град с древна история и славно минало. Преминал през много обрати през многовековната си история. Днес той е един добре развиващ се курортен град, събрал от всички дарове на величествената Родопа планина. Природата ни е дарила с богатството си от многобройни и уникални минерални извори, причудливи скални образувания - ждрела, пещери. С изключително благоприятен климат и много слънчеви дни. Освен с това Девин привлича ежегодно хиляди туристи от страната и чужбина и с пословичното гостоприемство на местните хора и със запазените автентични традиции и обичаи“, заяви Красимир Даскалов.    На празника присъства и депутатът д-р Даниела Дариткова. По думите й реализираните инфраструктурни проекти са толкова много,че кметът е пропуснал някои, които предстои да се реализират в най-скоро време, визирайки отпуснатите от правителството средства за улици в кв. Квартал \"Врътлек\", където не е имало асфалт.\r\nД-р Дариткова допълни, че по Програмата за развитие на селските райони ще се направи път към Лисичево, който ще способства не само бизнеса, но ще бъде и алтернативен достъп до града в случай на необходимост, а там инвестицията е повече от 7 млн. лв.\r\n„Важно е обаче, че и творческият дух в Девин е съхранен. Това личи от чудесната програма, в която участваха и децата, и по-възрастните. Много е важно да пазим българските традиции. Аз знам, че в Девин демократичният дух е жив. Вие сте непримирими към всички несправедливости и сте готови да се борите за каузи, но много е важно е да подкрепите ръководството на общината, когато иска да работи в интерес на гражданите, а те са доказали, че работят именно за хората в Девин“, подчерта народният представител.\r\nПразникът на града и минералната вода започна от петък с детски футболен турнир на градския стадион, детска вечер на талантите и конкурсите „Мис Девин” и „Мис Персенк” със специалното участие на Тони Димитрова в аквапарк \"Персенк\".\r\nВчера се състоя състезание по Стрийт фитнес, а привечер пред Дома на културата концерти изнесоха множество самодейци от общината. След официалното откриване на празника на сцената се появи Берковската духова музика и се завихриха кръшни хора. Веселието на открито продължи с обичаните изпълнения на певицата Николина Чакърдъкова и дъщеря ѝ заедно с Неврокопския танцов ансамбъл.   Веселието в Девин продължава и днес с концерти на Ана-Мария и Анелия.", "date": "2018.08.12", "title": "Кметът Красимир Даскалов към девинчани: Бъдете по-добри един към друг, обичайте се, вярвайте и си прощавайте!"}
{"url": "https://www.actualno.com/sofia/zatvoriha-za-remont-bulevard-bylgarija-news_689453.html", "text": "  Продължават летните ремонти в София. От тази неделя затворен за движение на автомобили е бул. \"България\" в участъка между булевардите \"Иван Гешов\" и \"Гоце Делчев\". Ще се ремонтира пътното платно в посока квартал \"Бояна\".     За да се улесни придвижването на софиянци, в участъка се възстановява движението на трамвайна линия номер 7.   От Столична община очакват ремонтът в едната посока на булеварда  да приключи за около две седмици.\r\nОт понеделник в ремонт ще е и булевард \"Арсеналски\",  като движението по него ще се осъществява в едната лента.  В ранните часове на понеделник ще бъде пуснато движението на кръстовището пред Софийския университет. След което предстои ремонт на бул. \"Васил Левски\" в участъка от СУ до паметника на Апостола.   ", "date": "2018.08.12", "title": "Затвориха за ремонт булевард \"България\" "}
{"url": "https://www.actualno.com/america/sasht-vryshtat-teroristi-v-rodnite-im-strani-chast-ot-tjah-v-makedonija-news_689437.html", "text": "  Американските военни прехвърлят десетки заловени чуждестранни бойци от Сирия в техните родни държави, обявиха от департамента по отбраната, цитирани от БНР. За целта са изпратени американски военни самолети.     Стотици други чуждестранни бойци обаче остават в арестите в Сирия.   Американската военна коалиция, която се бори с Ислямска държава, многократно е отказвала да коментира репатрирането на чуждестранни военни лица.\r\n“Нищо повече не мога да ви кажа за усилията да ги върнем. Това е проблем на националните правителства \", заяви пред репортери заместник-командващия на съвместната оперативна група генерал-майор Феликс Гидни.  Много от държавите, които са получили обратно свои граждани, са избрали да мълчат за репатрираните. Все пак Пентагонът потвърди, че Република Македония е признала гражданството на група бойци.   \"Днешният трансфер на чуждестранни терористи в тяхната страна на произход Македония, е важна стъпка в съвместните усилия за борба с глобалната заплаха от тероризъм\", каза говорителят на Пентагона Ерик Пахън.\r\nАмериканските военни твърдят, че сред задържаните чужди терористи, около 40 са от Русия, десетина са от Германия и подобен брой са от Франция    ", "date": "2018.08.12", "title": "САЩ връщат терористи в родните им страни. Част от тях в Македония"}
{"url": "https://www.actualno.com/crime/mvr-zasilva-proverkite-za-skorost-v-posoka-ot-moreto-kym-gradovete-news_689464.html", "text": "  Продължават засилените проверки по основните пътни направления на страната. Този път фокусът ще бъде насочен към потока, тръгващ от морските селища и отправящ се към големите градове, съобщават от пресцентъра на МВР.     Екипите ще следят с цялата налична техника за спазване на скоростните режими, ще има засилени проверки за употреба от водачите на алкохол, наркотични вещества и/или техни аналози, както и да не се допуска движение на неправоспособни водачи и движение в аварийната лента на магистралите.   „Днес републиканската пътна мрежа ще бъде наситена с екипи от обедните часове, когато се очаква засилен трафик от морето в посока София и големите градове. До момента, основните нарушения, които се установяват са за скорост. Само в първия ден на операцията бяха констатирани 512 нарушения за скорост“, обобщи инспектор Петър Соколов от отдел „Пътна полиция“, ГДНП.\r\nВ операцията днес, освен служители на Пътна полиция, ще се включат и техни колеги от Криминална полиция и от секторите за контрол на общоопасните средства. Предвидено е по пътищата да има и цивилни патрули. Контрол ще се осъществява и от въздуха с хеликоптера на ГДГП.  ", "date": "2018.08.12", "title": "МВР засилва проверките за скорост в посока от морето към градовете"}
{"url": "https://www.actualno.com/society/pss-dobri-uslovija-za-turizym-news_689431.html", "text": "  Добри са условията за туризъм в планините. Това съобщиха за Агенция „Фокус“ от Планинската спасителна служба (ПСС) към Българския червен кръст (БЧК).     Температурите в планините се движат между 15 и 16 градуса. Навсякъде е ясно, слънчево и тихо. Съоръженията в курортите работят. Не са регистрирани инциденти в планините през изминалото денонощие.   Информация за обстановката в планините може да намерите на адреса на . Телефоните на ПСС са: 02/ 9632000 и 088 1470", "date": "2018.08.12", "title": "ПСС: Добри условия за туризъм"}
{"url": "https://www.actualno.com/plovdiv/otvoriha-za-dvijenie-otsechkata-mejdu-pyrvomaj-i-s-bjala-reka-news_689477.html", "text": "  Установена е самоличността на тримата загинали при катастрофата на пътя Пловдив - Хасково в отсечката град Първомай - село Бяла река. Те са на 25, 29 и 30 години. Това съобщи за Радио „Фокус“ – Пловдив говорителят на Областната дирекция на МВР. Вече е извършен оглед на местопроизшествието, възстановено е движението по пътната артерия.     ИА „Фокус“ припомня, че сигналът за тежкия пътен инцидент е получен в 05.32 часа тази сутрин. В отсечката между Първомай и Бяла река „Фолксваген“ с кърджалийска регистрация е настигнал и се е блъснал отзад в ремарке на трактор. Тримата мъже, пътували в колата, са загинали на място. Водачът е намерен зад волана, а пътниците са изхвърчали извън превозното средство. Мъжът, управлявал трактора, е 50-годишен, резултатът му за употреба на алкохол е отрицателен.   ", "date": "2018.08.12", "title": "Отвориха за движение отсечката между Първомай и с. Бяла река"}
{"url": "https://www.actualno.com/politics/rumen-radev-nito-poznavam-bencho-benchev-nito-sym-bil-na-gosti-u-tjah-news_689465.html", "text": "  Президентът Румен Радев категорично отхвърли обвиненията за връзки между него и общинския съветник от БСП в Бургас Бенчо Бенчев, чието име е замесено в скандала с несебърския бос Митьо Очите, предаде кореспондентът на БГНЕС от Варна.     Държавният глава смята, че с тази кампания за пореден път се прави опит за прехвърлянето на проблема от болната на здравата глава.   Обръщайки се към журналистите Радев посочи: „Ваши колеги вече провериха отчетите в Сметната палата и такова име Бенчо Бенчев не фигурира в моята кампания“.\r\n„Нито го познавам, нито съм бил на гости у тях“, отсече държавният глава.  Според него тече една паралелна кампания, която по най-нагъл начин се опитва да пришие Митьо Очите на служебното правителство на професор Огнян Герджиков, което беше назначено от Радев.   „Митьо Очите е в криминалните хроники от години, а това няма как да стане без чадър от властта“, припомни президентът и продължи: „Мога да ви кажа, че същите тези, които са сключили договора в митниците, кой ги е назначил? Тук се прави внушение, че служебното правителство само няколко дни, след като встъпва в длъжност, сключва този договор. На практика назначените от ГЕРБ чиновници в Митниците, които служебното правителство остави непокътнати, лично подписват договорите. За да има договор, има си законови процедури и срокове, които трябва да се изпълняват. Това означава, че цялата процедура е извършена от назначените от ГЕРБ чиновници по времето на кабинета „Борисов 2“. Те сключват и договора“, обясни президентът.\r\nТой припомни, че след като служебното правителство е започнало да освобождава високопоставени чиновници в някои ведомства се е надигнал вой.    „Сега излиза, че единственият грях на служебното правителство, че ги е оставило всички останали. Изводът е ясен: следващият път всички вън!“, каза Радев.   Попитан дали очаква скоро да има такъв следващ път, президентът добави: „Ако има“", "date": "2018.08.12", "title": "Румен Радев: Нито познавам Бенчо Бенчев, нито съм бил на гости у тях"}
{"url": "https://www.actualno.com/society/70-ot-decata-v-bylgarija-sa-jertva-na-nasilie-v-semejstvata-si-news_689479.html", "text": "  Изследване, проведено от Синдиката на българските учители и МВР, показва, че 70 процента от децата в България са жертва на насилие в семействата си. Според председателя на учителския синдикат Янка Такева проблемът се дължи и на това, че много родители не приемат начина, по който децата им се отнасят към ученето:     \"60% от това насилие се дължи на това, че родителите имат претенции към поведението на своите деца. Особено поведение, свързано с оценките в училище\", съобщава БНР.   Учителите също са жертва на агресия, подчерта Янка Такева. Според нея 65 процента от преподавателите в училище са подложени на различен вид натиск:\r\n45% от учителите търпят насилие от страна на родителите. Както българският учител обича да казва \"отглезените родители\" или от тези, които не знаят какво искат.\"  ", "date": "2018.08.12", "title": "70% от децата в България са жертва на насилие в семействата си"}
{"url": "https://www.actualno.com/kustendil/prirodo-matematicheskata-gimnazija-v-kustendil-s-nagrada-ot-syda-news_689483.html", "text": "  Природо-математическата гимназия в Кюстендил получи оригинална придобивка - отливка на герба на страната. Училището е отличено, заради участието на негови възпитаници в образователна програма, свързана със съдебната система. 104-ма ученици от гимназията са се включили в лекциите на магистрати от Административния съд в Кюстендил.     Учителите и учениците от гимназията изразяват положителна оценка от участието си в програмата, чрез която са придобили, както теоретични, така и практически познания за функционирането на съдебната система. От ръководството на гимназията пожелали бонуса за тях в размер на 200 лева от бюджета на съдебната система да е отливка на държавния герб. Миналата година сградата им беше реновирана и санирана, трябвало да се смени и гербът.   Председателят на Административния съд в Кюстендил Иван Демиревски връчи отливката на Екатерина Паскалева, директор на Природо-математическата гимназия. Това  стана преди старта на новата учебна година, за да има време да се постави и аранжира на фасадата. Миналата година наградата по тази програма отиде при учениците от гимназията по икономика и мениджмънт в града. Парите за възпитаниците на училището закупили екземпляри на Конституцията.", "date": "2018.08.12", "title": "Природо-математическата гимназия в Кюстендил с награда от съда"}
{"url": "https://www.actualno.com/europe/rumen-radev-posika-aneks-kym-dogovora-s-makedonija-news_689468.html", "text": "  Президентът Румен Радев не смята, че македонският премиер Зоран Заев се е извинил за думите си, че Илинденското въстание е македонско.     „А вие чухте ли, че има извинение? Аз не чух извинение. Във Фейсбук - това не е извинение“, каза той по време на честванията за ВМС.   Радев заяви, че Заев посочи грешката, но не е коригирал думите си.\r\n„За мен е необяснимо, че българското правителство не реагира така, както трябва да се реагира. Недопустимо е и не приемам евроатлантическата перспектива на Македония да става за сметка на българската история, идентичност и суверенитет. Не може дългосрочните интереси на България да стават жертва на мимолетен политически ПР“, заяви президентът.  Той „очаква от българското правителство ясно заложени параметри и откровено споделени по формалния начин на нашите отношения с Македония“.   Президентът смята, че клаузите от Договора за добросъседство с Македония трябва да бъдат включени в преговорния процес на страната за членство в ЕС.\r\n„Имаме всички основания и за допълнителен анекс към договора и за включване на клаузите от този договор разширени в глава 35 от преговорния процес на Република Македония за членство в ЕС“, каза Радев.    ", "date": "2018.08.12", "title": "Румен Радев посика Анекс към Договора с Македония"}
{"url": "https://www.actualno.com/asia/erdogan-tova-e-ikonomicheska-vojna-nie-njama-da-se-predadem-news_689499.html", "text": "  Турският президент Реджеп Тайип Ердоган заяви, че Анкара ще предприеме ответни мерки на въведените от САЩ мита върху стоманата и алуминия.     „Това, което те не успяха да постигнат чрез преврат и провокации, сега се опитват да осъществят финансово. Това се нарича икономическа война. Ние разбрахме вашата игра и ще предприемем мерки. Няма да се предадем. Вие настъпвате срещу нас с долари, тогава ще намерим други начини за осъществяване на нашите задачи“, подчерта Ердоган на митинг пред свои привърженици в град Трабзон.   Той отбеляза, че „САЩ не разбират езика на правосъдието“, но Анкара „знае как да води диалог на подобен език“. „Трябва да се простим с тези, които жертват стратегическото партньорство в името на връзките с една терористична организация. САЩ се опитват да пожертват 81-милионна Турция заради пастор, който е свързан с терористична организация. Не се обиждайте, но ние като правова държава ще правим това, което е необходимо“, подчерта Ердоган.\r\nОтношенията между двете страни се изостриха заради решението на президента Доналд Тръмп да въведе мита върху вноса на алуминий и стомана от Турция в размер на 20% и 50% съответно. Това провокира рязък спад на турската лира. Друг препъникамък е въпросът за спазването на човешките права и арестът на американския пастор Андрю Брънсън.  ", "date": "2018.08.12", "title": "Ердоган: Това е икономическа война. Ние няма да се предадем"}
{"url": "https://www.actualno.com/varna/moreto-izhvyrli-telata-na-dve-ot-izcheznalite-kraj-durankulak-deca-news_689473.html", "text": "  Морето край Дуранкулак изхвърли труповете на две деца. Предстои двете детски тела да бъдат идентифицирани.     Това стана на същия неохраняван плаж, от който вчера изчезнаха три деца от шабленското село Спасово, предаде БНР. Четири деца на възраст между 12 и 15 години около 13 часа вчера влизат в морето, но само едно от тях успява да излезе на брега и да повика помощ.   На мястото на инцидента пристига спасителят от охраняемата зона, но трите деца повече не са били видени в морето. Екипите на граничната полиция и района за управление на МВР в Шабла също не успяват да открият децата. И днес продължава силният североизточен вятър, който предизвика опасни вълнения в морето, предупреждават специалистите.", "date": "2018.08.12", "title": "Морето изхвърли телата на две от изчезналите край Дуранкулак деца"}
{"url": "https://www.actualno.com/football/shampionyt-manchestyr-siti-trygna-s-pobeda-sreshtu-arsenal-news_689508.html", "text": "  След като през миналата седмица Хосеп Гуардиола даде урок на дебютанта Маурицио Сари в битката за трофея Къмюнити Шийлд, днес испанецът направи това и с друг дебютант във Висшата лига. Манчестър Сити победи Арсенал с 2:0 на \"Емирейтс\" в първия мач начело за новия мениджър на \"артилеристите\" Унай Емери.     Още от началните минути \"гражданите\" наложиха своето темпо и Рахийм Стърлинг откри след 15' игра. Той получи пас в ъгъла на наказателното поле, но влезе навътре до дъгата на наказателното поле и стреля мощно, като даде аванс на своя тим.\r\nВ началото на втората част Унай Емери пусна на терена Александре Лаказет и играта на лондончани в предни позиции се раздвижи. Тогава обаче шампионите нанесоха втория си удар. Бернардо Силва сложи точка на спора, след като се възползва от добро центриране на Бенжамен Менди.\r\nОще за победата на Ман Сити над Арсенал, както и видео от головете, вижте в .  ", "date": "2018.08.12", "title": "Шампионът Манчестър Сити тръгна с победа срещу Арсенал"}
{"url": "https://www.actualno.com/curious/konspiracija-ima-li-vryzka-afrikanskata-chuma-po-svinete-s-izpitanija-na-biologichni-oryjija-news_689432.html", "text": "  Избухването на африканска чума по свинете в Източна Европа се вписва в общата картина на системата, в рамките на която САЩ правят изпитания на биологично оръжие за Трета световна война, твърди наблюдателят на РИА Новости и на Спутник Латвия Александър Хроленко.     По негово мнение специално място в тази система на САЩ се отрежда на прибалтийските страни, които се оказват в ролята на изпитателен полигон.   В потвърждение на твърденията си журналистът привежда някои факти. По-специално, отбелязва той, през юни африканска чума по свинете бе установена при 165 свине в Латвия, а впоследствие бяха унищожени двадесет хиляди животни, което доведе до големи загуби за фермерите. Освен това на стопанства в Литва се предлага да се откажат изцяло от отглеждане на свине, тъй като на територията на страната са установени 41 огнища на свинска чума.\r\nХристенко твърди, че такива огнища са необичайни, тъй като вирусът на свинската чума не е особено устойчив в условията на северните ширини и това свойство не би могло просто да се прояви за такъв кратък срок, а е могло да бъде създадено само в лабораторни условия.  Случаи на свинска чума се появиха едновременно с няколко държави – Полша, Украйна, Грузия, Молдова, прибалтийските страни. Журналистът свързва този парадокс с появата на мрежа от биологични лаборатории на Пентагона точно в тези страни на Източна Европа. По негово мнение САЩ разработват и изучават влиянието на най-нови видове вируси върху хора в различни региони – пряко или опосредствено чрез свинската чума и нарушаването на продоволствената сигурност.   При това властите на тези страни дори може да не се досещат за крайните резултати на биологичните разработки на Пентагона, смята Хроленко. Изследванията в рамките на опасни проекти са разпръснати в различни лаборатории и страни, а пълната картина се оформя в центъра за биологически изследвания на Пентагона Форт Детрик на територията на САЩ, посочва наблюдателят на РИА Новости, цитиран от БГНЕС.", "date": "2018.08.12", "title": "Конспирация: Има ли връзка африканската чума по свинете с изпитания на биологични оръжия? "}
{"url": "https://www.actualno.com/balkani/milorad-dodik-syrbija-trjabva-da-poiska-severnata-chast-na-kosovo-news_689474.html", "text": "  „Мисля, че четирите общини в северната част на Косово трябва да се реинтегрират в териториалния състав на Сърбия, да се осигури най-висок международен стандарт на защита на сръбския народ на Косово и да се защитят църковните имоти, а за тях да се потърси някакъв вид екстериториалност“, заяви президентът на Република Сръбска Милорад Додик, цитиран от скопското електронно издание A1 On.     Той подчерта, че в Сърбия тази поляризация около Косово винаги се свежда до това дали да се отстъпи или не.   „Сърбите могат да изградят концепция за свой план, който да предвижда краткосрочни и дългосрочни цели за нашия народ. За начало това би било реинтегрирането на тези четири общини в северната част на Косово“, изтъкна Додик, цитиран от ИА\"Фокус\".\r\nКоментирайки косовския проблем и решението му, което в момента е на фокус, Додик заяви че президентът на Сърбия Александър Вучич е успял да върне Косово като тема в дневния ред, тъй като тя е била изгубена, а населението е било незаинтересовано от нея.  „Сега сме в позиция, в която може и да направим нещо. Радостна новина е и движението на политическите процеси в ЕС и Америка. Изчезнаха елитите, които белязаха едно предходно време и най-важното е, че в САЩ вече не е същият Клинтънов елит“, изрази мнението си президентът на Република Сръбска.   ", "date": "2018.08.12", "title": "Милорад Додик: Сърбия трябва да поиска северната част на Косово"}
