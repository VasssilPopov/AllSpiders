{"url": "https://www.actualno.com/crime/avtobus-se-zapali-na-am-hemus-njama-postradali-news_673263.html", "text": "  Туристически автобус се запали на АМ \"Хемус\", на 5-ти км след изхода на София в посока Варна. Това съобщи пред БГНЕС Светлин Иванов, който по това време е минавал с автомобила си в района.  \"Инцидентът стана в 14:30 ч. на първата бензиностанция след изхода на София. Около автобуса имаше около 20 души. Чу се лека експлозия и хората се разбягаха. Имаше паника в един момент\", разказа още Иванов.   Той добави, че служител на бензиностанцията се е притекъл на помощ, а малко по-късно на място са пристигнали екипи на пожарната и полицията. Няма данни за пострадали хора.   В превозното средство пътували 24 пътници и двама шофьори. Никой от тях не е пострадал. По първоначални данни единият от шофьорите е забелязал повредата, отбил е веднага, пътниците и багажът им били свалени. Мястото е обозначено от полиция. Предприети са мерки за прехвърляне на пътниците в друг автобус . На този етап е установено, че техническа неизправност е причината за инцидента.\r\nДиректорът на Главна дирекция \"Пожарна безопасност и защита на населението\" главен комисар Николай Николов съобщи, че инцидентът е станал около 14.30 ч. Шофьорът на автобуса е загасил пожара, а водачи на преминаващи автомобили са му помогнали, няма пострадали хора.         ", "date": "2018.05.06", "title": "Автобус се запали на АМ \"Хемус\", няма пострадали*"}
{"url": "https://www.actualno.com/politics/radev-v-makedonija-cenim-gotovnostta-na-stranata-da-pazi-bylgarskite-pametnici-news_673255.html", "text": "  „Наш синовен дълг е да пазим паметта на всички, които не се завърнаха от бойното поле. На тях дължим признание и преклонение“. Това заяви държавният глава Румен Радев, който участва в тържествена възпоменателна церемония на Българското военно гробище “Ново село” в Република Македония.  След като приветства участниците във военния парад по случай Деня на храбростта и празника на Българската армия в София, президентът посети Военния мемориал в Ново село в Република Македония. Румен Радев поднесе венец в памет на загиналите български воини през Първата световна война, съобщиха от прессекретариата на държавния глава.   “На това място са събрани костите на 71 български войници. Не само тук, но и още на стотици подобни места лежат синовете на България, които загинаха във войните за освобождение и национално обединение”, заяви държавният глава.    “Добрите традиции на съвременна Европа повеляват държавите, които дори са воювали една срещу друга, да почитат заедно своите мъртви, изпращайки послания за помирение и единство”, каза Румен Радев  и отбеляза радостта си, че този цивилизован дух на единство и помирение намира все повече място и на Балканите.       “В продължение на десетилетия бяхме свидетели как паметници и гробове на български офицери и войници извън пределите на днешна България ставаха жертва на политически домогвания и бяха разрушавани, взривявани, изравнявани със земята, поругавани”, отбеляза президентът. По думите му днес времената са други благодарение на активните действия за сближаване и засилване на взаимодействието между двете държави и широкото одобрение на тези действия от страна на гражданите от двете страни на границата. “Високо ценим заявената готовност от страна на Република Македония за възстановяване и опазване на българските войнишки и офицерски паметници и гробове”, заяви Румен Радев и потвърди отново готовността на българската страна да оказва всестранна материална и експертна подкрепа в този процес, в духа на споделяните от двете страни европейски ценности.       На церемонията на Военния мемориал се включиха официални лица, евродепутати, духовници, гвардейският представителен духов оркестър, духовият оркестър при НМУ „Любомир Пипков“, граждани и гости. Заупокойна молитва за загиналите воини беше отслужена от Скопския архиепископ Стефан и Струмишкия митрополит Наум.\r\nРадев проведе неформална среща със  своя колега президент на Република Македония Георге Иванов в Дойран. Обсъдени бяха редица теми от дневния ред на двустранните отношения, както и възможностите за насърчаване на икономическия обмен, туризма, образованието и контактите между хората. Българският държавен глава потвърди подкрепата на страната ни за европейската перспектива на Република Македония.", "date": "2018.05.06", "title": "Радев в Македония: Ценим готовността на страната да пази българските паметници"}
{"url": "https://www.actualno.com/europe/ima-zaginal-minior-sled-zemetresenieto-v-polsha-news_673246.html", "text": "  Един миньор загина и трима други все още се издирват след сеизмичен трус в събота в каменовъгледната мина Зофиовка в Шльонс, южна Полша, съобщи АФП. Жертвата е намерена тази сутрин от спасителните екипи. Това е 38-годишен мъж, работил от десет години в мината.  Спасителите са установили днес и визуален контакт с друг миньор, който частично е затрупан. Засега състоянието му не е известно. Няма сведения за тримата изчезнали миньори. В спасителната операция участват 200 души, предаде БГНЕС.   Трусът стана вчера преди обед на дълбочина 900 метра и е бил усетен на повърхността. Земетресението беше с магнитуд 4.3 по скалата на Рихтер.   В момента на инцидента в мината е имало 11 миньори. Четирима са били незабавно евакуирани, а двама успели с помощта на спасители да излязат на повърхността. Каменните въглища са главния енергетичен ресурс на Полша. Миналата година полските мини са дали 65,5 милиона тона въглища.", "date": "2018.05.06", "title": "Има загинал миньор след земетресението в Полша"}
{"url": "https://www.actualno.com/curious/sedmichen-horoskop-za-7-13-maj-news_673208.html", "text": "     Задачата ви през тази седмица е да въведете, колкото се може повече ред в делата ви. Това се отнася, както за личната, сфера, така и за служебната. Разчистването на дома ще ви донесе вътрешен уют, а като бонус може да откриете скъпи за вас вещи със сантиментална стойност. В личен план ви очакват промени. Половинката ви може да прояви желания, които да ви накарат да преосмислите бъдещето на връзката ви. През почивните дни не пропускайте да си осигурите общуване с природата. Имате нужда от повече истински неща във всекидневнието си.    През тази седмица нуждата ви от внимание ще бъде толкова изострена, че рискувате да се държите като малко дете. Със сигурност поне през първите два дни няма да има кой да обърне внимание на оплакванията ви, така че добре още в сряда да смените рязко тактиката и да докажете, че сте напълно сериозен човек. През почивните дни не отказвайте гостуване при ваши роднини. Имате нужда да се върнете към корените и красивите спомени от детството.     През тази седмица ще ви бъде даден шанс за сериозна придобивка, но тя няма да падне от небето. По-скоро ще стои някъде за където , за да стигнете ще трябва да положите не малко усилия. В понеделник и вторник наблегнете на тоталното спазване на правилата. Договорки с отсрещната страна може да се опитате да правите едва в сряда. През тази седмица ще страдате от прекомерна доза оптимизмът. По принцип той е добро качество, но точно сега може да ви затвори очите за някои моменти, в които да трябва да проявите повече предпазливост.  Ако обстоятелствата ви го позволяват прекарайте вечерите и почивните дни с изключен телефон и извън мрежата. Не се съмнявайте в чувствата на партньора ви. В този момент той или тя може да бъде вашата най-голяма опора.     Очакват ви седем дни, изпълнени с изненади, добри новини и интересните възможности. Понеделник ще ви е трудно да сортирате информацията, така че се потопете изцяло в събирането ѝ, като внимавате да не пропуснете нещо. През втората половина на седмицата не си позволявайте да държите сметка на никого. Ако нещо не ви е ясно ще трябва да изчакате до сряда, когато всичко ще се изясни изцяло. Това е седмица, в която ще имате възможността  с лекота да решите въпрос, свързан с дома, който значително ще улесни битието ви. Акцентирайте вниманието и грижите си към любимия ви човек. Сега той или тя са в момент, в който имат нужда от вашата всеотдайност и подкрепа. Почивните дни е добре да не пътувате и да останете у дома и да се довършите това, за което Съдбата така мило ви помогна. През първите дни на седмицата е добре да се заемете с ваши лични въпроси за решаване, които сте чакали да се разминат от само себе си. Опитайте се да се поставите от другата страна на нещата, така ще спечелите и вие. В работата не губете инерция. Рискувате да пропуснете важна сделка. Почивните дни укротете притока на адреналин или му дайте воля във физически израз като спорт и активни разходки.   Тази седмица отделете нужното внимание на здравето ви. Ако имате оплаквания още в първия удобен момент се уговорете за час с личния ви лекар. В средата на периода започнете постепенна промяна в начина ви на хранене, движение и мислене, защото то също е важно. Петък или събота може да ви изненада с новина, която да доведе до сериозни промени в начина ви на живот или досегашния график на задълженията ви.  Не забравяйте, че всяка промяна води към добро.    През тази седмица е добре да си наложите да сте по-концентрирани и съсредоточени в работната ви среда. Плановете ви може да претърпят промени, така че от особена важност ще е вашата адаптивност. Притеснението и тревогата няма да ви помогне да ги приемете по лесно, а ако се замислите, те съвсем не са толкова лоши. В личен план ви очакват промени в положителна насока, само ако сте готови да промените част от очакванията си и представите за това какво трябва да представлява дадена връзка. Тази седмица е добре да премине в полагане на усилия за проява на повече предпазливост и чувствителност в общуването с колегите и близките. Във вторник ще ви е трудно да потиснете своите чувства, симпатии, антипатии, но изразът им може да изгори някои мостове. В петък пред вас ще се появи невероятна възможност за развитието на нов бизнес. Бъдете пестеливи, тъй като може да ви се наложи да инвестирате в новата дейност. В личен план не се очакват промени или сътресения, а и сега нямате нужда от тях.    В началото на седмицата ви очаква започването на нова дейност. Напълно сте способни да се справите с това, което ви предстои. Мнозина ви имат доверие. Периодът ще ви напомни, че понякога животът изисква промени, да се променят нещата към добро. През почивните дни най-доброто, което може да направите за себе си е да не си отказвате нищо, но и да се вглеждате в случващото се и знаците. В никакъв случай не се захващайте за работа, ако обстоятелствата се стичат по благоприятен начин. Тази седмица се пазете от прекомерното си търпение и толерантност. Има случаи, в които трябва да покажете повече твърдост и непоколебимост. Добрите думи лесно ви разколебават, но понякога това ви вреди. Сега е време да не допускате подобно влияние върху себе си. Фактите са категорични, че имате напълно реална представа за ситуацията, затова нямате причина да отстъпвате от позициите и исканията ви.", "date": "2018.05.06", "title": "Седмичен хороскоп за 7 - 13 май"}
{"url": "https://www.actualno.com/politics/simeonov-pripomni-che-iska-raketni-vojski-v-bylgarskata-armija-news_673262.html", "text": "  Българската история е историята на Българската армия и победите на нейното оръжие. Това каза в празничното предаване „За честта и славата на България“ на Радио „Фокус“ председателят на НФСБ Валери Симеонов по повод Деня на храбростта и празника на Българската армия.  Според него и към настоящия момент има достойни войни, но друг е въпросът, че оборудването на армията не отговаря на съвременните изисквания. Валери Симеонов посочи, че трябва сериозно да се обсъди структурата на бъдещите разходи за армията и да се акцентира върху въоръжения, които имат възпиращ ефект. „Искам да припомня, че от Националния фронт за спасение на България още 2011 година сме заложили в нашата програма категоричното изискване, условие и необходимост от наличие на ракетни войски в Българската армия“, изтъкна лидерът на НФСБ.   „По този начин може да осъществим възпрепятстващи военни действия срещу многократно по-голяма и по-добре въоръжена армия“, уточни той. „Продължаваме да сме на позицията, 7 години след създаването на партията, че ракетните войски трябва да бъдат възстановени и Българската армия да бъде въоръжена със съвременни ракетни оръжия“, заяви Валери Симеонов. Според него наборната военна служба е крайно необходима. „Не само за възстановяване на боеспособността на армията, но и заради възпитателния момент, какъвто има тази служба върху младото поколение, което не се възпитава в дисциплина и патриотизъм“, каза Валери Симеонов.   ", "date": "2018.05.06", "title": "Симеонов припомни, че иска ракетни войски в Българската армия"}
{"url": "https://www.actualno.com/society/intenziven-trafik-po-am-struma-news_673258.html", "text": "  Интензивен е трафикът по автомагистрала „Струма“ и по път Е-79, както и по направлението София – Кюстендил. Това съобщиха за Радио „Фокус” – Кюстендил от Областно пътно управление – Кюстендил.  Слаб трафик има в посока от и за ГКПП – „Гюешево”. В участъци от пътя Смоличано – Пелатиково е ограничено движението на моторни превозни средства, поради пропадане на пътното платно. Срокът за възстановяване на участъка е 30 юни. Движение с повишено внимание в участъка Бобов дол – Жедна поради изграждане на ново трасе.   Въведеното ограничение е в сила до 8 септември 2018 година. Движението в района на Рилски манастир от км 27+600 до км 27+800 се осъществява в една лента, поради свличане на скални маси. Регулирано е с пътни знаци в срок до 11 април.   ", "date": "2018.05.06", "title": "Интензивен трафик по АМ \"Струма\""}
{"url": "https://www.actualno.com/asia/severna-koreja-reshenieto-za-otkaz-ot-jadreno-oryjie-ne-e-zaradi-sasht-news_673257.html", "text": "  Северна Корея обяви днес, че нейните намерения да се откаже от ядрените оръжия не са резултат от санкциите на САЩ и предупреди Вашингтон да не подвежда общественото мнение, предадоха Ройтерс и Асошиейтед прес.  Северна Корея е обект на поредица санкции на ООН и САЩ, наложени в опит да я накарат да се откаже от своите ракетни и ядрени оръжейни програми, предае bTV.   На 27 април президентите на двете корейски държави Мун Дже-ин и Ким Чен Ун подписаха декларация за \"пълна денуклеаризация\" на Корейския полуостров. Документът обаче не предвиждаше конкретните стъпки за осъществяването на тази цел, припомниха агенциите.   Миналата година, когато режимът в Пхенян изстреля ракета с непостиган дотогава обсег, беше немислимо да се говори за преговори по ядреното разоръжаване на Севера. Днешното изявление на КНДР  по повод Вашингтон обаче изглежда цели да укрепи позициите на Ким Чен Ун преди подготвяната среща с Тръмп.", "date": "2018.05.06", "title": "Северна Корея: Решението за отказ от ядрено оръжие не е заради САЩ"}
{"url": "https://www.actualno.com/curious/dneven-horoskop-za-7-maj-news_673212.html", "text": "     Превърнете деня си в истински празник. Още сутринта ще научите приятна новина, която ще ви зареди с вдъхновение за седмици наред. Споделете радостта с приятели.    Най-голямата ви сила днес ще бъде в това да намерите допълнителен план за действие. В никакъв случай не се спирайте ако първоначално замисленото стигне задънена улица. Отворете съзнанието си за алтернативни изходи.     Този понеделник ще се превърне в отправна точка за нови начинания. Не пропускайте  нови усещания и стремежи, за да хванете момента и да продължите с нужното вдъхновение. Така ще ви бъде много по-лесно. Денят може да ви се стори монотонен и ако това ви дразни самите вие трябва да предприемете съответните мерки. Която и идея да „хванете“ от главата си сте способни да я превърнете в истинско приключение. Най-добрият вариант е да излезете сред природата.     Умението ви да водите разговор и спор днес може да ви помогне сериозно за подобряването на отношенията ви с човек, с когото имате полза да се разбирате. Хубаво е да утвърдите отношението си към него, като дългосрочна тенденция. Този понеделник е добре да преосмислите начините ви за пестене на пари. Ако имате затруднения трябва да преразгледате добре бюджета си и да решите от какво трябва да се лишите, за да постигнете баланс.    Ако дори след двата почивни дни не сте си починали достатъчно помислете сериозно кога в най-близко време може да го направите. Не трупайте тревоги и напрежение – наложете си да мислите по-спокойно и положително на нещата.   Не подценявайте сигнали на тялото ви. Дори да се чувствате само отпаднали това също има своята причина. Най-добре посетете личния си лекар и спазвайте препоръките му.    Този понеделник от вас се очакват конкретни действия. Наблюдатели ще имате, но не се притеснявайте от критика. Те ще следят действията ви само с интерес. Опитайте се да се поставите на мястото на партньора ви преди малък спор да се задълбочи в сериозен конфликт. Вашата мъдрост ще е решаваща за разрешаването на отношенията, както и за налагането на вашите желания.    Този понеделник ще ви занимават въпроси, свързани с образованието. Може да ви се струва невъзможно, но със сигурност ще има къде да вмъкнете заниманията, за които мечтаете, свързани с усъвършенстване на уменията ви. Това е ден за празнуване на постигнатото. Бъдете умерени, но и горди от себе си. Помислете какъв може да е най-полезния начин, по който да използвате вашето усъвършенстване.", "date": "2018.05.06", "title": "Дневен хороскоп за 7 май "}
{"url": "https://www.actualno.com/football/novijat-kral-na-anglijskata-vissha-liga-vdigna-trofeja-si-video-news_673269.html", "text": "  След като преди няколко седмици Манчестър Сити спечели и математически титлата в английската Висша лига, тази вечер играчите на Хосеп Гуардиола най-накрая получиха трофея, който така им се изпълзваше в последните 4 сезона.  \"Гражданите\" записаха само 0:0 срещу новака Хъдърсфийлд у дома, като много от играчите на тима просто чакаха последния съдийски сигнал, за да се насладят на златните медали във Висшата лига. \"Небесносините\" доминираха в Англия от самото начало на сезона, като счупиха куп рекорди по пътя към титлата. Те записаха 18 поредни победи (рекорд в историята на шампионата), а освен това са напът да счупят рекорда и за най-много голове в един сезон.   В самото класиране Манчестър Сити е пред градския си съперник Юнайтед, като \"гражадните\" имат 94 точки (17 повече от втория) и все още могат да стигнат границата от 100 точки.    ", "date": "2018.05.06", "title": "Новият крал на английската Висша лига вдигна трофея си (ВИДЕО)"}
{"url": "https://www.actualno.com/analysis/zashto-dva-meseca-sled-izborite-v-italija-ne-se-sluchva-nishto-news_673260.html", "text": "  И два месеца след парламентарните избори в Италия нищо не се случва: двете популистки групи - движението \"Пет звезди\" и десните консерватори се блокират взаимно. Управлявалите досега социалдемократи, които бяха тежко наказани на изборите, са застинали в опозиционна гримаса. Всички опити да бъде създадена някаква форма на коалиция между протестното движение, десните радикали и по-умерените политици се провалиха. Президентът Серджо Матарела констатира тъжно, че и неговите усилия са били напразни, тъй като партиите продължават да упорстват.  Движението \"Пет звезди\" настоява за нови избори през юни, докато десните радикали предпочитат новите избори да се проведат в края на годината. Всяка партия търси най-удачния момент за провеждане на следващите избори така, че тя да има максимално добри шансове за постигане на добър изборен резултат.   Президентът Матарела не е привърженик на идеята за насрочване на нови избори. Изглежда той споделя опасенията на много италианци, че и на едни нови избори вероятно ще бъде постигнат идентичен резултат, т.е. това няма да прекрати политическата блокада. Други пък отбелязват, че едни нови избори ще бъде излишно прахосване на пари, каквито силно задлъжнялата Италия просто няма излишни.   В понеделник президентът Матарела ще направи един последен опит за намиране на изход - поканил е на разговори лидерите на левите и десните популисти, както и ръководството на социалдемократите. Все още е възможна коалиция между движението \"Пет звезди\" и социалдемократите или части от тази залязваща партия. Възможен е и съюз между \"Пет звезди\" и дяснонационалистическата \"Лига\". В такъв случай, обаче, ще трябва да бъде пожертван бившият премиер Силвио Берлускони, който продължава да дърпа конците в консервативния лагер. Но 81-годишният политически ветеран не е готов да слезе от сцената.\r\nАко и този последен опит се провали, президентът може да назначи служебно правителство от \"технократи\", което да гласува бюджета за 2019 година и да подготви новите избори. Този служебен кабинет обаче също трябва да получи одобрението на парламента. Възможно е и досегашният премиер Джентилони да продължи да управлява служебно. Без парламентарно мнозинство обаче ще бъде много трудно да бъде приет бюджетът.       Италия може да си позволи този политически цирк, само защото италианската икономика е във фаза на лек подем. Финансовите пазари не се впечатляват особено от коалиционния покер в Рим. Лихвите за рефинансиране на големите държавни дългове са поносимо ниски. Най-добрият вариант за пазарите и стабилността на еврозоната, в която Италия е един от ключовите участници, би било едно временно правителство. То би било по-стабилно и по-надеждно от каквато и да било коалиция между леви и десни популисти. Италия обаче бързо може да се сбогува с относителното спокойствие, ако на власт дойдат евроскептични популисти.\r\nАко пазарите решат, че Луиджи ди Майо от \"Пет звезди\" или Матео Салвини от дясната \"Лига\" представляват риск, Италия бързо може да изпадне в критична финансова ситуация.Тогава дълговете няма да могат да бъдат рефинансирани и ще се наложи намесата на европейския \"Спасителен чадър\". Несигурността ще се засили и от вероятността ЕЦБ някога да повиши лихвите. А такава стъпка ще доведе до увеличаване на разходите за италианските държавни облигации. Последиците биха били ужасяващи: ЕС ще трябва подпомага Италия със стотици милиарди евро. Прилича на танц върху вулкан: засега край Везувий всичко е спокойно. Но всеки момент той може да изригне.        ", "date": "2018.05.06", "title": "Защо два месеца след изборите в Италия не се случва нищо?"}
{"url": "https://www.actualno.com/asia/prostreljaha-vytreshnija-ministyr-na-pakistan-news_673270.html", "text": "  Министърът на вътрешните работи на Пакистан Ахсан Икбал е бил прострелян в ръката, заради предполагаем опит за убийство, но ще оцелее, заяви помощникът му в неделя, съобщава AFP.  \"Ахсан Икбал беше нападнат и прострелян в ръката\", заяви специалният му помощник Асим Кан пред \"AFP\". \"Той е извън опасност и вече се води към медицинско заведение в Лахоре. Нападателят е арестуван.\"   Нападателят Абиб Хюсеин е стрелял по министъра от разстояние 13 метра, когато той е сядал в колата си. При покушението Икбал е ранен в дясното рамо.   „Намиращите се на място членове на партията Пакистанска мюсюлманска лига, от чиито редици е Ахсан Икбал, незабавно задържаха стрелеца“, заяви говорителят на правителството на провинция Пенджаб Малик Ахмед Хан. „Той се е опитал да стреля повторно, но са му попречили“, добави чиновникът, цитиран от ТАСС.\r\nВеднага след покушението министърът е настанен в болницата на Наровал. Няма опасност за живота му. „Той е получил необходимото лечение в местната болница. В скоро време ще бъде преместен в болница в град Лахор за по-нататъшни изследвания“, каза синът на Ахсан Икбал.       Атентатът беше осъден от всички политици в страната, включително от президента. ", "date": "2018.05.06", "title": "Простреляха вътрешния министър на Пакистан*"}
{"url": "https://www.actualno.com/europe/erdogan-turcija-shte-startira-novi-voenni-operacii-news_673271.html", "text": "  Турция никога не се е отказвала от желанието си да се присъедини към Европейския съюз, заяви президентът на страната Реджеп Тайип Ердоган в неделя, цитиран от Reuters.  Говорейки преди хиляди последователи в Истанбул, Ердоган заяви че лидерите на ЕС не са показали същата решителност по въпроса с присъединяването, каквато е показала Анкара.   Президентът каза още, че Турция ще стартира трансгранични офанзиви като предходните военни операции в Сирия, предаде \"Фокус\"   „Турция ще стартира допълнителни офанзиви като операции „Ефратски щит“ и „Маслинова клонка“, за да разчисти границата си от терористични организации“, обяви Ердоган.\r\nТурският президент е в Истанбул, където изнася реч пред симпатизанти, в която обявява своята „нова ера“ за след президентските избори на 24 юни.       ", "date": "2018.05.06", "title": "Ердоган: Турция ще стартира нови военни операции"}
{"url": "https://www.actualno.com/society/novinite-naj-vajnoto-za-denja-6-maj-news_673266.html", "text": "      В Деня на храбростта и Българска армия бе отслужен празничен водосвет и освещаване на бойните знамена. Тържествената церемония се състоя на пл. \"Александър Невски\" пред Патриаршеската катедрала. На церемонията присъстваха президентът Румен Радев, вицепрезидентът Илияна Йотова, военният министър Красимир Каракачанов, председателят на парламента Цвета Караянчева, както и много други политици и общественици.    \"На Гергьовден отбелязваме Деня на храбростта и празника на Българската армия. На кръстопътя на географията България е оцеляла 13 века и когато силата на противника е сломявала нашия многоброен народ, силата на духа го е възкресявала дори след векове на робство. Затова Св. Георги - воин и християнски светец, е символ на непобедимата българска воля и борба.\" Това заяви президентът Румен Радев в словото си по време на военния парад по повод Деня на храбростта и 140-ата годишнина от създаването на Българската армия.     За първи път чуждестранна военна част взема участие в парада на 6-и май. 76 войници от базата в Кичево, Македония, участваха в честванията по случай празника на Българската армия.      Около 5700 души не достигат в редиците на българската армия. Това отчете военният министър Красимир Каракачанов в ефира на Нова телевизия. Колкото до техническото обезпечение, той подкрепи думите на премиера Борисов, че държавите в НАТО трябва да се профилират при закупуване на техника. Туристически автобус се запали на АМ \"Хемус\", на 5-ти км след изхода на София в посока Варна. За щастие, няма пострадали, съобщиха от МВР.     Най-малко шестима души бяха ранени при голямо наводнение в Анкара. Под вода са няколко квартала на турската столица, критично е положението в община Мамак, където водата е влачила паркирани автомобили и камиони, предаде БНР. „Наш синовен дълг е да пазим паметта на всички, които не се завърнаха от бойното поле. На тях дължим признание и преклонение“. Това заяви държавният глава Румен Радев, който участва в тържествена възпоменателна церемония на Българското военно гробище “Ново село” в Република Македония. Министър-председателят Бойко Борисов приветства духовниците по случай храмовия празник на манастира „Св. вмчк. Георги Зограф” в Света гора. Той им пожела здраве, успех и да пазят българския дух и отбеляза, че правителството винаги е подкрепяло и ще продължава да подкрепя Българската православна църква.   Четири турски опозиционни партии обявиха, че са създали коалиция, която да се противопостави на президента Реджеп Ердоган на предстоящите предсрочни парламентарни избори на 24 юни. Министърът на външните работи на Турция Мевлют Чавушоглу заяви по Си Ен Ен Тюрк, че страната му ще подготви ответни мерки, ако американските власти откажат да доставят изтребители F-35. Франция изрази твърдо неодобрение към изявление на американския президент Доналд Тръмп, който използва атентатите през 2015 г. в Париж, за да защити правото да се носи оръжие.    Тверският районен съд на Москва ще разгледа на 11 май административното дело срещу опозиционния водач Алексей Навални, който бе задържан по време на протестна демонстрация в събота в руската столица срещу президента Путин.   Легендарният мениджър на Манчестър Юнайтед сър Алекс Фъргюсън е претърпял спешна операция, информира \"BBC\". Шотландецът е имал кръвоизлив в мозъка, като състоянието му е много тежко, въпреки, че по-късно стана ясно, че той се възстановява успешно и има нужда от време.  В Лисабон се открива 63-тото издание на международния конкурс за песен \"Евровизия\", съобщиха организаторите. Тържествената церемония ще се състои в Музея за изкуство, архитектура и технологии.    ", "date": "2018.05.06", "title": "Новините: Най-важното за деня, 6 май"}
{"url": "https://www.actualno.com/football/bez-pobeditel-v-derbito-mejdu-barselona-i-real-madrid-video-news_673281.html", "text": "   . Двата тима завършиха 2:2 на \"Камп Ноу\", като Барса продължава без загуба през настоящия сезон в Примера Дивисион.  Предвид случилото се в хода на срещата каталунците могат да бъдат по-доволният тим. В края на първото полувреме Сержи Роберто бе изгонен с директен червен картон за удар без топка срещу Марсело.\r\nДо този момент двата отбора си бяха разменили по един гол чрез Луис Суарес и Кристиано Роналдо. На почивката португалецът бе заменен, а Лионел Меси даде аванс на Барселона с прекрасно изпълнение. Последва изравнителен гол на Гарет Бейл, а в заключителните минути имаше и дискусионна ситуация. Марсело бе препънат в наказателното поле от Жорди Алба, но сигнал за дузпа не последва.   ", "date": "2018.05.06", "title": "Без победител в дербито между Барселона и Реал Мадрид (ВИДЕО)"}
{"url": "https://www.actualno.com/asia/bomba-izbuhna-v-afganistan-i-ubi-pone-30-dushi-news_673247.html", "text": "  Бомба избухна в разположен в джамия център за регистриране в избирателните списъци в източната афганистанска провинция Хост.  АФП съобщава за 30 убити. Според агенция Ройтерс загиналите са значително по-малко - десетина. Други 29 души са ранени от взрива, предаде БГНЕС.   Засега нито една от действащите на територията на страната екстремистки групировки не е поела отговорност за атаката. Започналата регистрация на гражданите е за участие в парламентарните и местните избори в страната през октомври.   ", "date": "2018.05.06", "title": "Бомба избухна в Афганистан и уби поне 30 души"}
{"url": "https://www.actualno.com/football/berbatov-syshto-izkaza-podkrepa-kym-syr-aleks-fyrgusyn-news_673256.html", "text": "  Бившият играч на Манчестър Юнайтед Димитър Бербатов е поредната футболна звезда, която изказа подкрепата си към сър Алекс Фъргюсън. Шотландецът операция и състоянието му е деликатно.  „Мислите и молитвите ми са с теб, шефе“, написа Бербатов в официалния си профил във Facebook под снимка с шотландската легенда.   Бившият мениджър на Манчестър Юнайтед бе приет по спешност в болница, след като получи мозъчен кръвоизлив. Бербатов игра под ръководството на Фъргюсън в Юнайтед 4 години - от 2008 до 2012 г. Българинът два пъти стана шампион на Англия, спечели още Купата на лигата, Къмюнити Шийлд и световното клубно първенство. През сезон 2010/11 Бербатов стана голмайстор на Висшата лига с 20 попадения.    ", "date": "2018.05.06", "title": "Бербатов също изказа подкрепа към сър Алекс Фъргюсън"}
{"url": "https://www.actualno.com/society/tyrjestveno-bjaha-osveteni-bojnite-znamena-na-bylgarskata-armija-snimki-news_673207.html", "text": "  В Деня на храбростта и Българска армия бе отслужен празничен водосвет и освещаване на бойните знамена. Тържествената церемония се състоя на пл. \"Александър Невски\" пред Патриаршеската катедрала. На церемонията присъстваха президентът Румен Радев, вицепрезидентът Илияна Йотова, военният министър Красимир Каракачанов, председателят на парламента Цвета Караянчева, както и много други политици и общественици.   С благословението на Негово Светейшество Българския патриарх Неофит водосветът бе възглавен от Негово Преосвещенство Мелнишки епископ Герасим, главен секретар на Св. Синод, който ще вземе участие и в тържествения парад на пл. \"Александър Батенберг\".    На 6 май по традиция се отслужва водосвет пред Паметника на незнайния воин, а след това със светена вода биват поръсени бойните знамена, знамената-светини и българските войни от представителните части. Водосветът се прави за здраве и успехи на армията ни. Той е обред, установен от светата църква като неговата символика е, че водата чисти, пречиства греховете, освещава и има целебна сила.    Затова преди сражения православните армии са ръсени със светена вода и войните влизали в боя, като вярвали, че имат Божията закрила срещу неприятеля. За първи път водосвет на бойните знамена е отслужен по времето на цар Симеон Велики преди битката при река Ахелой през далечната 917 година. До падането на България под османско владичество преди всяка битка, която води българската войска, е извършван водосвет.    След Освобождението тази традиция е възстановена от първия военен министър на Княжество България ген. Паренсов и продължава до 1946 г. След демократичните промени у нас ритуалът е възстановен през 1993 г.\r\nБяха осветени 8 знамена. Сред тях - на 23-ти пехотен Шипченски полк, 15-ти Ломски полк, 13-ти пехотен Рилски полк, 24-ти пехотен Черноморски полк, 30-ти пехотен Шейновски полк, на Илинденско-Преображенското въстание и щандарта на Първи конен полк, както и бойните знамена на Националната гвардейска част, Военната академия \"Г. С. Раковски\", военните формирования 22 320 - Божурище, 28 860 - Горна Малина, 42 600 - Мусачево, и 44 510 - София. По време на водосвета Герасим благослови военните и им пожела здраве. Снимки: БГНЕС", "date": "2018.05.06", "title": "Тържествено бяха осветени бойните знамена на Българската армия (СНИМКИ)"}
{"url": "https://www.actualno.com/america/melanija-trymp-shte-objavi-oficialno-politicheskata-si-misija-news_673209.html", "text": "  Първата дама на САЩ Мелания Тръмп официално ще обяви нейната политическа мисия, целяща да обърне повече внимание проблемите на децата, предаде националната телевизия на страната Ей Би Си.  Първата дама на САЩ прие тази своя роля преди 15 месеца и от тогава се бори срещу проблемите на децата, като кибер тормозът и пристрастяването към антидепресанти.   Говорителят на Мелания заяви, че тя няма да се концентрира само над един конкретен проблем, а иска да реши максимално много от проблемите на американските деца, предаде БГНЕС.   „В тези дни децата страдат от доста проблеми растейки. Госпожа Тръмп иска да помогне на следващата генерация създаде промяна, чрез отбелязването и решаването на много проблеми, с които децата се сблъскват растейки”, съобщи ръководителят на комуникациите на първата дама – Стефани Гришъм. „Както в доста събития, в които госпожа Тръмп участва докато е първа дама, може да видите, че нейния фокус е изцяло върху доброто на децата”, допълва Гришъм.\r\nОчевидната ирония е, че въпреки, че Мелания Тръмп говори срещу кибер тормоза, това не пречи на съпруга и да го практикува в Twitter. Въпреки, че тя знае за многото публични критики по неин адрес, това няма да я спре. Тя дори беше домакин на кръгла маса свързана с кибер тормоза в Белия дом, на която имаше много технически експерти.       „Ясно ми е, че хората са скептични за това, че точно аз коментирам тази тема”, заяви тя по време на кръглата маса, проведена през март. „Бях критикувана за моето участие в проследяването на проблема и не знам как това ще продължи. Но критиката няма да ме спрят да правя това, което намирам за правилно”, допълни още Мелания.\r\nГришъм също защитава интересите на първата дама казвайки, че г-жа Тръмп „е независима жена, която прави това, което тя смята, че е най-добро за децата. Това трябва да бъде поощрявано, а не критикувано”.\r\nМелания Тръмп също така ще продължи да поставя фокуса на внимание върху здравословния начин на живот, за който нейната предшественичка Мишел Обама направи и зеленчукова градина в Белия дом. Тръмп събра последната реколта от тази градина на събитие през септември и береше зеленчуци с децата.       ", "date": "2018.05.06", "title": "Мелания Тръмп ще обяви официално политическата си мисия"}
{"url": "https://www.actualno.com/balkani/borisov-i-cipras-ochakvat-sreshtata-na-vyrha-v-sofija-da-dade-nova-energija-za-razvitie-na-balkanite-news_673252.html", "text": "  Министър-председателят Бойко Борисов поздрави гръцкия премиер Алексис Ципрас за големия християнски празник Гергьовден, който се отбелязва с особена почит в двете страни. В телефонен разговор той му благодари за гостоприемството и вниманието, с което беше посрещнат при посещението си в Света гора.  Алексис Ципрас каза, че високо цени личния ангажимент на Борисов и на българското правителство за ремонта  на  Зографския манастир. Той посочи, че това е жест, получил признанието на хилядите поклонници, посещаващи свещеното място.   Борисов и Ципрас обсъдиха и предстоящата Среща на върха в София. Гръцкият премиер подчерта, че както за българското, така и за гръцкото правителство стабилността, мирът и развитието на Балканите са основен приоритет. Той приветства поставянето от България в дневния ред на Европейския съюз на темата за бъдещето на страните от Западните Балкани и стабилността на континента. Ципрас подчерта също усилията на Борисов и на Българското председателство за фокусиране на вниманието на институциите за реализиране на проектите за свързаност в региона. Той посочи, че този приоритет на председателството работи за бъдещето на Европа.   По време на разговора Ципрас потвърди участието си в Срещата на върха на 17 май. Очакванията на двамата премиери са тя да даде нова енергия за развитие на региона.", "date": "2018.05.06", "title": "Борисов и Ципрас очакват срещата на върха в София да даде нова енергия  за развитие на Балканите"}
{"url": "https://www.actualno.com/politics/rumen-radev-bylgarija-e-stojer-na-mira-v-nashija-region-snimki-news_673213.html", "text": "  \"На Гергьовден отбелязваме Деня на храбростта и празника на Българската армия. На кръстопътя на географията България е оцеляла 13 века и когато силата на противника е сломявала нашия многоброен народ, силата на духа го е възкресявала дори след векове на робство. Затова Св. Георги - воин и християнски светец, е символ на непобедимата българска воля и борба.\" Това заяви президентът Румен Радев в словото си по време на военния парад по повод Деня на храбростта и 140-ата годишнина от създаването на Българската армия.   \"Точно век ни дели от края на Първата световна война, последва я Втората – още по-унищожителна. Доскоро светът вярваше, че ужасът от преживяното ще предотврати нови кръвопролития, но те са факт по улиците на Стария континент. Свят, в който личният егоизъм се налага като мироглед, националите егоизми се завръщат, а това ще рече нови рискове и сблъсъци. В този свят армията възвръща ролята си на действен гарант на сигурността и благоденствието. България е стожер на мира в нашия обременен с история регион. На съседите си гледаме като на приятели и днес на жълтите павета ще приветстваме марша на нашите братя македонци\", каза още държавният глава и уточни, че българите трябва да осъзнаем, че свобода и суверенитет не се гарантират с думи и декларации, а се обезпечават с достатъчно сила и доблест, че нехайното отношение към армията подкопава държавността.        \"В миналото героизмът на българския войник често е плащал цената на политическата корист и недалновидност. Затова неотложно трябва да помислим за хората, които са призвани да бранят България. Но 6 май не е само празник на Българската армия, той е ден на храбростта. България е била силна, когато е живяла под знака на доблестта и добродетелите. Днес моралната криза е факт, днес трябва да преоткриваме всекидневната храброст на достойния човек – храбростта да изричаме истината, да браним демокрацията, храбростта на достойния гражданин, който се бори с беззаконието и произвола. Затова благодарност към храбрите, защото свободата на всяко общество – нашата обща свобода, се крепи на върха на тяхното копие. Да живее България!\", завърши словото си Румен Радев. Снимки: БГНЕС    По традиция парадът беше открит от вертолет \"Ми–17\" на Военновъздушните сили, носещ националния флаг на Република България. При изпълнението на Националния химн по време на парада бяха изпълнени 20 артилерийски салюта. Във военния парад участваха над 1600 военнослужещи от Въоръжените сили, Гвардейският представителен духов оркестър с духовите оркестри на видовете въоръжени сили, знаменен взвод на Националната гвардейска част със знамената-светини на Българската армия. По жълтите павета преминаха танковете Т-72, бронетранспортьори, зенитно-ракетния комплекс \"Оса\", пускови установки и зенитно-ракетен комплекс C-300. Военно-въздушните сили ще показаха вертолетите и вертолетите Ми-24 и \"Кугър\", военнотранспортния самолет \"Спартан\", учебните самолети \"Пилатус\" и бойните самолети Су-25 и МиГ-29.", "date": "2018.05.06", "title": "Румен Радев: България е стожер на мира в нашия регион (СНИМКИ)"}
{"url": "https://www.actualno.com/football/eto-kyde-moje-da-gledate-el-klasiko-mejdu-barselona-i-real-madrid-news_673282.html", "text": "  Титлата в е решена, както участниците в евротурнирите и изпадащите в шампионата.  Но дори това не може да попречи на зрелището, което представлява дербито  Барселона срещу Реал Мадрид, познато най-вече като \" \". И то със сигурност не е лишено от интрига.  Една от главните теми преди срещата беше дали \"белия балет\" ще  направи шампионски шпалир на каталунците. Зинедин Зидан и компания  категорично отказаха, а това доведе до сериозно раздразнение в Каталуня.  В същото време Барселона продължава да е непобедена, което означава, че  Реал Мадрид ще е твърдо решен да не позволи на съперника си да завърши  шампионата без загуба.   Барселона вече записа дубъл в Испания, докато \"кралете\" ще се борят  за 3-а поредна титла в Шампионска лига. Доминацията на двата отбора е  очевидна в последните години, като от 2015 година насам те си  разпределят всички важни трофеи в шампионатите, които участват. А  враждата между испанските колоси ще ни гарантира зрелище на Гергьовден.   Битката ще бъде предавана в българския ефир. ", "date": "2018.05.06", "title": "Ето къде може да гледате Ел Класико между Барселона и Реал Мадрид"}
{"url": "https://www.actualno.com/haskovo/pyrvi-folkloren-tancov-festival-sakarsko-horo-se-vie-v-topolovgrad-news_673272.html", "text": "  Зам.-кметът на община Тополовград Маргарита Георгиева откри Майските дни на културата в града, които започнаха с Първия фолклорен танцов фестивал \"Сакарско хоро се вие\". Тя приветства участниците и публиката в Спортната зала, където се проведе първата част на танцовото събитие, съобщиха от Общината. В него взеха участие танцови клубове и състави от Тополовград и Елхово:  - Танцов клуб „Веселие” – гр.Елхово с ръководители Светла Иванова и Кремена Павлова;\r\n- Танцов клуб „Цветница” при Народно читалище „Развитие – 1893” – гр.Елхово с ръководител Марина Ковачева;   - Танцов клуб „Хайде на хорото” при Народно читалище „Развитие – 1893” – гр.Елхово с ръководител Димитър Димитров;   - Танцов клуб „Сакар” с ръководител Дарина Терзиева, който ще участва с две възрастови групи;    - Танцов клуб „Каваклийци” с ръководител Маргарита Вълчева;\r\n- Състав за народни танци„Луди млади” И Състав за народни танци „Възрожденци“ при читалище „Св.Св.Кирил и Методий – 1894”с ръководител Тодорка Бурналова.   В свободно избрана програма танцьорите представиха част от своя репертоар и бяха аплодирани от публиката, наблюдаваща с интерес и повдигнато настроение изявите им. Всички танцови формации получиха плакет – символ на фестивала, който връчи заместник – кметът Георгиева.    Участниците дефилираха по главната улица на града, предвождани от инструментално трио, и пристигнаха на площад \"Освобождение\", където празникът продължи. Всички извиха хора по специален регламент, определен от организаторите – шест танца от шестте фолклорни области. ", "date": "2018.05.06", "title": "Първи фолклорен танцов фестивал \"Сакарско хоро се вие\" в Тополовград"}
{"url": "https://www.actualno.com/balkani/srybski-grajdanin-obvinen-v-genocid-beshe-zaloven-v-rumynija-news_673275.html", "text": "  Румънската полиция съобщи, че е задържала в дунавското пристанище Галац сърбин, срещу когото има издадена международна заповед за арест по обвинение за геноцид.  50- годишният мъж, идентифициран от румънските власти като Стеван Б., бил издирван в рамките на разследване за геноцид, извършен през декември 1991, предава АФП. Той бил член на екипажа на кораб, плаващ под сръбски флаг. Задържането му станало при проверка на самоличността. Срещу името му имало предупреждение на Интерпол за арест и екстрадиране, предаде БГНЕС.   Според румънските медии мъжът, роден в Хърватия, бил член на паравоенна група и бил извършил престъпления срещу цивилното хърватско и унгарско население.   Войната от 1991-1995 между хървати и сръбските сили в Хърватия, подкрепяни от Белград, взе близо 20 000 убити. Тя избухна, след като хърватите обявиха независимост в началото на разпада на бившата Югославия.", "date": "2018.05.06", "title": "Сръбски гражданин, обвинен в геноцид, беше заловен в Румъния"}
{"url": "https://www.actualno.com/asia/iran-predupredi-sasht-che-shte-syjaljavat-jestoko-za-jadrenoto-sporazumenie-news_673220.html", "text": "  Иран предупреди днес САЩ, че жестоко ще съжаляват, ако решат да излязат от международното споразумение за иранската ядрена програма, както заплашва да направи президентът Доналд Тръмп.  „Ако Съединените щати напуснат ядреното споразумение, те ще съжаляват за това както никога досега“, цитира АФП казаното от президента Хасан Рохани в реч в град Сабзевар, излъчена по обществената телевизия.   ", "date": "2018.05.06", "title": "Иран предупреди САЩ, че ще съжаляват жестоко за ядреното споразумение"}
{"url": "https://www.actualno.com/politics/ilijana-jotova-mechtae-da-vidi-jena-general-v-bylgarskata-armija-news_673222.html", "text": "  \"Най-хубавото нещо, което можем да покажем днес, е духът на българската армия. Хората, които ще маршируват на този празник, самочувствието им и ясното съзнание защо са там\". Това заяви пред Нова телевизия вицепрезидентът Илияна Йотова на 6 май - Деня на храбростта.  \"Като жена военен бих искала да кажа за една своя мечта - да видя жена генерал в българската армия, защото все още няма такава\", сподели тя.   По повод думите на премиера Бойко Борисов, че при идването си на власт ГЕРБ са започнали да решават проблемите в българската армия, Йотова заяви: \"Как изглежда българската армия и нейната модернизация e въпрос на всички институции и тук не трябва да има никакво деление. Ние 15 години си говорим едно и също - как е демотивирана българската армия и как държавата не дава достатъчно. Крайно време е вместо да се замеряме публично кой колко е виновен, да седнем на една маса и да си свършим работата\".   ", "date": "2018.05.06", "title": "Илияна Йотова мечтае да види жена генерал в българската армия"}
{"url": "https://www.actualno.com/europe/goljamo-navodnenie-v-ankara-ima-postradali-news_673221.html", "text": "  Най-малко шестима души бяха ранени при голямо наводнение в Анкара. Под вода са няколко квартала на турската столица, критично е положението в община Мамак, където водата е влачила паркирани автомобили и камиони, предаде БНР.  В Белград и околностите е паднала силна градушка, но няма съобщения за големи щети, предаде Танюг. След необичайно високите за сезона температури метеоролозите прогнозираха градушки и в други части на Сърбия.   ", "date": "2018.05.06", "title": "Голямо наводнение в Анкара. Има пострадали"}
{"url": "https://www.actualno.com/politics/karakachanov-okolo-5700-dushi-ne-dostigat-v-redicite-na-bylgarskata-armija-news_673228.html", "text": "   Това отчете военният министър в ефира на Нова телевизия.  Колкото до техническото обезпечение, той подкрепи думите на премиера Борисов, че държавите в НАТО трябва да се профилират при закупуване на техника. Искаме с този парад да покажем на българското общество, че въпреки недоимъка на финансови средства през последните 25-28 години българската армия си изъплнява задълженията\", заяви Каракачанов.   Той припомни, че тази година заплатите на военните са били вдигнати с 10%-11%, а през 2019-а се очаква ново увеличение.   След като в края на седмицата страната ни подписа договор за обслужване на \"Спартан\"-ите, Каракачанов коментира: \"Постигнахме приблизително 22% по-ниска цена, отколкото се искаше от нас. Благодарение на този договор \"Спартан\"-ите ще летят, и то повече от един\".        В днешния парад за Деня на българската армия за първи път участие. 76 войници от базата в Кичево, Македония, участваха в честванията по случай празника на Българската армия. Подготовката им започна седмици по-рано.    Общо 1800 военнослужещи и 52 бойни машини дефилираха на тържествения парад. Публиката видя също 4 хеликоптера и 10 самолета.\r\nПо традиция над площада първо прелетя вертолетът Ми-17 с националното знаме. След това видяхме представителни блокове на Военна академия \"Георги Сава Раковски\", Национална гвардейска част, Националния военен университет \"Васил Левски\", два блока от Сухопътните войски, Военновъздушните сили, Военноморските сили, 68-ма бригада \"Специални сили\", Служба \"Военна полиция\" и други.", "date": "2018.05.06", "title": "Каракачанов: Около 5700 души не достигат в редиците на българската армия"}
{"url": "https://www.actualno.com/europe/v-lisabon-se-otkriva-63-toto-izdanie-na-evrovizija-news_673224.html", "text": "  В Лисабон се открива 63-тото издание на международния конкурс за песен „Евровизия“, съобщиха организаторите. Тържествената церемония ще се състои по-късно днес в Музея за изкуство, архитектура и технологии. Тази година конкурсът ще се проведе под мотото \"All Aboard!\" /Всички на борда!/. За главна тема е избран океанът, на брега на който се намира, градът, в който се провежда „Евровизия“. В унисон с темата бе сменен дори и червеният килим със син. Португалия получи правото на домакинство на конкурса след като миналата година той бе спечелен от португалецът Салвадор Собрал с песента \"Amar pelos dois\", предаде БГНЕС.  Тази година на сцената ще се явят 43 индивидуални изпълнители и групи. От тях 37 ще се борят за правото на участие във финала, а останалите, от т. нар. „Голяма петорка“ на страните – основатели на конкурса (Великобритания, Германия, Испания, Италия и Франция) и миналогодишният победител – Португалия, ще се класират направо за финалите. Според букмейкърите фаворит тази година е Израел с представителката си Нета Барзилай и песента \"Toy\". Парчето е гледано в канала на конкурса в YouTube повече от 18 млн. пъти. Втора по популярност е песента \"Tu Cancion\" на испанския дует Амая и Алфред с 5.7 млн. гледания. Първият полуфинал ще се състои на 8 май, вторият – на 10 май, а самият финал е на 12 май.   ", "date": "2018.05.06", "title": "В Лисабон се открива 63-тото издание на \"Евровизия\""}
{"url": "https://www.actualno.com/football/futbolnijat-svjat-se-moli-za-syr-aleks-fyrgusyn-news_673226.html", "text": "  Футболният свят се обедини в пожеланията си за бързо възстановяване на легендарния бивш мениджър на Манчестър Юнайтед сър Алекс Фъргюсън, който вчера бе опериран по спешност.  76-годишният Фъргюсън е претърпял операция за мозъчен кръвоизлив, която според информацията от клуба е минала „много добре“. „Той обаче се нуждае от период на интензивно лечение, за да бъде подпомогната възстановяването му. От семейството му молят за покой в този период“, се казва в съобщението от Манчестър Юнайтед, предаде БГНЕС.   Пожеланията за бързо възстановяване започнаха да идват от най-различни посоки в часовете, след като стана ясно, че сър Алекс е бил приет в болница, като сред първите бяха големите съперници на „червените дяволи“ – Манчестър Сити, Ливърпул и Арсенал: „Всички в Манчестър Сити желаят на сър Алекс Фъргюсън пълно и бързо възстановяване“. „Велик съперник, но и голям приятел, който е подкрепял нашия клуб в най-тежките моменти“, написаха от Ливърпул. Петкратният носител на Златната топка Кристиано Роналдо също изрази благопожеланията си към Фъргюсън: „Мислите и молитвите ми са с теб, приятелю. Бъди силен!“. Своята загриженост изразиха още Дейвид Бекъм, Уейн Рууни, Майкъл Карик, Гари Линекер, официалните канали на Висшата лига и ФИФА, лекоатлетът Мо Фара, голфърът Джъстин Роуз, шотландският премиер Никола Стърджън.   ", "date": "2018.05.06", "title": "Футболният свят се моли за сър Алекс Фъргюсън"}
{"url": "https://www.actualno.com/europe/turcija-objavi-che-shte-otgovori-ako-sasht-prekratjat-prodajbite-na-oryjie-news_673230.html", "text": "  Министърът на външните работи на Турция Мевлют Чавушоглу заяви по Си Ен Ен Тюрк, че страната му ще подготви ответни мерки, ако американските власти откажат да доставят изтребители F-35.  Евентуално спиране на доставката на американски F-35, което сега се обсъжда в Камарата на представителите на САЩ, противоречи на правилата на взаимоотношенията, приети в НАТО, казва Чавушоглу и го определя като „неправилно и нелогично“, предаде БГНЕС.   Министърът на външните работи на Русия Сергей Лавров обвини Вашингтон в шантаж заради доставката на руски зенитни ракетни системи С-400, които според Държавния департамент на САЩ са несъвместими с въоръжението на НАТО.   ", "date": "2018.05.06", "title": "Турция обяви, че ще отговори, ако САЩ прекратят продажбите на оръжие"}
{"url": "https://www.actualno.com/politics/cvetan-cvetanov-bylgarite-shte-se-vyrnat-ot-chujbina-news_673232.html", "text": "  Аз съм убеден, че българите ще се върнат от чужбина. България има висок икономически растеж, а когато сме единни ще можем да постигаме повече и ще може да осигуряваме повече възможности за професионална реализация на всеки наш сънародник. Това заяви по време на празника на община Баните и на минералната вода председателят на Парламентарната група на ГЕРБ и зам.-председател на партията Цветан Цветанов.  Той благодари на местните жители за тяхната търпимост, защото празникът на Баните за първи път не се провежда на площада, а пред санаториума. Причината за това е, че консорциумът, на който е възложено обновяването на центъра, не се справи в определените по договор срокове.   „Заставайки пред вас, имаме големи неудобства, че днешният празник го правим тук. Миналата година общината с две постановления на Министерския съвет получи 1 млн. лева, за да може Баните да привлича както инвеститори, така и гостите й да се чувстват прекрасно, идвайки тук“, посочи Цветанов. Той призова местната администрация, Общинския съвет, кмета и областния управител да бъдат взискателни към фирмите, които изпълняват възложените проекти.   „Забавянето на този проект днес ни отдалечи от доброто настроение. Днес ние трябваше да се гордеем от това, което държавата и общината прави за вас“, допълни Цветанов. Той подчерта, че Баните е приоритетна за правителството община, но е нужна координация между властите, за да се постигнат поставените цели.\r\n„Вие сте невероятни, трудолюбиви хора и ангажиментът, който поемем пред вас, е че ще продължим да помагаме. Днешното ми присъствие тук е да засвидетелствам уважението си към вас, защото сте достойни, имате потенциал, имате качествените хора, които са чест не само за община Баните, а и за България“, допълни Цветан Цветанов.       По думите му доказателство за това са успехите на д-р Станимир Сираков, който днес бе обявен за почетен жител на Баните заради постигнатите от него огромни успехи в сферата на здравеопазването и който е носител на медицински „Оскар“.\r\nЦветанов съобщи, че предстои скоро да бъде подписан договор между община Баните и ДФ „Земеделие“ за проект на стойност 5 млн. лв., предназначен за водопреносната мрежа.\r\nТой поздрави жителите и гостите на община Баните и с днешния празник на българската армия. Пожела единение, за да се постигнат успехите, които са така очаквани от всички. „Само ако сме обединени, може да преодоляваме абсолютно всичко. Нека всички политици общественици и всички жители да вървим ръка за ръка, за да постигнем просперитет.  Вие винаги трябва да искате повече, а ние да се стремим да даваме повече, защото го заслужавате“, заяви още Цветанов.       На днешния празник в Баните дойдоха депутатите от ГЕРБ д-р Красимир Събев, Светослав Иванов, областният управител Недялко Славов и кметът на Смолян Николай Мелемов.", "date": "2018.05.06", "title": "Цветан Цветанов: Българите ще се върнат от чужбина"}
{"url": "https://www.actualno.com/politics/borisov-v-sveta-gora-pravitelstvoto-shte-prodyljava-da-podkrepja-bylgarskata-pravoslavna-cyrkva-news_673238.html", "text": "  Министър-председателят Бойко Борисов приветства духовниците по случай храмовия празник на манастира „Св. вмчк. Георги Зограф” в Света гора. Той им пожела здраве, успех и да пазят българския дух и отбеляза, че правителството винаги е подкрепяло и ще продължава да подкрепя Българската православна църква. Борисов подчерта, че през вековете православната вяра е помагала най-много при преодоляването на тежките изпитания пред българите и посочи, че тя ни е съхранила като нация.  Премиерът участва в откриването на южното крило на манастира „Св. вмчк. Георги Зограф”, чийто ремонт беше подпомогнат от българското правителство. Крилото на манастира е изгоряло през 1976 г. и от тогава до сега не е имало възможност да се използва. Кабинетът отпусна 940 хил. лева през миналата година за пълното му възстановяване. Борисов каза, че се радва, че го приемат на такъв голям празник и е впечатлен от свършената работа по реставрацията, а духовниците благодариха на него и на правителството за отпуснатите средства.   Бойко Борисов и българската делегация проведоха и среща с духовното ръководство на Света гора в Карея. Протос Христофор поздрави премиера Борисов и подчерта, че е впечатлен от грижите, които кабинетът полага за Зографската света обител и от личните усилия на министър-председателя за възстановяването и изграждането на нови православни храмове.   Само за свързаните със Зографския манастир обекти правителството е подпомогнало със сумата от 120 хил. лева, заедно със Софийската митрополия, обновяването на източното крило на Германския манастир „Св. Иван Рилски\" - метох на „Св. вмчк. Георги Зограф” в Атон. За периода от 2009 г. до сега са били отпуснати 400 хил. лева за българското неделно училище в Солун, което е към манастира. В се обучават около 100 деца. Финансиран е и проект „Зографски дигитален архив” в СУ „Св. Климент Охридски” със 100 хил. лева за дигитализиране на паметниците на културата, съхранявани в манастира.\r\nПри посещението си в Атон министър-председателят беше заедно с министрите Владислав Горанов, Кирил Ананиев, Ивайло Московски, Николай Нанков и Боил Банов. Българската делегация беше придружавана от зам.-министъра на външните работи на Гърция Йоанис Аманитидис. Той предаде на българския премиер специални поздрави от министър-председателя Алексис Ципрас. Двамата подчертаха добрите приятелски връзки между българския и гръцкия народ и отличната съвместна работа  за успеха на целия регион.       По-рано днес премиерът присъства на литургията и литийното шествие и заедно с министрите от делегацията подариха комплект свещници на манастира „Св. вмчк. Георги Зограф”.", "date": "2018.05.06", "title": "Борисов в Света гора: Правителството  ще продължава да подкрепя  Българската православна църква"}
{"url": "https://www.actualno.com/analysis/vyzmojnite-scenarii-pred-putin-prez-2024-godina-news_673239.html", "text": "  След края на четвъртия си мандат през 2024 Владимир Путин ще е ръководил Русия в продължение на четвърт век и вече ще е седемдесетгодишен. Дали ще се оттегли? Или ще се опита да остане на власт?  В страна, която никога досега не е преживявала нормална политическа алтернатива, въпросът за края на кариерата му и за определянето на евентуален приемник с основание се поставя в началото на четвъртия му мандат. АФП разглежда няколко възможни сценария през 2024 г.    Ако не бъде извършена конституционна реформа, Владимир Путин няма да може отново да се кандидатира за президент през 2024: Руската конституция забранява повече от два последователни президентски мандата. През 2024 той ще навърши 72 г. и може да реши да напусне Кремъл след 24 години на власт.\r\nВ интервю за американския телевизионен канал Ен Би Си Владимир Путин каза, че е мислил за евентуален наследник още през 2000 г.. „Няма лошо човек да помисли, но в крайна сметка решението принадлежи на руския народ, заяви той.       Засега президентът не дава и най-малката индикация за личността, която би могла евентуално да стане негов приемник, предава БГНЕС.\r\nПрез 2008 Владимир Путин не можеше да се кандидатира след два последователни мандата и отстъпи мястото на сегашния премиер Дмитрий Медведев, след което през 2012 отново се върна в Кремъл. Това обаче не прави Медведев потенциален наследник.\r\nРуският политически живот е белязан от прикрита борба между два съпернически клана - представителите на т.нар. силовики, произхождащи от средите на армията и службите за сигурност, и представителите на по-либерално течение, свързано с деловите среди.    Борбата вече се води, заяви за АФП независимият анализатор Николай Петров, като добави, че никой няма да чака пасивно и че всяка група ще се опита да прокара интересите си. Президентът няма да се оттегли преди да е посочил наследника си, уверява Петров.    Ако иска да остане на власт, Владимир Путин може да се изкуши да повтори сценария от 2008, която пробута на президентския пост Дмитрий Медведев и стана министър-председател за четири години, запазвайки си ръководството върху ключови области в страната.\r\nВъзможно е той да не прибегне до този сценарий заради възрастта си: през 2030, ако връщането му в Кремъл стане при спазване на конституцията, той ще е на 78 г.\r\nНа въпрос на журналист в навечерието на победата му през март за евентуален нов мандат през 2030 Владимир Путин като че ли отхвърли подобна хипотеза. „Шегувате се. Какво трябва да направя. Да остана да поста докато стана на 100 г? Не!       Путин, който се радва на голяма популярност и присъствието му в руските медии е постоянно, изгради авторитета на държавата формирайки истинска „вертикала на властта“, зависеща единствено от него.\r\nВ друго интервю за Ен Би Си, излъчено на 9 март, той твърди, че не иска да се вкопчва във властта . „Никога не съм променял конституцията…. И нямам никакво намерение да правя подобно нещо сега и да последвам примера на китайския президент Си Цзинпин, който постигна премахването на ограничението за броя на президентските мандати..\r\nПред АФП анализаторът Дмитрий Орешкин е скептичен: Не вярвам той се да се откаже от властта през 2024, дори и ако наистина му е омръзнало. Той не може да си тръгне, защото не вярва, че някой тогава би могъл да го защити.", "date": "2018.05.06", "title": "Възможните сценарии пред Путин през 2024 година"}
{"url": "https://www.actualno.com/society/makedonska-rota-uchastva-za-pryv-pyt-vyv-voennija-parad-za-gergiovden-news_673216.html", "text": "  За първи път чуждестранна военна част взема участие в парада на 6-и май. 76 войници от базата в Кичево, Македония, участваха в честванията по случай празника на Българската армия.  Подготовката им започна седмици по-рано, предаде Нова телевизия.   В казармата в Кичево командващият е подполковник Боро Латкоски, изкачил се в йерархията от най-ниското стъпало и част от 4-и пехотен батальон от създаването му. \"От малък желая да стана войник и на 18 години тази мечта стана реалност. Основното е волята и да милееш за родината\", споделя той.   Историята на полка в Кичево започва от 40-те години на миналия век. През годините сменя локацията си от Кичево в Охрид и обратно. Македонските въоръжени сили са сформирани след обявяването на независимостта на страната. Наборната служба е отменена през 2006-та година, а македонската армия е първата в региона, която се състои изцяло от професионални войници\r\nЗа да бъдат част от парада за 6-и май, македонските войници участваха и в генералната репетиция на българските си колеги.       ", "date": "2018.05.06", "title": "Македонска рота участва за пръв път във военния парад за Гергьовден"}
{"url": "https://www.actualno.com/politics/cveta-karajancheva-politicite-sa-dlyjnici-na-bylgarskata-armija-news_673233.html", "text": "  Българската армия е гордост за страната ни, защото освен, че е водила тежки битки, тя не е позволила нито едно българско знаме да бъде пленено. Това каза в празничното предаване „За честта и славата на България“ на Радио „Фокус“ председателят на Народното събрание Цвета Караянчева по повод Деня на храбростта и празника на Българската армия.  Тя добави, че политиците трябва да обединяват своите сили, в името на армията, защото те са нейни длъжници. „Ние като законодатели трябва да направим така, че българските военнослужещи да се чувстват спокойни за работата, за възнагражденията си, защото благодарение на тях ние спим спокойно, получаваме поздравления за храбростта на българските момчета от нашите евроатлантически съюзници. Армията не е само бойни машини, не е само въоръжение, истината е по-различна.   Който чете историята, който знае какво се е случило през годините няма как да има ниско самочувствие, няма как да не предаде на децата си тази гордост и този огън в сърцата“, коментира Цвета Караянчева. Тя обясни, че традициите, завещани от дедите ни, могат да бъдат предадени, но всичко започва от семейството, училището, обществото, които трябва да бъдат обединени.   ", "date": "2018.05.06", "title": "Цвета Караянчева: Политиците са длъжници на българската армия"}
{"url": "https://www.actualno.com/europe/aleksej-navalni-e-pusnat-ot-aresta-news_673218.html", "text": "  Тверският районен съд на Москва ще разгледа на 11 май административното дело срещу опозиционния водач Алексей Навални, който бе задържан по време на протестна демонстрация в събота в руската столица срещу президента Путин.  Интерфакс съобщава, че дотогава Навални е пуснат от ареста. Срещу него са повдигнати обвинения за повторно нарушаване на реда при организирането на публични мероприятия,предаде БГНЕС.   Вчера в 23 града на Русия преминаха протестни акции. По официални данни в Москва органите на реда са задържали 300 души. Според правозащитни организации техният брой надхвърля 500.   ", "date": "2018.05.06", "title": "Алексей Навални е пуснат от ареста"}
{"url": "https://www.actualno.com/society/prodyljava-razsledvaneto-na-pojara-izpepelil-sklad-za-alkohol-v-sofija-news_673242.html", "text": "  Продължава разследването на големия  пожар, който изпепели склад за алкохол и хранителни продукти в столичния квартал \"Красна поляна\".  В огъня леко пострадаха двама души - пожарникар и охранител на съседен обект. Щетите са за близо 4 милиона лева.   Собственичката на изгорелия склад Татяна Павлова заяви пред Нова телевизия, че помещението е горяло от всички страни и затова се съмнява, че пожарът е умишлен.   Разследващите коментираха, че работят по всички версии.", "date": "2018.05.06", "title": "Продължава разследването на пожара, изпепелил склад за алкохол в София"}
{"url": "https://www.actualno.com/cars/volkswagen-gotvi-razdjala-s-chast-ot-aktivite-si-news_673206.html", "text": "  Концернът Volkswagen започва сериозна реорганизация на дейността си, която включва и раздяла с някои от активите. На първо място това са производителят на мотоциклети Ducati и компанията за производство на скоростни кутии Renk. Още бившето ръководство на групата се е опитало да се раздели с тези две фирми, но е срещнало съпротивата на профсъюзите, както и на семействата Пиех и Порше, които имат акции в концерна.  Новият главен изпълнителен директор на Volkswagen AG – Херберт Дийс, обаче е категоричен, че управата трябва да преразгледа участието на всички марки в групата, като за всяка от тях ще бъде търсено индивидуално решение. От думите му става ясно, че може да се търси раздяла не само с Ducati и Renk, но и с производителя на камиони MAN.   „При тези компании трябва да се търсят устойчиви бъдещи перспективи. Те могат да бъдат разширени с нови бизнес-планове, но е напълно възможно и да се стигне до раздяла с тях”, коментира Дийс, цитиран от агенция Reuters.   Шефът на концерна допълва, че Volkswagen ще пусне акциите на MAN и на другия производител на камиони, който притежава – компанията Scania, на борсата. Така по-лесно ще могат да се намерят инвеститори в тези фирми, което на по-късен етап евентуално да доведе и до раздяла. Тя обаче няма да бъде търсена на всяка цена.\r\n„Най-важното за нас е да западим целостта на групата. За целта трябва да се подобри кооперацията с останалите марки от концерна, най-вече със заводите на Audi, Seat, Skoda и Bentley. Преминаването към общи платформи и двигатели е част от този процес. В същото време Volkswagen трябва да стане по-открит, по-честен и по-истински за хората”, каза още Дийс.       Експерти побързаха да сравнят действията на Volkswagen AG с тези на друг голям производител – FIAT-Chrysler, който вече тръгна по подобен път. Италиано-американският концерн освооди от опеката си компанията Ferari и фирмата за производство на селскостопанска техника CNH Industrial и те вече се развиват напълно самостоятелно.    ", "date": "2018.05.06", "title": "Volkswagen готви раздяла с част от активите си"}
{"url": "https://www.actualno.com/europe/ispanskite-slujbi-spasiha-blizo-500-migranti-v-sredizemno-more-news_673245.html", "text": "  Испанските служби за спасителни операции по море спасиха през последните 48 часа 476 мигранти в Средиземно море, предаде bTV.  Мигрантите са се придвижвали с 15 малки плавателни съда, потеглили от африканските брегове. Изглежда благоприятните метеорологични условия в Гибралтарския проток са довели до засиления миграционен поток.   Всяка година хиляди мигранти опитват да достигнат Испания и други европейски страни в предоставени от трафиканти лодки и корабчета. Хиляди мигранти се давят ежегодно, защото тези съдове са негодни за плаване в открити води.   ", "date": "2018.05.06", "title": "Испанските служби спасиха близо 500 мигранти в Средиземно море"}
{"url": "https://www.actualno.com/celebrate/praznuvame-gergiovden-news_673165.html", "text": "  По времето на император  Диоклетиан той е войник в Римската империя. Обезсмъртен в мита за Свети  Георги и ламята, той е покровител на Англия, България, Грузия, Гърция,  Етиопия, Канада, Каталония, Литва, Португалия, Сърбия, Черна гора и на  градовете Бейрут, Генуа, Истанбул, Любляна, Москва и Фрайбург. На иконите Св. Георги  Победоносец е изобразяван винаги на кон, а в краката му лежи убитата от  него ламя. Православната църква чества паметта му на 23 април.  Българската православна църква и народът го честват на 6 май и е  официален държавен празник, припомня БГНЕС. На 6 май в България Той започва да се чества в  Българската армия още с нейното създаване. С указ № 1 от 1 януари 1880  г. княз Александър Батенберг учредява военния орден \"За храброст\" -  отличие, с което се удостояват извършилите подвизи на бойното поле. А с  указ № 5 от 9 януари същата година се постановява честването на  празника. През войните в периода 1912-1918 г., макар и в бойни условия,  празникът се отбелязва. Той се чества всяка година с отслужване на  панихида за загиналите и молебен за живите. Прави се преглед на  войсковите части от върховния главнокомандващ на Българската армия и  велик магистър на ордена \"За храброст\". Тържеството завършва с военен  парад. До подписването на Ньойския договор Денят на бойната прослава се  чества отделно на 27 ноември (победата на Българската армия в боевете  при Сливница в Сръбско-българската война от 1885 година). През 20-те години този празник  се обединява с отбелязването на Деня на Храбростта на 6 май. От 1931 г.  Денят на Храбростта и победите е обявен за боен празник на войската. За  първи път при честването на Гергьовския празник през 1937 г.  тържеството започва от предната вечер със заря, дотогава тя е епизодично  явление. След 1946 г. традицията в честването на празника на  Българската армия е прекъсната. Първоначално е определена датата 9  септември, а след 1953 г. - 23 септември, която остава до демократичните  промени у нас през 1989 г. Великото народно събрание определя за  празник на войската 23 август - денят на решителните боеве при Шипка.  Две години, 1991 г. и 1992 г., българските воини честват този паметен  ден като свой празник. През 1993 г. с постановление на МС № 15 от 27  януари 6 май е обявен за Ден на Храбростта и празник на Българската  армия.  ", "date": "2018.05.06", "title": "Празнуваме Гергьовден"}
{"url": "https://www.actualno.com/asia/v-livan-izbirat-parlament-news_673210.html", "text": "  Започва изборният ден за избиране на парламент в Ливан. В списъците за гласуване са регистрирани 3.6 млн. граждани над 21 години с право на глас. За 128-те депутатски места в еднокамерния парламент ще се борят 976 кандидати, предаде БГНЕС.  На тези избори има рекорден брой жени, които се кандидатират за депутатски места – 111. Председателят на избирателната комисия Надим Абдел Малек изрази надежда, че гражданите ще участват активно в изборите, като се има предвид, че това са първите избори в страната след девет години политическа криза. Предишният състав на парламента бе избран през 2009г.   По закон изборите в страната се провеждат на четири години, но политическата криза в страната принуди депутатите на два пъти да удължават мандата си. За пръв път тези избори ще се проведат по пропорционалната система, която според президента Мишел Аун гарантира справедливо представителство в парламента на всички религиозни общности.   ", "date": "2018.05.06", "title": "В Ливан избират парламент"}
{"url": "https://www.actualno.com/football/operiraha-po-speshnost-aleks-fyrgusyn-sled-kryvoizliv-v-mozyka-news_673191.html", "text": "  Легендарният мениджър на Манчестър Юнайтед сър Алекс Фъргюсън е претърпял спешна операция, информира \"BBC\". Шотландецът е имал кръвоизлив в мозъка, като състоянието му е много тежко, но за сега липсват подробности.  Синът на Фъргюсън - Дарън е пропуснал последния мач на своя тим Донкастър, като е бил с баща си и семейството и е помолил те да не бъдат притеснявани.   \"Интервенцията премина много добре, но той се нуждае от време в реанимацията, за да се подобри състоянието му\", съобщиха от пресцентъра на Манчестър Юнайтед. Семейството му поиска \"да бъде оставено на спокойствие в този труден момент\". Клубният капитан Майкъл Карик каза, че е \"съсипан\" от новината. \"Всичките ми мисли и молитви са с него. Бъди силен, шефе\", каза още Карик.   В продължение на 26 години начело на Манчестър Юнайтед Фъргюсън спечели страховитите 38 отличия. Той донесе 13 титли на Англия на \"Олд Трафорд\" и по този начин превърна \"червените дяволи\" в най-успешния отбор в Англия.\r\nФъргюсън не пропуска мач на любимия си отбор, като след края на кариерата си през 2013 година, той получи и пост в управата на тима. Преди седмица той награди лично мениджърът на Арсенал Арсен Венгер, с който бяха яростни съперници в началото на 21-и век.       ", "date": "2018.05.06", "title": "Оперираха по спешност Алекс Фъргюсън след кръвоизлив в мозъка"}
{"url": "https://www.actualno.com/chronicles/otpechatana-e-pyrvata-pechatna-kniga-na-novobylgarski-ezik-abagar-news_672996.html", "text": "  „Абага̀р“ е молитвеник, издаден в Рим през 1651 година от бъдещия   никополски католически епископ Филип Станиславов, често определяна като   първата българска печатна книга. Тя е отпечатана на 6 май 1651 г. на   кирилица на хърватски („илирийски“), но съдържа и някои елементи на   новобългарския език. От книгата днес са запазени 17 екземпляра.  Състои се от 5 листа. Текстът, отпечатан само върху едната страна на   листовете, е на кирилица и има няколко илюстрации. Съдържа апокрифни   молитви и разкази с религиозен характер в разрез с католическите догми.   Това принуждава Конгрегацията на пропагандата в Рим да премълчи своята   фирма като издателство. В езика на „Абагар“ се вмъкват някои   новобългарски елементи, личи и влиянието на сърбохърватския език.   Полиграфически е оформен с оглед да се носи „наместо силни мощи“.   Страниците са оформени в 4 колони, има и илюстрации /ксилогравюри с   изображения на светци/. Заглавието, с което е известна книгата, идва от   включеното апокрифно послание на едеския цар Абагар (Авгар) до Исус.   Според древно предание Исус го излекувал чрез силата на Божието слово и   чрез Убрус - кърпа запазила образа на Христос. Този текст, смятан за   апокрифен още през IV век, заляга в основата на множество амулетни   (апотропейни) текстове разпространявани из цяла Европа. Другите апокрифи   са също с амулетен характер (за помощ при болест, за зачатие, за   закрила по време на път, спасяващи от \"всякаква злина\", 72-те имена на   Господа и др.) Отпечатан е и кратък католически требник, в основата на   който стои т.нар. на латински Ordo Matrimonij, т.е. чин за брак.   Книгата била предназначена да се носи като амулет „наместо силни   мощи“, във вид на свитък, навит около кръста или около лявата ръка. В   края е поместено послесловието на автора, който се нарича „епископ на   Велика България“. Абагар е отпечатан анопистографски на пет големи   хартиени листа с широчина 44.5 и височина 33.5 см. Шрифтът му носи   белезите на босненската кирилица и е изработен от известния френски   гравьор Робер Гранжон /Robert Granjon/ (1582 г.) по поръчка на папа   Григорий XIII. Книгата е украсена с девет гравюри, рязани на дърво, с   размер 6.5х10см, разположени между отделните текстове. Без първата, те   са дело на майстор славянин, по недоказани предположения.   Засега в света са известни 17 запазени екземпляра от книгата,   обществено достъпен у нас е екземплярът, който се пази в България, в   Националната библиотека „Св. св. Кирил и Методий“.\r\nИзточник: Уикипедия       ", "date": "2018.05.06", "title": "Отпечатана е първата печатна книга на новобългарски език \"Абагар\""}
{"url": "https://www.actualno.com/crime/prokuraturata-ostavi-v-aresta-myja-prebil-felsher-v-kyrdjali-news_673243.html", "text": "  Прокуратурата остави в ареста за 72 часа мъжа, който преби фелдшер от Спешна помощ в Кърджали.  36-годишният нападател е привлечен като обвиняем за причиняване на лека телесна повреда на длъжностно лице, съобщиха за Нова телевизия от прокуратурата. Той преби медика, който пристигнал по сигнал за болната му майка.   Фелдшерът е в болница с мозъчно сътресение и 7 шева на главата. Нападателят ще бъде съден по бързо производство и го заплашва лишаване от свобода от 1 до 5 години.   ", "date": "2018.05.06", "title": "Прокуратурата остави в ареста мъжа, пребил фелшер в Кърджали"}
{"url": "https://www.actualno.com/moresport/zagina-svetovnijat-rekordior-za-skorost-s-velosiped-news_673199.html", "text": "  Носителят на рекорд за скорост с реактивен велосипед Франсоа Жиси загина по време на тренировка на стара военна писта в О Рен, съобщиха от полицията. Инцидентът е станал сутринта, около осем часа местно време, на бившата ВВС писта Майнхайм 132, на около 40 км южно от Колмар в Алзас, се казва в съобщението, предаде БГНЕС.  36-годишният Жиси е стартирал на пистата рано сутринта, достигайки 300 км/ч, но секунди по-късно излязъл от пистата и се разбил с велосипеда си. Въпреки оказаната му медицинска помощ, той е загинал от тежките си наранявания. Жиси е известен с това, че чупи рекор ди за скорост със самоделно направени машини – т. нар. велосипеди – ракети или реактивни велосипеди.   Те работят с пара от топла вода. На 7 ноември 2014 г. на писта Кастеле в департамента Вар Франсоа Жиси успява да достигне скорост от 333 км/ч за 4.8 секунди. След смъртта му е започнато разследване. Инцидентът е станал на изоставена писта без разрешение за използването й. Според първите информации четири секунди след старта, той вдигнал 298 км/ч, но 3 секунди по-късно излязъл от пистата и се разбил със скорост от около 150 км/ч по неизвестна за момента причина, вероятно дупка на трасето.   ", "date": "2018.05.06", "title": "Загина световният рекордьор за скорост с велосипед"}
{"url": "https://www.actualno.com/society/prognoza-za-vremeto-6-maj-nedelja-news_673190.html", "text": "  Днес ще преобладава слънчево време. Около и след обяд и преди полунощ над Западна и Централна България ще се развива купеста и купесто-дъждовна облачност. На много места, главно в Западна и Централна България ще има краткотрайни, в отделни планински райони интензивни валежи, придружени с гръмотевици. Възможни са градушки.  Ще се усили североизточният вятър, в източните райони ще е до умерен. Температурите ще започнат да се понижават, но все още ще са по-високи от обичайните. Преобладаващите максимални ще бъдат между 24° и 29°. Атмосферното налягане е и ще остане малко по-ниско от средното за май. Такава е прогнозата за времето на Националния институт по метеорология и хидрология (НИМХ) към БАН, съобщи за Агенция „Фокус“ дежурният синоптик Красимир Стоев.\r\nНад Черноморието ще преобладава слънчево време. Ще духа до умерен североизточен вятър. Максимални температури на въздуха: 21°-24°. Температурата на морската вода е 16°-18°. Вълнението на морето ще бъде 2-3 бала.      Над планините ще се развива купесто-дъждовна облачност и на много места ще има краткотрайни, в отделни райони интензивни валежи и гръмотевична дейност. Ще духа умерен, по билата временно силен североизточен вятър. Максимална температура на височина 1200 метра около 17°, на 2000 метра – около 10°.\r\nПрез следващите три дни въздушната маса над страната ще е неустойчива. Ще се развива купеста и купесто-дъждовна облачност, мощна в следобедните часове и до полунощ. На много места ще има краткотрайни и интензивни валежи, придружени с гръмотевични бури. Очакват се и градушки. Най-голяма вероятност за значителни по количество валежи има в понеделник, на места, главно в западната половина от страната.    Временно затихване на явленията, в повечето райони, ще има след полунощ и в ранните сутрешни часове. Вятърът ще се задържи предимно от североизток, слаб до умерен; във вторник за кратко ще бъде от северозапад. Температурите ще се нормализират и преобладаващите максимални ще бъдат между 20° и 25°. Минималните ще са най-често между 10° и 15°, малко по-ниски около средата на седмицата.", "date": "2018.05.06", "title": "Прогноза за времето - 6 май (неделя)"}
{"url": "https://www.actualno.com/europe/frenskata-dyrjava-s-ostra-kritika-kym-izjavlenie-na-trymp-news_673192.html", "text": "  Франция изрази твърдо неодобрение към изявление на американския президент Доналд Тръмп, който използва атентатите през 2015 г. в Париж, за да защити правото да се носи оръжие.  „Франция изразява твърдото си неодобрение за думите на президента Тръмп за атентатите от 13 ноември 2015 г. и призова да се уважава паметта на жертвите“. Това заяви говорителката на министерството на външните работи Агнес фон дер Мюл в комюнике.По време на конференция на влиятелното американско оръжейно лоби NRA (Национална оръжейна асоциация) той разви теорията, че атентатите от 13 ноември 2015 г. в Париж биха имали по-малко жертви, ако хората носеха оръжие, предаде БГНЕС.   На 13 ноември 2015 г. 130 човека загинаха, а мнозина бяха ранени в серия от атентати във френската столица, отговорност за които пое екстремистката организация „Ислямска държава“. Една от терористичните групи изби 90 души в концертната зала „Батаклан“. „Те са били избити брутално от малка група терористи, които са имали оръжия. Те са стреляли спокойно и са ги убивали един по един. Бум, ела тук, бум ела тук, разказваше президентът, имитирайки с ръка джихадист с пистолет, стрелящ по жертвите си. „Но ако някой служител или просто клиент имаше оръжие, или ако някой от вас беше там с оръжие, насочено в обратната посока, терористите щях а да избягат или щяха да бъдат обстреляни и това щеше да е друга история“, каза Тръмп, с което си навлече гнева на Франция.   „Свободното движение на оръжия в обществото не е бариера срещу терористичните атаки, напротив то може да улесни планирането им“, отвърна говорителката на „Ке д’Орсе“. „Франция се гордее, че е страна, където придобиването и притежанието на огнестрелно оръжие са стриктно регламентирани“, каза тя и добави, че „статистиките за жертви на огнестрелно оръжие не карат французите да преосмислят избора си“.", "date": "2018.05.06", "title": "Френската държава с остра критика към изявление на Тръмп"}
{"url": "https://www.actualno.com/europe/vyoryjen-s-noj-myj-rani-trima-dushi-v-haga-news_673193.html", "text": "  Въоръжен с нож мъж рани трима души в холандската столица Хага, информира ТАСС, цитирайки вестник \"Телеграф\".  Според изданието мъжът е нападнал първо посетител в кафене, а след това е излязъл на улицата и е атакувал двама случайни минувачи. На пострадалите е оказана първа помощ на място, а след това да откарани в болница.   Самият нападател е обезвреден от полицай с изстрел в крака и е арестуван. Започнато е разследване за причините за нападенията, но се знае, че извършителят е с криминално досие.   ", "date": "2018.05.06", "title": "Въоръжен с нож мъж рани трима души в Хага"}
{"url": "https://www.actualno.com/society/kakvo-ni-ochakva-na-parada-za-denja-na-hrabrostta-news_673198.html", "text": "  Денят на храбростта и празник на Българската армия – 6 май, ще бъде отбелязан с военен парад в София. По повод 140-та годишнина от създаването на Българската армия във военния парад ще участват над 1600 военнослужещи от Въоръжените сили, ще бъдат представени 52 верижни и колесни бойни машини на Сухопътните и зенитно-ракетни войски, както и 14 вертолета и самолета на Военновъздушните сили.  Военният парад ще започне от 10.00 ч. на 6 май 2018 г. на площад „Княз Александър I” в столицата. Президентът Румен Радев ще приеме почетния строй на представителните части на Българската армия. Държавният глава ще произнесе тържествено слово по случай Деня на храбростта и празника на Българската армия.   Командващ парада е командирът на Сухопътните войски генерал-майор Михаил Попов. Той е роден на 23 декември 1963 година в Сливен. Завършил е Висшето народно военно училище „Васил Левски”, Военна академия „Г.С. Раковски ” и Военен колеж на Сухопътните войски на САЩ.   Службата си като офицер от Българската армия започва през 1985 година. През годините последователно преминава през всички командни длъжности от командир на разузнавателен взвод до командир на Сухопътните войски. Генерал-майор Михаил Попов е офицер с отличен командирски опит и професионална подготовка, военен парашутист I клас.\r\nЗа заслугите му към отбраната на страната и развитието на Българската армия е награждаван с поименно лично оръжие от министъра на отбраната на Република България, с бронзов медал от министъра на отбраната на Полша, предметни награди и грамоти.    По традиция парадът ще бъде открит от вертолет „Ми–17” на Военновъздушните сили, носещ националния флаг на Република България. При изпълнението на Националния химн по време на парада ще бъдат изпълнени 20 артилерийски салюта.   Във военния парад ще участват Гвардейският представителен духов оркестър с духовите оркестри на видовете въоръжени сили; знаменен взвод на Националната гвардейска част със знамената-светини и представителните блокове с бойните знамена на: Военна академия „Г. С. Раковски”, Националната гвардейска част, Националния военен университет „Васил Левски”, Сухопътните войски, Военновъздушните сили, Военноморските сили, 68-ма бригада „Специални сили” и Мобилната комуникационно-информационна система (КИС), подчинена на Съвместното командване на силите. За първи път във военния парад на 6 май ще участва и представителен блок на Армията на Република Македония.\r\nСлед представителните блокове на парада ще преминат в различни формации самолети и вертолети, които са на въоръжение във вертолетната, транспортната, учебната, щурмовата и изтребителната българска военна авиация. Над площад „Княз Александър I“ ще прелетят вертолети Ми-24 и АS-532 AL „Cougar”, военно-транспортен самолет C-27J „Spartan”, учебните самолети L-39ZA и „Пилатус“ РС9М и бойните самолети Су-25 и МиГ-29.    На военния парад ще бъдат представени различни типове бойна техника, на въоръжение в Българската армия: танк Т-72, 122 - мм самоходна гаубица „2С-1” - „Гвоздика“, бойни машини на пехотата - БМП-1 и БМП-23, 120 мм самоходна минохвъргачка Б1–11 „Сани”, бронетранспортьор (БТР) 60ПБ, зенитно-ракетен комплекс „ОСА”-AK, 152-мм оръдие гаубица Д-20, реактивна система за залпов огън БМ-21 „Град”, тактически ракетен комплекс „Точка”, бронирани леки автомобили с повишена проходимост „Мерцедес” G 270, бронирана машина „Хамър”, бойни бронирани колесни машини „Commando seleсt” и „Guardian”, пускови установки от зенитно-ракетен комплекс С-300 (SA-10) и транспортно-зареждащи машини за зенитно-ракетни комплекси С-125 (SA-3) и С-200 (SA-5).\r\nВ 12.00 ч. пред сградата на Администрацията на президента на Република България ще бъде извършена тържествена смяна на почетния гвардейски караул.   Отбелязването на Деня на храбростта и празника на Българската армия ще започне на 6 май от 9.00 ч. с водосвет на бойните знамена и знамената-светини пред паметника на Незнайния воин. Той ще бъде отслужен от Негово Преосвещенство Мелнишкият епископ Герасим.\r\nВ честванията на празника ще участват освен президентът и върховен главнокомандващ въоръжените сили Румен Радев, вицепремиерът и министър на отбраната Красимир Каракачанов, началникът на отбраната генерал Андрей Боцев, висши офицери от Българската армия. Поканени са да присъстват представители на държавното ръководство, Дипломатическия корпус, военно-патриотичните съюзи. Официални гости на тържествата, посветени на Деня на Храбростта и празник на Българската армия, ще бъдат заместник-министърът на отбраната на Република Македония Беким Максути и началникът на Генералния щаб на Армията на Република Македония генерал-лейтенант Методия Величковски.", "date": "2018.05.06", "title": "Какво ни очаква на парада за Деня на храбростта?"}
{"url": "https://www.actualno.com/europe/chetiri-opozicionni-partii-v-turcija-se-obediniha-sreshtu-erdogan-news_673197.html", "text": "  Четири турски опозиционни партии обявиха, че са създали коалиция, която да се противопостави на президента Реджеп Ердоган на предстоящите предсрочни парламентарни избори на 24 юни.  След емблематичното гласуване в сила ще влезе нова президентска система, договорена чрез референдум от април 2017 г., която според опозицията ще даде на държавния глава авторитарни правомощия, предаде БГНЕС.   Основната опозиционна Народно-републиканска партия (НРП), Партията на доброто (IYI), консервативната партия Саадет (СП) и Демократическата партия (ДП) формираха Алианса за нацията срещу народния алианс на управляващата Партия на справедливостта и развитието на Ердоган (ПСР) и Партията на националистическото движение.   Опозиционният съюз ще се противопостави единствено на парламентарните избори. Три партии в блока ще имат свои кандидати за президентските избори.\r\nАко спечели Ердоган, той ще получи още петгодишен мандат, който ще му позволи да продължи с трансформацията на Турция, която започна, когато за пръв път стана премиер през 2003 г.       Прокюрдската Демократична партия на народите (HDP), която е силно враждебна към Ердоган, обяви харизматичния бивш лидер Селахаттин Демирташ за кандидат за президент, въпреки че в момента той е зад решетките.", "date": "2018.05.06", "title": "Четири опозиционни партии в Турция се обединиха срещу Ердоган"}
