{"url": "https://www.actualno.com/asia/francija-e-gotova-da-udari-sirija-ako-se-izpolzva-himichesko-oryjie-v-idlib-news_693620.html", "text": "  Френската армия е готова да удари Сирия, ако бъде използвано химическо оръжие в правителствената офанзива за отвоюване на северната провинция Идлиб, съобщават от Ройтерс.     На 4 септември Русия, съюзник на сирийския президент Башар Асад, възобнови въздушните си удари по бунтовниците в Идлиб. Това се случи след седмици на бомбардировки от проправителствените сирийски военни.   Главнокомандващият на френските въоръжени сили Франсоа Льокоантре обяви, че до края на ноември се очаква да бъдат прогонени и последните останали клетки на Ислямска държава от Сирия и Ирак.\r\n\"Готови сме да нанесем удар, ако пак се използват химически оръжия. Това може да се случи на национално ниво, но е в наш интерес да го направим с възможно повече подкрепа\", допълни Льокоантре.     ", "date": "2018.09.06", "title": "Франция е готова да удари Сирия, ако се използва химическо оръжие в Идлиб"}
{"url": "https://www.actualno.com/europe/velikobritanija-putin-ima-osnovna-vina-za-otravjaneto-na-sergej-skripal-i-dyshterja-mu-news_693629.html", "text": "  \"Владимир Путин има „основна” вина за отравянето на руския шпионин Сергей Скрипал и дъщеря му.\" Това заяви британският министър на сигурността Бен Уолъс, цитиран от AP.     На 5 септември британската прокуратура повдигна обвинение на двама руснаци, които са заподозрени за опита за убийство на семейство Скрипал. Обвинението смята, че има съществени доказателства за повдигане на обвиненията на Александър Петров и Руслан Боширов, съобщи bTV.   Британският премиер Тереза Мей вчера заяви, че обвинените руснаци са агенти на ГРУ – Главното разузнавателно управление.\r\n\"Путин е отговорен дотолкова, доколкото той е президент на Русия и неговото правителство контролира, финансира и ръководи военното разузнаване – ГРУ\", посочва Уолъс.  Пред ВВС министърът коментира по-рано, че на практика няма човек, който категорично да заяви, че Владимир Путин не е замесен в отравянето с „Новичок”.   \"ГРУ определено не взимат решенията сами\", коментира Уолъс.\r\nПо-рано бе съобщено, че Съветът за сигурност на ООН заседава извънредно по случая „Скрипал”. Обсъждането е по искане на Лондон.    Британският посланик в международната организация иска да информира останалите държави за новите данни от разследването.   Кремъл продължава да отрича обвиненията.", "date": "2018.09.06", "title": "Великобритания: Путин има \"основна\" вина за отравянето на Сергей Скрипал и дъщеря му"}
{"url": "https://www.actualno.com/football/bez-pobeditel-v-derbito-mejdu-germanija-i-francija-news_693662.html", "text": "  Днес се изиграха първите мачове от новия турнир на УЕФА . Най-интересният двубой бе този на \"Алианц Арена\" в Мюнхен между Германия и Франция. Двата тима изиграха качествен двубой, но не успяха да си отбележат гол, което бе най-голямата липса в днешната среща.     И през първата, и през втората част двата тима имаха добри възможности, като по-интересно бе пред вратата на световните шампиони от Русия 2018. Там обаче гордо стоеше Алфонс Ареола, който на няколко пъти направи страхотни спасявания под своята рамка.\r\nВ същото време тимът на Йоахим Льов отново имаше проблеми пред противниковата врата, като стигаше до голови положения, които обаче така и не бяха материализирани. Най-доброто положение за \"петлите\" пък бе в средата на втората част, когато Антоан Гризман отправи топовен удар от дъгата на наказателното поле, но Мануел Нойер успя да избие.\r\nНай-интересното от нулевото реми на \"Алианц Арена\", както и видео от най-интересните ситуации, може да видите в .  ", "date": "2018.09.06", "title": "Без победител в дербито между Германия и Франция"}
{"url": "https://www.actualno.com/sofia/linija-163-shte-se-dviji-ot-nim-do-zlatnite-mostove-news_693643.html", "text": "  Линия 163 ще се движи по нов маршрут от 6 септември. Тя ще тръгва от Националния исторически музей и ще стига до Златните мостове. Промяната идва седмица, след като в свое писмо ACES EUROPE обяви София за постоянна европейска столица на спорта, предаде  БГНЕС.     Миналата сряда председателят на Столичния общински съвет Елен Герджиков каза, че превръщането на пространството пред НИМ в буферен паркинг и даването на възможност на гражданите и гостите на града да стигат до Витоша с електровелосипеди и автобус е в резултат на усилията на общината да поощрява екологичното придвижване до белите дробове на града.   Автобус 163 ще се движи експериментално от 6.09 до 28.10. Той ще превозва пътници през почивните и празничните дни като ще се движи на интервал от 30 минути.\r\nПървият курс за деня от НИМ ще е в 7.00 ч., а последният курс от Златните мостове ще бъде в 18.05 ч.  По този маршрут ще се движат три автобуса, като е осигурен и оперативен резерв от два автобуса при повече желаещи да посетят планината.   Автобус 163 беше въведен като допълващ линия 63. Анализите показали, че 163-та линия не е достатъчно натоварена и това дало основание на членовете на комисията по транспорт към СОС да въведе промяната. С въвеждането й софиянци ще могат да оставят колите си на големия паркинг пред музея и да пътуват до Златните мостове с градския транспорт.\r\nОбщинските съветници от комисията са съгласни с това, че трябва да се въведат по-строги забрани за движение на леки автомобили в планината, а достъпът до Витоша да става само с градски транспорт. За да стане обаче това, трябва да се осигури редовен обществен транспорт до там. В момента ограничаването на автомобилното движение в планината е от 11.00 до 14.00 часа.    ", "date": "2018.09.06", "title": "Линия 163 ще се движи от НИМ до Златните мостове"}
{"url": "https://www.actualno.com/kardjali/uchilishta-v-kyrdjali-njama-da-smognat-s-remontite-do-17-septemvri-news_693626.html", "text": "  Ремонтите за въвеждане на енергоефективни мерки в някои училища на Кърджали няма да приключат до началото на учебната година. В понеделник местната администрация ще излезе с официална информация за организацията на учебния процес.     Ремонти със средства от ОП „Региони в растеж“ се извършват в пет общински и държавни училища - СУ“ П.Р.Славейков“, СУ „Отец Паисий”, ОУ „Пейо Яворов”, Езиковата гимназия „Христо Ботев“ и ОУ „Св. Св. Кирил и Методий”.   Обновяването на сградите на петте училища в града е на стойност близо 14 млн.лв. Това е най-голямата инвестиция в образователната инфраструктура през последните 50 години.\r\nИдеята е да се създаде такава организация, че да не се прекъсва учебния процес в началото на новата учебна година, която започва от 17 септември (понеделник), съобщават от местната управа.  Очаква се повечето ремонти да приключат до края на месец септември.\r\nПо инициатива на постоянната комисия по образование и култура в местния парламент на Кърджали вчера заедно с кмета Хасан Азис вчера се срещнали с директорите на училищата, в които се извършват ремонти.   Представители на строителните фирми информирали възложителя за хода на ремонтните дейности и отговорили на поставените им въпроси.    „Няма опасност от проваляне на учебния процес в училищата, в които ремонтите няма да приключат до старта на учебната година“, съобщават от местната администрация.\r\nОсигурена е материална  база в Учителския институт, различни училища, професионални гимназии, където временно до приключване на ремонтите  ще се провеждат учебните занятия.\r\nОстава да се осигурят 7 класни стаи за осмокласниците от езиковата гимназия.   Кметът  и зам.-кметът по хуманитарни дейности огледали още няколко училища, за да  потърсят възможности за временно ползване на помещения.\r\nГрадоначалникът казва, че общината ще поеме разходите, свързани с използването на база в други сгради.   ", "date": "2018.09.06", "title": "Училища в Кърджали няма да смогнат с ремонтите до 17 септември"}
{"url": "https://www.actualno.com/balkani/kmetyt-na-zagreb-na-syd-za-zloupotreba-s-vlastta-news_693615.html", "text": "  Започна процесът срещу кмета на Загреб Милан Бандич, който е обвинен в злоупотреба с властта, която е струвало на хърватската столица десетки хиляди евро.     Бандич управлява столицата почти без прекъсване от 2000 г. - с едно кратко прекъсване, когато през 2002 г. беше принуден да подаде оставка заради случай на управление на кола след употреба на алкохол и бягство от полицията, предаде БГНЕС.   Той е известен най-вече с извличането на на ползи с популистки похвати - като понижаване на цената на трамвайните билети - няколко месеца преди изборите.\r\nНа 6 септември загребският съд започна процес по обвинения, че е ограбил града с около 40 000 евро, като позволил на свързана с църквата група да създаде щандове в града за кампанията си, без да плаща такси на местните власти.  \"Отричам изцяло всичко, в което съм обвинен\", заяви Бандич пред съд в Загреб, цитиран от местните медии.   Кметът е съден заедно със своите двама бивши помощници, които също не се признават за виновни.\r\nПрез 2015 г. Бандич и 15 други, включително и най-близките му помощници, сбяха обвинени в подкупи и злоупотреба с власт, които според твърденията струват на бюджетите на града и държавата около три милиона евро.    Този процес все още не е започнал.   Смятан за един от най-могъщите политици в Хърватия, кметът оглавява своя собствена партия, наречена \"Бандич Милан 365 - Партия на труда и солидарността\", като името отразява обещанието му да работи \"16 часа на ден, 365 дни в годината\".", "date": "2018.09.06", "title": "Кметът на Загреб на съд за злоупотреба с властта"}
{"url": "https://www.actualno.com/crime/8-sa-obvinenite-sled-akcijata-na-specializiranata-prokuratura-vyv-vinprom-karnobat-news_693645.html", "text": "  Осем са обвинените след акцията на специализираната прокуратура във „Винпром Карнобат”. Сред тях са собственикът Миню Стайков, синът му Стайко и синът на кмета на Карнобат Иван Димитров.     Според обвинението, всички осем са участвали в организирана престъпна група за продажба на акцизни стоки без бандерол, извършване на данъчни престъпления и пране на пари.   Групата е задържана за 72 часа, държавното обвинение ще поиска най-тежката мярка за неотклонение - задържане под стража.\r\nПреди ден спецпрокуратурата влезе в офисите на алкохолната компания, „Сис Индустрийс” и „Топаз мел”. Образувано e досъдебно производство за организирана престъпна група, създадена с цел избягване на плащане на данъчни задължения в големи размери, държане на акцизни стоки без бандерол и пране на пари.  \"Кмет съм на Карнобат, а Миню Стайков е работодател, не сме приятели, но се познаваме добре\", каза по-рано кметът на града Георги Димитров в интервю за bTV.   Кметът на Карнобат определи Миню Стайков като коректен данъкоплатец и призна, че бизнесменът е подпомагал общината. Сумите не са големи, за празници част от разходите се поемат от фирмите на Стайков, отбеляза Георги Димитров.", "date": "2018.09.06", "title": "8 са обвинените след акцията на специализираната прокуратура във \"Винпром Карнобат\""}
{"url": "https://www.actualno.com/crime/rabotnici-postradaha-tejko-sled-incident-v-zavod-kraj-stambolijski-news_693648.html", "text": "  Двама работници са с тежки изгаряния след трудов инцидент в завода за хартия край град Стамболийски. Инцидентът станал при смяна на помпа във вакуумна изпарителна станция на територията на завода.     Работниците пострадали при изтичане на черна луга с много висока температура. След настаняването им в болница е било организирано допълнително кръводаряване, за да им бъдат извършени животоспасяващи операции, съобщи bTV.   Тепърва ще се разследва дали са били спазени всички изисквания за охрана и безопасност на труда и дали обгорените са имали защитни костюми.", "date": "2018.09.06", "title": "Работници пострадаха тежко след инцидент в завод край Стамболийски"}
{"url": "https://www.actualno.com/curious/dneven-horoskop-za-7-septemvri-news_693624.html", "text": "        През този ден бъдете по-мили към половинката си. Вие също имате своите недостатъци. Понякога е добре са пренасочвате фокуса от другите към себе си. Този петък, каквото си помислите днес ще се реализира, затова се помъчете да сте в добро настроение. В средата на деня може да се окажете в центъра на скандал. Запазете неутралитет.   Този петък трябва се заемете с ролята си на закрилник на любимия ви човек с цялото вдъхновение, на което сте способни. Той или тя няма да се справят без помощта ви.     Този петък на преден план ще излязат някои наболели въпроси за решаване във връзката ви. Може би е време да се замислите да по-сериозни крачки и поемане на отговорност, особено ако сте от дълго време заедно. Задачата ви днес е да бъдете по-широко скроени. Всеки има своите странности, но нечии са с по-голям обхват. Помислете колко скучно би било иначе. През този ден, а и по принцип не е моментът да търсите отчет и обяснения от половинката ви. Може би си мислите, че имате това право, но всъщност вие също бихте могли да бъдете обект на подобни претенции от страна на партньора ви.   Днес се пазете от чувствата си. Емоциите са хубаво нещо, но не и когато на тях е подчинен целият ви живот. Опитайте се да се охладите и да вкарате повече реализъм и разум в деня си. Този петък с партньора ви ще говорите на различни езици. Не се отказвайте от общуването, но проявете повече любопитство. Може да научите нещо ново и важно.    Днес чуйте какво има да ви казва любимия човек. В  него ще има много смисъл и полза за вас. Не се колебайте да му се обадите през деня за съвет ако възникне заплетена ситуация в офиса. Този петък не се вглеждайте толкова много в липсата, защото не тя е основното нещо в живота ви. Има на какво да се радвате, само го забележете.    Следвайте желанията си. Точно, когато сте решили да се откажете от мечтата си ще се появи възможност, така че отложете отчаянието за друг път. Наложете си да сте оптимисти и дайте повече време. Този петък ще се убедите за пореден път, че невъзможни неща за вас няма. Активността ви е похвална, но е време да намалите темпото и да помислите за кратка почивка.", "date": "2018.09.06", "title": "Дневен хороскоп за 7 септември"}
{"url": "https://www.actualno.com/america/mechka-hvyrli-v-panika-otava-news_693649.html", "text": "  Канадската столица Отава беше хвърлена в смут, след като полицията блокира обширен район, тъй като била забелязана мечка, която броди по улиците на крачка от сградата на парламента.     Черната мечка била видяна за първи път от минувачи през нощта близо до популярно за туристите място в града – Байуорд маркет, където се намира и посолството на Съединените щати. Те подали сигнал в полицията, която блокирала района и призовала жителите да не излизат от домовете си, и започнали да издирват мечока. В социалните медии причинителят на смута бързо получил името # Bywardbear (Мечката от Байуорд).   Мечокът се скрил от преследвачите си на дърво в малък парк и наложената около него полицейска блокада причинила хаос и смут за минаващите. Снимки в социалните мрежи показват как служители от горските служби приспали мечката и я отнесли.\r\nОт полицията в Отава кратко съобщиха, че районът е свободен за преминаване, съобщи БГНЕС.  Според местните медии животното, което било млада мъжка мечка, ще бъде отново пуснато да живее сред дивата природа.   В рамките само на 24 часа това е втори случай на „мечешка инвазия“ в канадската столица, съобщава телевизия CBS. При първия инцидент черна мечка била забелязана в района на предградие, населено предимно с френски говорещи, преди да избяга в гора.", "date": "2018.09.06", "title": "Мечка хвърли в паника Отава"}
{"url": "https://www.actualno.com/asia/merkel-obsydi-s-putin-i-erdogan-situacijata-v-idlib-news_693627.html", "text": "  Германската канцлерка Ангела Меркел е обсъдила с президентите на Русия и Турция Владимир Путин и Реджеп Ердоган ситуацията в Сирия и по-конкретно в провинция Идлиб. Тя заяви това в интервю за две германски телевизии Ер Те Ел и Ен Те Фау.     „Не трябва да допуснем хуманитарна катастрофа в Идлиб, това ще бъде важна задача“, подчерта канцлерката. „Разговарях за това с Ердоган и Путин“, добави Меркел.   Според нея обстановката в сирийската провинция Идлиб е противоречива, защото там има радикални групи, с които трябва да се борим, но от друга страна трябва да бъде защитено и мирното население, допълва БГНЕС.\r\nИдлиб е последният голям сирийски регион, който остават в ръцете на различни въоръжени групировки и терористи. По данни на специалния посланик на ООН Стафан де Мистура в този регион се намират около 10 хиляди бойци на терористичните групировки „Джебхат ан-Нусра“ и „Ал Кайда“. Възстановяването на контрола над провинцията ще сложи край на военния конфликт в Сирия.  ", "date": "2018.09.06", "title": "Меркел обсъди с Путин и Ердоган ситуацията в Идлиб"}
{"url": "https://www.actualno.com/smolyan/avarijno-za-goljamoto-srutishte-mejdu-smoljan-i-madan-trjabvat-11-mln-lv-a-za-obhod-25-mln-lv-news_693606.html", "text": "  Възложените неотложни аварийни мероприятия по голямото срутище между Смолян и Мадан са на стойност 1 145 991 лв. Изграденият временен обходен път през Влахово възлиза на 2 530 000 лв. Това стана ясно от изявлението на регионалния министър в оставка Николай Нанков в отговор на въпроси, зададени от депутата Хайри Садъков (ДПС).     \"Временната мярка за преминаване е някакво решение, но не е това, което очакват всички. Това е решение към онзи момент. Много е важно да имаме ясни срокове за дългосрочно решение“, заяви народният представител Садъков по време на парламентарния контрол.   Според Нанков октомври месец е срокът за обявяване на процедурата за трайно решение на проблема. Поръчката, която предстои да стартира, ще е инженерингова – проектиране и строителство.\r\n\"Дай боже да се разбързат колегите от АПИ и ако няма обжалване за 4 месеца да имаме избран изпълнител“, добави регионалният министър. По думите му съгласувателните процедури с „Геозащита-Перник“ и МРРБ, каквото е изискването при свлачища, ще отнемат минимум месец.  \"Спокойно можем да говорим за май-юни следващата година да стартират реалните дългосрочни укрепителни мероприятия. С тези срокове трябва да се ангажира всеки отговорен човек“, посочи Нанков.   \"Все пак говорим за Родопите, за област с тежки снегонавявания. Там трябва да имаме добра организация, за да може тежкотоварният трафик да минава през второкласния път, макар и в едно платно“, допълни министърът в оставка. И добави, че АПИ в координация с КАТ – Пътна полиция изрично трябва да не позволяват тежкотоварен трафик през обходния път.\r\nТой препотвърди ангажиментът на АПИ за отваряне на второкласния път между Смолян и Мадан в района на село Тикале до 15 септември. Нанков обясни, че неотложнните аварийни дейности по свлачищния участък са възложени на пътноподдържащата фирма, която има договор с АПИ за Смолянска област.    ", "date": "2018.09.06", "title": "Аварийно за голямото срутище между Смолян и Мадан трябват 1,1 млн. лв, а за обход - 2,5 млн. лв."}
{"url": "https://www.actualno.com/sciencelogy/ford-izteglja-ot-amerikanskija-pazar-2-mln-pikapi-news_693631.html", "text": "  Ford изтеглят два милиона пикапи в Северна Америка поради дефект в системата на предпазните колани, което увеличава шанса за пожар, съобщиха от компанията на 6 септември.     Изтеглянето засяга популярните пикапи F-150 на Ford, най-продаваният автомобил в Съединените щати, поради грешка в компонента, който блокира предпазния колан на място при катастрофа, съобщи БГНЕС.   При разследване от компанията открили прекомерни искри, когато компонентът е задействан, което създава опасност от пожар.\r\nПроизводителят на коли съобщи за 17 случая на дим или пожар в САЩ и шест в Канада, но заяви, че няма информация за наранявания или злополуки поради проблема.  Засегнатите от проблема пикапи са произведени в периода 2014-2018 г. в заводите на Ford в Мичиган и Мисури.   ", "date": "2018.09.06", "title": "Ford изтегля от американския пазар 2 млн. пикапи"}
{"url": "https://www.actualno.com/viewpoint/znajat-li-v-gerb-znachenieto-na-dumata-otgovornost-news_693514.html", "text": "  Историята с министерските оставки след катастрофата край Своге показа по съвсем недвусмислен начин как в ГЕРБ интерпретират думата \"отговорност\". Явно там използват някакъв собствен тълковен речник.     Както и да завърши историята с министерските оставки, все ще е зле. Отзад винаги ще наднича една информация от миналата седмица: когато научили за катастрофата край Своге, в ГЕРБ твърдо се обявили против евентуални министерски оставки. Преобладавало убеждението, че щом някой подава оставка, значи приема, че има вина. А това било изключено.\r\nОткакто стана ясно как са протекли дебатите в парламентарната група, приключи и усещането за съдбовност на момента. Едва ли има значение дали някой ще остане министър или не, след като целият елит, който го е издигнал, не умее да борави с думата “отговорност”. Дори я подменя с думата “вина”, като че ли е някакъв съд.      В случая с катастрофата, отнела живота на 17 души, става дума именно за отговорност. Както и за това, че тя се носи от човека, застанал най-високо. Министрите са тези, които не са си подбрали добре подчинените, а после не са следили как тези подчинени проверяват другите под тях. Резултатът: необичайно хлъзгав асфалт, път без достатъчно знаци, неокастрена растителност, която допълнително възпрепятства видимостта, мантинела, която няма да удържи и дете, закон, който позволява да се пътува без предпазен колан...\r\nМного наблюдатели твърдят, че това е резултат от лошо строителство, извършено в условията на корупция, но тук ще заложим на едно друго предположение - че става дума за министерства, чиито десетки звена са проспали десетки нередности, довели до смърт. И че тъкмо министрите са назначили началниците на тези звена, а после не са ги контролирали.\r\nСпоред тълковния речник на БАН, “отговорност” означава преди всичко “задължението на човек да отговаря за действията и постъпките си, за действията и постъпките на други лица, за сигурността на хора, материали и др.”. Второто значение на тази дума е “съзнание за съвестно изпълнение на обществени, служебни и други задължения”. Налага се да припомним всичко това, защото парламентарната група на ГЕРБ очевидно използва някакъв друг тълковен речник. Или си е написала собствен, в който носенето на отговорност се разглежда не като елемент от обществения договор, а едва ли не като немислим акт на публично самоубийство.    Нека доуточним: по света има и други политици, които отказват да подадат оставка дори и когато бездействието им е довело до смърт. В този смисъл, ако ГЕРБ реши да опази тримата си министри, в този избор няма да има нищо уникално. Уникалното е в друго: че политическият елит по принцип отхвърля понятието “отговорност”. Не разбира значението му, не го припознава като част от длъжностната характеристика, а накрая дори препоръчва публичния отказ от императивите, които са го създали. Да отговаряш за постъпките на други хора? Да отговаряш за сигурността на трети лица? Да имаш съзнанието, че изпълняваш съвестно задълженията си? Ето три ключови изисквания към министерския пост, които ГЕРБ в момента отхвърля като неприсъщи.    Не може да се каже, че това поведение на ГЕРБ е изненадващо, тъй като до този момент трите правителства на Борисов са дали достатъчно примери за това как не се поема отговорност за трагедии, причинени от нехайство или заради корупция. Обичайно за ГЕРБ е не поведението, продиктувано от чувство за дълг, а онова, което е разпоредено от лидера. Оставката на бившия министър на правосъдието Христо Иванов е единственият случай, който излиза от тази парадигма. А цялото последвало поведение на премиера показа дълбоко неразбиране на мотивите, стояли някога зад тази оставка. Показа и непоносимост към проявите на чест, достойнство и отговорност, съобразени с висотата на поста.\r\nВ този смисъл е излишно да се търси някакво разцепление в ГЕРБ: премиерът искал да получи оставките на трима министри, но парламентарната група не била готова да се съобрази с желанието му. Вътре в ГЕРБ никога не е съществувало ценностно противопоставяне. И по нищо не личи, че днес е моментът то да се прояви. Татяна Ваксберг,    ", "date": "2018.09.06", "title": "Знаят ли в ГЕРБ значението на думата \"Отговорност\"?"}
{"url": "https://www.actualno.com/asia/zaharova-ubivahme-ubivame-i-shte-ubivame-teroristi-v-sirija-news_693632.html", "text": "  Русия ще продължи да убива терористи в сирийската провинция Идлиб и другаде в близкоизточната държава в името на възстановяване на мира, заяви руското външно министерство.     \"Убивали сме, убиваме и ще убиваме терористи... Запомнете това. И не е важно дали става дума за Алепо, Идлиб или други части на Сирия. Важното е в Сирия да се върне мирът“, каза Мария Захарова, говорител на руското външно министерство на медиен семинар на ООН по въпросите за мира в Близкия изток.   Захарова подчерта, че ако не били военновъздушните руски сили, „сега въобще нямаше и дума да става за някаква защита за журналистите в Сирия“.\r\nГоворителят на руското дипломатическо ведомство каза:  \"Ако преди няколко години Русия не беше взела това решение, което взе, сега тям нямаше да има кой да бъде защитаван. Там сега щеше да бъде само Ислямска държава. От ляво на дясно, и отгоре надолу. Истинска терористична държава. Освен това не само на територията на Сирия, но и на териториите на съседни на Сирия държави. Те просто щяха да започнат да обединяват терористичен потенциал и щяха да покрият цялата територия на региона. И най-интересното е, че журналистите щяха да са им близки, които биха отразявали дейността на тази терористична държава\", допълни Захаров   ", "date": "2018.09.06", "title": "Захарова: Убивахме, убиваме и ще убиваме терористи в Сирия"}
{"url": "https://www.actualno.com/crime/uvolniha-policaja-napisal-akta-za-ptp-to-s-bashtata-na-prezidenta-news_693573.html", "text": "  Полицаят, който е изготвил протокола от катастрофата в Харманли с участието с Георги Радев - бащата на президента, е дисциплинарно уволнен вечерта на 5 сепетмври. Това съобщиха за bTV от полицията в Хасково.     Вътрешна проверка на Областната дирекция на МВР е показала, че младши автоконтрольор Митко Станков не е изпълнил служебните си задължения.   Случаят се проверяваше от две дирекции на вътрешното министерство, но министър Валентин Радев подаде оставка в деня, в който резултатите трябваше да бъдат оповестени.\r\nВ интервю пред bTV министърът на МВР в оставка заяви, че полицаят е действал неграмотно и некомпетентно.  Информация за катастрофата, в която участват бащата на президента и мъж в електрическа триколка излезе 9 дни по-късно, след като в интернет беше публикуван видеоклип от инцидент.   ", "date": "2018.09.06", "title": "Уволниха полицая, написал акта за ПТП-то с бащата на президента"}
{"url": "https://www.actualno.com/europe/bivsh-polski-chinovnik-e-obvinen-v-shpionaj-za-rusija-news_693644.html", "text": "  Бивш служител в министерство на икономиката на Полша беше обвинен, че е шпионирал в поза на руското военно разузнаване (ГРУ).     Марек В. е обвинен за участие в дейности на руското военно разузнаване срещу Полша в периода 2014-2016 г“, става ясно от изявление на прокуратурата, което не влиза в детайли по случая.   \"Като част от шпионската дейност обвиняемият е предавал информация, придобивана поради работата му в министерство на икономиката\", се казва още в съобщението. Според местните медии Марек В. Вероятно е подавал към Москва информация, касаеща проекта за газопровод „Северен поток-2“, срещу реализацията на който Полша твърдо се противопоставя.\r\n\"Северен поток-2\" е планиран да минава по дъното на Балтийско море директно до Германия, т.е. да заобиколи транзитни за руския газ държави като Украйна и Полша, което подкопава тяхната енергийна сигурност, предаде БГНЕС.  Арестуваният през март заподозрян го грозят до 10 г. затвор, ако бъде признат за виновен.   ", "date": "2018.09.06", "title": "Бивш полски чиновник е обвинен в шпионаж за Русия"}
{"url": "https://www.actualno.com/america/sasht-francija-germanija-i-kanada-podkrepiha-versijata-na-velikobritanija-za-sluchaja-skripal-news_693647.html", "text": "  САЩ, Франция, Германия и Канада подкрепиха версията на Великобритания за това ,че руските власти са одобрили покушението срещу Сергей Скрипал и дъщеря му Юлия, съобщи Sky News.     Страните изразяват пълна увереност за това, че обвиняемите в отравянето на Скрипал на сътрудници на Главното разузнавателно управление (ГРУ).   Припомняме, че по-рано британският министър на сигурността Бен Уолъс заяви, че \"Владимир Путин има „основна” вина за отравянето на руския шпионин Сергей Скрипал и дъщеря му.\"\r\nНа 5 септември британската прокуратура повдигна обвинение на двама руснаци, които са заподозрени за опита за убийство на семейство Скрипал. Обвинението смята, че има съществени доказателства за повдигане на обвиненията на Александър Петров и Руслан Боширов.  ", "date": "2018.09.06", "title": "САЩ, Франция, Германия и Канада подкрепиха версията на Великобритания за случая \"Скрипал\""}
{"url": "https://www.actualno.com/balkani/sled-makedonija-shefyt-na-nato-otiva-v-gyrcija-news_693583.html", "text": "  Генералният секретар на НАТО Йенс Столтенберг, който пристигна снощи в Скопие, в навечерието на референдума, тази вечер ще посети съседна Гърция. В Атина той ще бъде приет от премиера Алексис Ципрас.     На предстоящия референдум на 30 септември гражданите на западната ни съседка ще гласуват за промяна на името на Република Македония и за започване на преговори за членство в НАТО и ЕС на 30 септември, предаде БГНЕС.   Снощи генералният секретар на Столтенберг НАТО беше посрещнат на летището в Скопие от министъра на отбраната Радмила Шекеринска. Днес той ще разговаря с президента на Македония Георге Иванов, с премиера Зоран Заев и с председателя на парламента Талат Джафери. След срещата със Заев двамата ще дадат пресконференция.\r\nЗа да демонстрира Скопие готовността си за влизане в Северноатлантическия пакт, в казармата „Илинден“ пред шефа на алианса ще бъде изнесена демонстрация на уменията на специалните части.  Програмата от посещения на чуждестранни лидери в Скопие се допълва от визити на федералния канцлер на Германия Ангела Меркел и на австрийския ѝ колега Себастиан Курц.   ", "date": "2018.09.06", "title": "След Македония шефът на НАТО отива в Гърция"}
{"url": "https://www.actualno.com/europe/moskva-nedopustimo-e-da-bydat-obvinjavani-ruskite-vlasti-za-sluchaja-skripal-news_693646.html", "text": "  Кремъл смята за недопустимо да бъдат обвинявани руските власти, че са отговорни за отравянето през март в английския град Солсбъри на бившия двоен руски агент Сергей Скрипал и на дъщеря му Юлия, предаде Франс прес.     Говорителят Дмитрий Песков заяви днес, че нито висшето ръководство в Русия, нито по-ниските ешелони на властта имат каквото и да било общо със случилото се в Солсбъри.   Лондон обвини днес руския президент Владимир Путин, че е отговорен за отравянето на Скрипалови. На 5 септември премиерът Тереза Мей заяви пред британския парламент, че атаката е била извършена от двама агенти на руското военно разузнаване.\r\n\"Многократно заявихме и пак ще кажем: Русия никога не е имала нищо общо със събитията в Солсбъри. Русия не е замесена по никакъв начин в тях\", заяви Песков.  Британската полиция каза вчера, че е издала заповеди за арест на двама руски граждани, заподозрени, че са свързани с отравянето, и разпространи техни снимки.   \"За да проверим тяхната самоличност, за да имаме юридическо основание да го направим, се нуждаем от официално искане от британска страна\", припомни Песков. \"Изявления пред парламента не заменят и не могат да заменят това искане\", подчерта той.       ", "date": "2018.09.06", "title": "Москва: Недопустимо е да бъдат обвинявани руските власти за случая \"Скрипал\""}
{"url": "https://www.actualno.com/sciencelogy/facebook-i-twitter-se-priznaha-za-vinovni-otnosno-ruskata-namesa-v-izborite-na-sasht-news_693566.html", "text": "  Мениджъри на Facebook и Twitter признаха пред Американския сенат, че не са били подготвени за дезинформационната кампания на Русия по време на президентските избори в САЩ през 2016 година, съобщават от ДПА.     \"Бяхме твърде бавни при отчитането на проблема и отстраняването му. Вината е наша. Тази намеса беше напълно недопустима. Тя беше посегателство върху ценностите на нашите компании и страната, която обичаме”, посочи изпълнителният директор на Facebook Шерил Сандбърг.\r\n\"Оказахме се неподготвени за огромния мащаб на проблемите, с които се сблъскахме”, коментира шефът на Twitter Джак Дорси, съобщи БГНЕС.\r\nСенаторите се изказаха критично за реакцията и на най-голямата търсачка Google. Те изразиха загриженост от споделянето на лични данни и злоупотребите с платформата за подбуждането на насилие.  Американските политици заявиха, че не са съгласни рекламите в социалните медии да се използват като канал за налагане на чуждо влияние, докато компаниите печелят от това.", "date": "2018.09.06", "title": "Facebook и Twitter се признаха за виновни относно руската намеса в изборите на САЩ"}
{"url": "https://www.actualno.com/society/novinite-naj-vajnoto-za-denja-6-septemvri-news_693638.html", "text": "   Отбелязваме 133 от Съединението на България, според Великобритания Путин има основна вина за отравянето на Срипал, МОН ще разширява \"бързата писта\" за учители... Тези  и други новини събра редакционният екип на на празничния 6 септември.       Съединението на България е актът на фактическо обединение на Княжество България и Източна Румелия през есента на 1885. То е координирано от Българския таен централен революционен комитет (БТЦРК).   Според обвинението, всички осем са участвали в организирана престъпна група за продажба на акцизни стоки без бандерол, извършване на данъчни престъпления и пране на пари. На 5 септември британската прокуратура повдигна обвинение на двама руснаци, които са заподозрени за опита за убийство на семейство Скрипал.     В момента човек може да стане учител по няколко начина. Класическият е след 4- или 5-годишно следване в педагогическа специалност в университет, или пък след изкарване на педагогически профил в рамките на друга специалност (филология, география, химия и т.н.), което носи педагогическа правоспособност. Първо хотелите (Маринела), сега алкохолът - разработи се Специализираната прокуратура. И моментално направи впечатление ключова част от информацията по двата случая - събрани били доказателства за престъпна дейност (пране на пари) от 2008/2009 година до тази година!    Френската армия е готова да удари Сирия, ако бъде използвано химическо оръжие в правителствената офанзива за отвоюване на северната провинция Идлиб, съобщават от Ройтерс. Долорес О'Риърдън почина на 15 януари 2018 г. на 46-годишна възраст. Тялото ѝ беше открито във ваната в стаята на хотел Парк Лейн в Лондон Изследването е проведено от края на май до началото на юни тази година, сред около 3 400 американски потребители на Facebook над 18-годишна възраст. Захарова подчерта, че ако не били военновъздушните руски сили, „сега въобще нямаше и дума да става за някаква защита за журналистите в Сирия“. ", "date": "2018.09.06", "title": "Новините: Най-важното за деня, 6 септември"}
{"url": "https://www.actualno.com/society/mon-shte-razshirjava-byrzata-pista-za-uchiteli-news_693558.html", "text": "  В опит да реши трудния проблем с намаляващите педагози в училище просветното министерство обмисля да разшири \"бързата писта\" за учители. Ведомството предвижда в края на тази или началото на следващата година да стартира национална програма, чрез която хора, които не са учители, но желаят да преподават, да могат да влязат в училище и да бъдат подкрепени в рамките на 1 г. да придобият педагогическа правоспособност. Това съобщи просветният министър Красимир Вълчев вчера на парламентарен контрол, пише днес      В момента човек може да стане учител по няколко начина. Класическият е след 4- или 5-годишно следване в педагогическа специалност в университет, или пък след изкарване на педагогически профил в рамките на друга специалност (филология, география, химия и т.н.), което носи педагогическа правоспособност. В клас обаче може да преподават и хора, които са завършили друга специалност, но са придобили педагогическа правоспособност в допълнителен курс на обучение. (Така например работят учителите на \"Заедно в час\", които не са учили педагогика, но придобиват допълнително педагогическа правоспособност в рамките на 1 г.). \"В момента се работи по голям програмен проект, финансиран от ЕК, който дава основание за развитие на такава дейност\", загатна министърът.   По думите на Вълчев МОН обмисля да създаде и корпус от специално обучени учители, които да бъдат изпращани в райони с най-голям недостиг на педагози. Те трябва да са се съгласили предварително да бъдат насочени към определени училища - в които най-трудно се намират учители, където е най-неблагоприятно да се работи, където има най-голяма концентрация на проблемни деца и т.н., разбира се, срещу по-високо възнаграждение. Преди седмици министърът съобщи и че до края на годината трябва да бъде готова информационната система, в която всеки завършил млад педагог да се регистрира, посочвайки предмета, по който иска да преподава. В системата ще има данни и за напускащите училище педагози, т.е. от нея ще е видно в кой район от какъв тип специалисти има нужда.\r\nСпоред Вълчев всички свободни учителски позиции, които по последни данни са около 1700, преди първия учебен ден ще бъдат заети. Някои позиции ще бъдат обезпечени с т. нар. неправоспособни учители - хора, които нямат учителска правоспособност, другаде ще се съчетават предмети или пък пенсионери ще останат да преподават една или няколко години след навършване на пенсионна възраст. С подългосрочните мерки МОН се надява да предотврати най-сериозната криза за кадри в системата, която се очаква след около 10 г.  ", "date": "2018.09.06", "title": "МОН ще разширява \"бързата писта\" за учители"}
{"url": "https://www.actualno.com/asia/netanjahu-zakri-izraelskoto-posolstvo-v-paragvaj-news_693569.html", "text": "  Израелският премиер Бенямин Нетаняху нареди да бъде затворено израелското посолство в Парагвай в отговор на решението на латиноамериканската страна да върне посолството си от Йерусалим в Тел Авив, предаде ТАСС.     \"Израел гледа много сериозно на решението на Парагвай, което ще остави петно върху отношенията между двете страни\", пише Нетаняху в Twitter.   По-рано, според вестник \"Гаарец\", министърът на външните работи на Парагвай Луис Кастилиони обяви намерението си да прехвърли дипломатическата мисия на държавата обратно от Ерусалим в Тел Авив. Той обясни решението си с това, че страната му \"иска да допринесе за засилване на регионалните дипломатически усилия за постигане на справедлив и траен мир в Близкия изток\".\r\nЦеремонията по откриването на новото посолство на Парагвай в Ерусалим се състоя през май. Парагвай стана третата държава, която прехвърля посолството от Тел Авив. На 14 май в Ерусалим бе открито посолство на САЩ, а на 16 май – на Гватемала предаде БГНЕС.  Статутът на Йерусалим е един от ключовите проблеми в палестинско-израелския конфликт. Израелците заемат източната част на града по време на войната от 1967 г. Те настояват, че Йерусалим е \"единната и неделима\" столица на Израел. Палестинците искат да превърнат източната част на града в столица на своята държава.   ", "date": "2018.09.06", "title": "Нетаняху закри израелското посолство в Парагвай"}
{"url": "https://www.actualno.com/balkani/58-ot-makedoncite-shte-uchastvat-v-referenduma-news_693578.html", "text": "  На предстоящия референдум за промяна на името на Република Македония и за започване на преговори за членство в НАТО и ЕС на 30 септември мнозинството от гражданите на страната ще участва във вота.     Това сочат данните от социологическото проучване на Института за демокрация и Македонския център за международно сътрудничество проведена от компанията М-проспект по поръчка на телевизия Телма.   На първият въпрос в анкетата - дали ще гласуват или не, мнозинството или 57,8% са заявили, че ще гласуват, почти 1/3 или 28,8 % няма да излязат на референдум, 11,2% не знаят и 2,2% отказват да отговорят.\r\n40,9 на сто от гражданите ще гласуват \"за\", \"против\" са 8,6 на сто, все още не са решили 6,3 на сто, а два процента от анкетираните са отказали да отговорят. Без отговор са 42.2% от запитаните.  Анкетата е проведена от 7 до 25 август тази година сред 1 000 души. Тя е на македонски и на албански език, допълва БГНЕС.   ", "date": "2018.09.06", "title": "58 % от македонците ще участват в референдума"}
{"url": "https://www.actualno.com/prasspress/hajde-keleshi-vseki-da-razkeshi-lajf-stajl-s-ani-colova-news_693588.html", "text": "   Здравейте, здравейте, драги зрители, сигурно ви е домъчняло за мен, отдавна не сме се виждали, защото си доизпипвах концепцията за лайф-стайл предаването, исках всичко да е перфектно.     Аз съм Ани Цолова, а вие гледате предаването С мен е супер-дупер прокурорът Иван Кешев, който е страшилище като суперполицая Никола Гешев. Впрочем Никола Гешев е жив и се крие заедно с Цецо Елвиса в царските имоти, но за това ще имаме отделно предаване.\r\nС Иван Кешев ще ловим хай-лайфа и каймака на обществото. Прокурор Кешев, къде ще се разиграе нашата първа акция за днес, къде ще е, така да се каже, премиерата? Най напред ще атакуваме Японския хотел. Ще се скрием в листата на пластмасовите вишни и ще изскочим внезапно!   Колко вълнуващо! Ами Антон Тодоров там ли ще ни чака? Когато изнасилвахте Иванчева пред Спортната палата, той нали чакаше на пусия! Да, тогава той беше кибик. Искаше да изнасилва и той, но не му дадох, България е правова държава! Има си ред, дори когато шибаме някого публично. В края на краищата аз съм си решил да стана главен прокурор! Духът на Антон Тодоров, разбира се, ще присъства, както и частица от него, но да не издавам предварително. Ето че вече сме под прикритието на пластмасовите вишни. Прокурор Кешев се готви за скок, извива гръбнак на дъга, като котка, все едно Шиши го милва… Ето той скача и реве като бит планински нерез. Но какво крещи той?     Хайде, келеши, всеки да разкеши! Хайде, келеши, всеки да разкеши! Вълчо, къде са майка ти и баща ти? Не ги знам, пълнолетни са. Пари нямам да се усмихна. Давай тогава, без да се усмихваш. Драги зрители, виждате че атакуваме луксозните кенефи на хотела, прокурор Кешев рови здраво в екскрементите, той не се страхува от нищо, ето той вади една кутия за обувки, а в кутията - Боже мили, очите на прокурора станаха на палачинки, това е кеш, кеш, кеш! Но между пачките виждаме още нещо гнусноватичко, какво е това, прокурор Кешев? Това са мустаците на Антон Тодоров! Казах ви, че частица от него ще ни чака!   Къде отиваме сега, прокурор Кешев? Кого ще изгърбим в името на стабилността? Сега ще пийнем малко спирт за Бок да прости. “Бок да прости”, значи долу-горе - “Бог да прости едни пари”. Атакуваме “Сис Индъстрис”, киаааа!... Драги зрители, видяхте как прокурор Кешев атакува спиртоварната с маваши-гери. Хайде, келеши, всеки да разкеши! Хайде, келеши, всеки да разкеши! Ама ние вече разкешвахме… Пак ще разкешвате! Гледай ги ти! Стабилността се клати като кура ми Иванко, хора умират по шосетата, ей... Трябва да се разкешва непрекъснато и на първо време ще трябва една пачка, за да подпрем крака на масата за преговори. Хайде, да не ви изнасям в кутии за обувки!...\r\n(...) (...) (...) Наистина много се стараете, прокурор Кешев… Аз съм си решил да стана главен прокурор. Е то много хора така решават да станат главен прокурор, пък не стават… Абе много ти знае и на тебе дупенцето, затова си няма столче под него! Evil Dick, Прас-Прес", "date": "2018.09.06", "title": "Хайде, келеши, всеки да разкеши! (Лайф-стайл с Ани Цолова)"}
{"url": "https://www.actualno.com/politics/karajancheva-rumen-radev-verojatno-podgotvja-politicheski-proekt-news_693580.html", "text": "  \"С това изявление той се определи като единствената опозиционна сила, но пък каза, че избори засега не са необходими, което значи, че той все още не е готов със своя политически проект.\"     Това каза председателят на НС Цвета Караянчева пред bTV по повод обръщението на президента Румен Радев към нацията.   Tрябва да поемеш политическата отговорност, а дали ще ти приемат оставката, това вече е тема на друг разговор, коментира тя по повод подадените министерски оставки\r\n\"Може би подготвя политически проект след мандата си, това е негово право, но за тези 5 г., които е избран, трябва да е институция обединител на българската нация”, коментира Караянчева още обръщението на държавния глава. Според нея Радев не се справя с това да обединява нацията и трябва да поработи повече в тази посока.  \"Трябва да не се вслушва много в съветниците, които му пишат словата, а да говори от сърце\", препоръча Караянчева.\r\n\"Очаквах да го видя в парламента и там да отправи своето послание, но той има право да го прави и по телевизията. Посланието някак си ме смути, защото като държавници трябва да си говорим по друг начин. Може да имаме лично отношение един към друг, но когато си институция, трябва да говориш по друг начин\", смята Караянчева.   Подадените три министерски оставки ще бъдат обсъдени в понеделник на коалиционен съвет и може би в сряда или четвъртък другата седмица ще влязат в Народното събрание, каза още шефът на парламента. „С оставките, които бяха подадени, се пое политическата отговорност. Така се постъпва, и тримата министри са изключителни професионалисти и мъже на честта”, допълни тя.    \"В един момент трябва да поемеш политическата отговорност, а дали ще ти приемат оставката, това вече е тема на друг разговор – коалиционен съвет, Народното събрание, как ще гласуват парламентарните групи”, категорична беше Караянчева. На въпрос дали очаква още рокади в кабинета, тя отговори, че това е в правомощията на премиера. „Той избира министрите и съответно следи дали те се справят със задълженията си”, отбеляза председателят на парламента. Според нея министрите от кабинета се справят добре, но ако министър-председателят Бойко Борисов има забележки към работата им, това е негово право.\r\n\"Не по всичко сме съгласни с предложенията на колегите от Обединени патриоти или те с нашите, нормално е да прехвърчат искри\", отбеляза Караянчева. Според нея проблемът е комуникацията и може би в последните няколко месеца коалиционните съвети не са се провеждали регулярно, както би трябвало.\r\nПредседателят на парламента беше категорична, че в никакъв случай не е подложена на натиск или обаждания в работата си.   \"С министър-председателя се чуваме по повод на това дали ще идва в парламента или да съгласуваме определени мероприятия, но решенията, които трябва да вземам като председател на НС, ги вземам сама, без да съгласувам с никого”, подчерта тя.\r\nЛидерът на БСП Корнелия Нинова малко прекали, като обвини цяла парламентарна група, че са убийци, и затова наложих наказание „забележка”, обясни Караянчева по повод вчерашните скандали в парламента. „По този начин така се окачествяват и над 1,2 млн. български граждани, които са гласували за тази партия”, подчерта тя. „Но в никакъв случай не искам някой да си помисли, че ако от партия ГЕРБ някой използва обидни квалификации, няма да бъде наказан”, предупреди шефът на НС.   \"Ако БСП сега са се сетили да вървят сред народа, са закъснели”, коментира Караянчева намерението на повечето депутати от левицата да не ходят в парламента, а да се срещат с хората. По думите ѝ от ГЕРБ са непрекъснато сред хората.", "date": "2018.09.06", "title": "Караянчева: Румен Радев вероятно подготвя политически проект"}
{"url": "https://www.actualno.com/cosmos/misteriozen-obekt-se-dviji-s-97-ot-skorostta-na-svetlinata-news_693584.html", "text": "  Астрономите откриха струя от частици, възникнала в резултат от сблъсъка и сливането на две неутронни звезди през 2017 г. От Земята видимостта на движението на струята е със скорост четири пъти по-голяма от скоростта на светлината, пише порталът \"Известия\".     Научна статия в „EurekAlert!“ отбелязва се, че наблюденията на този феномен са извършени, използвайки радиоинтерферометъра „Very Long Baseline Array“ (VLBA), антенна матрица с ултра-дълъг обхват, състояща се от 10 радио телескопа.   Засичайки невероятната скорост на частиците, учените предполагат, че това е ултрабърза струя плазма.\r\nОбластта на формирането ѝ е открита 75 дни след сливането на звездите, предаде БГНЕС.  Учените подчертаха, че реалната скорост на струята е много висока и възлиза на 97% от скоростта на светлината, равна на 300 000 км/с.   ", "date": "2018.09.06", "title": "Мистериозен обект се движи с 97% от скоростта на светлината"}
{"url": "https://www.actualno.com/society/zadrystvane-na-am-trakija-news_693581.html", "text": "  От осмия километър на АМ \"Тракия\" посока Бургас има сериозно забавяне на движението. Образувала се е колона от автомобили. Причината за задръстването според шофьори са ремонтните дейности по магистралата.     Трафикът на излизане от София е интензивен, предаде репортер на    Има коли, които се опитват да карат в аварийната лента, като така затрудняват още повече движението.\r\nТрафикът в другата лента на магистралата в посока София е нормален.  ", "date": "2018.09.06", "title": "Задръстване на АМ \"Тракия\""}
{"url": "https://www.actualno.com/crime/imushtestvo-na-stojnost-421-425-lv-otnemat-ot-ekskmet-news_693586.html", "text": "  Имущество на обща стойност 421 425 лв. отнема от екскмета на Неделино Комисията за противодействие на корупцията и за отнемане на незаконно придобитото имущество (КПКОНПИ).     По предявен от нея иск Кърджалийският окръжен съд е образувал гражданско дело против Стоян Беширов и неговата съпруга Виолета.   Комисията отнема контролираните от Стоян Беширов и съпругата му търговски дружества. От семейството ще бъдат отнети поземлени имоти, които притежават в селата Добромирци и Загорски (общ. Кирково), в Неделино и в Ракитово. Ще бъдат отнети и суми, преминали по банкови сметки и лични парични вноски в търговски дружества, както и приходи от продадени имоти.\r\nБеширов бе привлечен като обвиняем за това, че като кмет на гр. Неделино умишлено не изпълнил и нарушил служебните си задължения във връзка със Закона за обществените поръчки и от това са настъпили значителни вредни последици за общината.  Разследването срещу градоначалник на община Неделино започна през 2014 г. след телевизионен репортаж.   Ден по-късно ДАНС и прокуратурата влязоха в сградата на общината, иззеха множество документи. Направено бе претърсване и изземване в офиси на фирми.\r\nНа следващия месец Специализираното звено за борба с корупцията към Софийска градска прокуратура привлече като обвиняеми Беширов и зам.-кметицата Румяна Караиванова.    Поиска и отстраняването им от длъжност. Бившият кмет бе обвинен за това, че в периода от 1 януари 2012 г. до 24 октомври 2013 г. в Неделено, при условията на продължавано престъпление, не е изпълнил и е нарушил служебните си задължения, произтичащи от Закона за обществените поръчки и с това е ощетил общинския бюджет в размер на 902 465 лв.   Пред Окръжния съд на Смолян Беширов обжалва отстраняването си от длъжност, но не спечели. Мотивът на съдиите беше, че не е отпаднала възможността Беширов да повлияе на свидетели по досъдебното производство, по което кметът бе обвиняем за престъпления по служба.\r\nГражданското дело по предявения от КПКОНПИ иск е насрочено за 8 януари 2019 г. в Кърджалийския окръжен съд.", "date": "2018.09.06", "title": "Имущество на стойност 421 425 лв. отнемат от екскмет"}
{"url": "https://www.actualno.com/society/133-godini-ot-syedinenieto-na-bylgarija-news_693563.html", "text": "  Съединението на България е актът на фактическо обединение на Княжество България и Източна Румелия през есента на 1885. То е координирано от Българския таен централен революционен комитет (БТЦРК).     Съединението се извършва след бунтове в различни градове на Източна Румелия, последвани от военен преврат на 6 септември 1885, подкрепен от българския княз Александър Първи. 6 септември 1885 г. е забележителна дата в историята на България. Изстрадалият ни народ отхвърли една несправедливост, наложена от Великите сили през юни 1878 г. Берлинският диктат осакати извоюваната с толкова кръв и страдание свобода. Този абсурден и престъпен международен акт стана причина за всички катаклизми на Балканите. Сръбско-българската война, въстанията в Македония и Одринска Тракия, войните през 1912 и 1913 г., въвличането на балканските държави едни срещу други в Първата световна война маркират само големите конфликти, в чиято основа са решенията на Берлинския конгрес да разпокъса един народ с хилядолетна история и култура.   Съединението определи съдбата на България за векове напред. То беше подготвено от редица важни събития преди него - от българското Възраждане, от десетилетната борба за независима българска църква, от вековната борба за съхранение на език, традиции и обичаи на българите, от борбата за национално освобождение, от десетки въстания и Априлското въстание, което предшестваше Руско-Турската освободителна война. Съединението беше в началото на други последвали исторически събития, като Илинденско - Преображенското въстание, обявяването на Независимостта на България на 22 септември 1908 г. и Балканската война от 1912-1913 г. Всички тези събития бяха насочени към обединението на българите, към тяхното присъединяване към майка България. Съединението даде урок на великите сили, на държавите, които със своето влияние, със своята военна и икономическа мощ определят хода на историческото развитие. И този урок се състои в това, че колкото и да са силни тези велики сили, те трябва да се съобразяват с малките народи, които искат своята свобода, независимост и обединение.\r\nЗащото несправедливият Берлински договор с решенията си предопредели такова развитие в нашия регион, което създаваше конфликти и се пораждаха войни. Вследствие на неговите политически неадекватни решения беше разединена България, а в нашия регион последваха три войни – Сръбско-Българската от 1885, Балканската и Междусъюзническата война от 1913 г. Но най-важното е, че в резултат на Съединението България стана по-силна политически, икономически и духовно. Гласът на България стана по-силен и нарасна влиянието й при решаването на съдбата на Европа. България укрепна и с това, че тя привличаше нашите сънародници, останали под чуждо робство, имаше възможност да съдейства за тяхното освобождение. Друг е въпросът, че ние нямахме историческия шанс да реализираме тази възможност. Но със Съединението България възмогна икономически, културно и стана сериозен фактор на нашия континент.  Уроците на Съединението са актуални и днес. Съединението стана, защото българският народ го искаше, защото българският народ наложи на политиците да работят за това Съединение. И неслучайно дядо Вазов, който по най-точен начин чувстваше пулса на своя народ, каза, че Съединението е една от най-лесните революции, защото то беше победило вече в душите на хората. Един от големите уроци на Съединението е, че политиците и държавниците по онова време бяха на висотата на своя народ. Някои от тях имаха различни убеждения. Но неоспоримото им достойнство беше в това, че пренебрегнаха личните си вражди и разногласия в името на важната национална цел – обединението на България, съединението на двете разпокъсани части.   ", "date": "2018.09.06", "title": "133 години от Съединението на България"}
{"url": "https://www.actualno.com/sciencelogy/26-ot-amerikancite-veche-ne-polzvat-facebook-news_693587.html", "text": "  Около 26% от потребителите на Facebook в САЩ са отстранили мобилното приложение от устройствата си през изминалата година в светлината на скандалите с безопасността и случаите на кражба на лични данни. Това съобщи телевизионният канал CNBC.     Той се позовава на резултатите от проучване, проведено от американския изследователски център \"Pew Research Center\". Според наличните данни 54% от анкетираните са променили настройките за поверителност на своите страници в социалната мрежа на фона на скандалите с изтичането на лични данни през изминалата година. 42% от запитаните са заявили, че са решили да „си вземат почивка“ и временно да спрат да използват Facebook, предаде БГНЕС.   Ако вземем само потребителите на социалната мрежа на възраст от 18 до 29 години, сред тях броят на премахналите мобилното приложение от своите устройства е 44%. В същото време, проучването не засяга Instagram, което също е собственик на компанията Facebook.\r\nИзследването е проведено от края на май до началото на юни тази година, сред около 3 400 американски потребители на Facebook над 18-годишна възраст.  ", "date": "2018.09.06", "title": "26% от американците вече не ползват Facebook"}
{"url": "https://www.actualno.com/chronicles/ekzarh-stefan-i-bylgarski-podava-ostavka-pod-natiska-na-komunisticheskoto-pravitelstvo-news_693182.html", "text": "  Роден е на 7 (нов стил 19) септември 1878 година в ахъчелебийското село Широка лъка. Получава начално и основно образование в родното си място (1886 – 1892), а III клас продължава в село Орехово, Чепеларско (1892 – 1893). Завършва духовна семинария в Самоков като отличник и първенец на випуска (1893 – 1896). В периода 1896 – 1900 година работи като учител в близкото до Широка Лъка село Солища. Член е на организирания от Вълчо Сарафов революционен комитет в Широка лъка.     Учи в Киевската духовна академия (1900 – 1904), която завършва със степен „кандидат на богословието“.[2] От 1904 до 1907 г. работи като учител в Пловдивската мъжка гимназия, а от 1907 до 1910 г. преподава в Цариградската духовна семинария. На 16 (нов стил 29) октомври 1910 г. е подстриган в монашески чин с името Стефан, а три дни по-късно, на 19 (нов стил 22) октомври 1910 г. става протосингел на Българската Екзархия в Цариград. На 8 (нов стил 21) септември 1911 г. йеромонах Стефан е възведен в архимандритско звание. Подпомага Покръстването на помаците в новоприсъединените към България земи след Балканските войни.   Сътрудничи на Карнегиевата комисия и комисията по сключване на мира с Турция през 1913 г. През късната есен на 1913 г. архимандрит Стефан, заедно с екзарх Йосиф I се завръща в България и се установява в София, където вече е седалището на Екзархията.\r\nОт 1915 до 1919 г. специализира богословие в Женева и защитава докторат във Фрибур, Швейцария. По време на престоя си в Швейцария архимандрит Стефан е член на „Българския съюз“, който има за цел да отстоява българските национални интереси в чужбина и е един от най-дейните представители на българската емиграция в страната. Владее няколко чужди езика.  Митрополит Софийски\r\nПрез 1921 г. е ръкоположен за Маркианополски епископ, а през 1922 г. е избран за Софийски митрополит. В качеството си на Софийски митрополит той отслужва заупокойната молитва в църквата Света Неделя на 16 април 1925 г., когато е извършен Атентата в Света Неделя.   На този пост служи 26 години. Между двете световни войни участва активно в икуменическото движение и представлява Българската православна църква на множество международни конференции. Работи за снемане на схизмата, наложена през 1872 г. на Българската екзархия. Благодарение на активната му дейност и личен авторитет, той успява да издейства Нансеновото съдействие. Става кръстник на широколъшкото читалище „Просвета“, открито през 1934 г., което днес отново носи неговото име.    В средата на 30-те години митрополит Стефан е активен поддръжник на сближаването с Югославия и в писмо до наскоро отстранения министър-председател Кимон Георгиев от януари 1935 година пише, че тази позиция поставя в опасност живота му. През 1943 г. активно участва в движението за спасяването на българските евреи. От 1944 до 1945 г. е наместник-председател на Светия Синод.\r\nСпоред политолога Антон Тодоров митрополит Стефан е вербуван през 1942-43 година от резидента на НКВД и съветник в посолството на СССР в страната - Дмитрий Федичкин (агент Яковлев). Така Стефан започва да предава ценна информация, която има като приближен на царския двор. Това твърдение обаче не се приема еднозначно.    На 21 януари 1945 г. е избран за български екзарх, а на 22 февруари същата година е вдигната схизмата на Българската православна църква. Като екзарх се противопоставя на участието на свещениците в политическия живот в страната. Поради откритото си несъгласие с политиката на комунистическата власт в Народна република България към Българската православна църква и нейното отношение към религията, на 6 септември 1948 г. е принуден да подаде оставка като български екзарх.\r\nНа 24 ноември 1948 г. е интерниран в село Баня, Карловско. През следващите години той постоянно боледува. Светият синод му оказва известна помощ, но отказва да му разреши да се върне в София, заявявайки през юни 1952 година, че той „продължава незаконно да се счита Софийски митрополит и екзарх Български“, с което би предизвикал в епархията „редица смущения“.   Екзарх Стефан умира в Баня през 1957 г. Погребан е в главната църква на Бачковския манастир, „Успение Богородично“.\r\nНегови наследници са Любен Николаев (скулптор), синът му Волен Николаев (роден 1954, починал 2011, поет и писател) и последен наследник дъщерята на Волен Николаев- Белла Волен (художничка, живееща във Виена, Австрия, родена през 1982)    Екзарх Стефан е автор на множество слова и богословски трудове, между които „На път за Дамаск“ (1932), „Българската Църква“ (1932), „Същината на пастирското служение“ (1935), „Религия и наука“ (1937).\r\nИнтересът към живота и делото на екзарх Стефан I започва да се възражда през 90-те години на 20 век. Появяват се първите публикации за неговата личност в масовия печат, а по-късно и в сериозни научни изследвания. През 1998 г. е отбелязана 120-та годишнина от рождението му. Името на екзарх Стефан I нашумя във връзка с честванията по повод спасяването на българските евреи по време на Втората световна война. На своя сесия, проведена на 19 ноември 2001 г. израелският мемориален институт „Яд Вашем“ го удостоява с почетна грамота, медал и званието „Праведник на света“ за неговия принос за спасяването на българските евреи през 1943 г. „Името му ще бъде вписано завинаги върху Почетната стена в Алеята на праведните“ в Йерусалим – се казва в грамотата, издадена на 12 март 2002 г.\r\nПрез 2003 г. в родното му място Широка лъка е открит негов бюст-паметник. На тържествата по този повод присъстват бившият израелски посланик в България Емануел Зисман, както и настоящият посланик Аврам Шарон, заедно с 43-ма свои сънародници от Израел. Аврам Шарон оценява заслугите на екзарх Стефан с думите: „За българските евреи и за народа на Израел екзарх Стефан е символ на спасението, еманация на българската толерантност. Народът на Израел и евреите по цял свят никога няма да забравят това и ще са винаги дълбоко признателни на своите спасители.“ Животът и заслугите на екзарх Стефан I дават повод на Емануел Зисман в прочувственото си слово да заяви: „Ако хуманизмът беше критерий, България трябваше да приема Европа, а не обратното.“   ", "date": "2018.09.06", "title": "Екзарх Стефан I Български подава оставка под натиска на комунистическото правителство "}
{"url": "https://www.actualno.com/education/davame-200-lv-za-pyrvolak-a-za-gimnazist-dvojno-poveche-news_693523.html", "text": "  Минимум 200 лева ще струва подготовката за един първокласник тази година, а един гимназист излиза двойно повече. При учениците от 8. клас нагоре само учебниците излизат над 200 лв. и още толкова минимум ще са необходими за набавянето на несесер с моливи и химикалки, линии, пергел, блокче за рисуване, бои, тетрадки, раница и дрехи. Това пресметна Светлана Нанчева, която работи в борса за учебници.     „Няма особена промяна в цените за началния курс. Родителите там ще трябва да купят само учебни тетрадки, атласи и сборници, защото учебниците са ангажимент на държавата. През годините цените на помагалата традиционно се увеличават с по 50 ст. до 1 лв. Има учебни тетрадки, които стигнаха 7 лв., което според мен е много“, обясни Нанчева, цитирана от БГНЕС.\r\nТя подчерта, че шоково поскъпване има при учениците, които тази година ще бъдат в 9. клас. Родителите им ще трябва да платят за набавянето на учебниците между 30-40% повече в сравнение с миналата година. „Тази година излязоха новите учебници за 9. клас. Те са доста по-скъпи за разлика от тези по старата програма. Например една от математиките за 9. кл. по старата програма беше 6 лв., а новият учебник е 12.90 лв. Има учебник по точната наука и на цена от 15 лв. Вече няма издание, което да е под 10 лв.     Учебниците по английски език могат да достигнат до 50 лв. Това включва набавянето на учебник и учебна тетрадка. Ако обаче са на българско издателство, цената пада почти наполовина – до 30 лева. Учебната тетрадка, която родителите трябва да купят по английски за 2. или 3. кл., е около 10 лв., което е напълно приемливо“, изчисли служителката от борсата за нови и употребявани учебници.\r\nСобственикът на борсата Юри Анджекарски казва, че макар и цените да са високи, те повече от 10 години дават възможност учениците да се сдобият с учебници и помагала на по-ниски цени.\r\n„В нашата борса вие спестявате. При размяна ние изкупуваме старите учебници на 40% от коричната им цена и като доплатите 30%, си купувате новите учебници за 9. клас. Така взимате новите учебници с отстъпка и може да спестите средства, които да вложите в закупуването на друго важно нещо за училище“, разясни Анджекарски. Той подчерта, че ако всяка година се връщат използваните учебници и се взимат нови, то накрая може да се окаже така, че те не са ви стрували нищо или началната инвестиция в тях е била малка.    От тази възможност се възползва Десислава Николова, която вече е студент и се разделя с учебниците си, които е взела от тук, за да даде възможност на някой друг да ги вземе на по-ниска цена. „Излизаше ми с около 20-30% по-евтино. От борсата не намирах единствено по-специализирана литература, защото бях в професионалната гимназия по техническа механика и оптика, кино и аудио и видеосистеми учех“, заяви Николова.   Ученикът Валентин Ташков от 164-та гимназия се възползва от борсите, за да продаде използваните си учебници. „2.21 лв. получих за предаването на учебник по „Физика“ и „Химия“. Дадоха ми 20% от коричната им цена. Очаквах да ми дадат повече пари, но... Аз носех и други учебници, но тъй като те са стари и по тях вече няма да се учи, не ми ги взеха. Имах възможност да взема отстъпка, но ние в училище ги поръчваме през интернет и понякога получаваме и отстъпка“, каза Ташков, който тази година ще бъде в 11. кл. Според Десислава Николова и Валентин Ташков, всеки учебник трябва да има втори и трети живот, хората трябва да си ги разменят и всички трябва да се стремим към безплатно образование. А ако не това - най-малко удължаваме живота на едни учебници, които не са за еднократна употреба и не е разумно те да отиват на вторични суровини или да остават използвани само веднъж.    ", "date": "2018.09.06", "title": "Даваме 200 лв. за първолак, а за гимназист - двойно повече"}
{"url": "https://www.actualno.com/europe/otcheten-e-seriozen-spad-na-industrialnite-porychki-v-germanija-news_693592.html", "text": "  През юли обемът на поръчки на индустриалните предприятие в Германия е намалял с 0,9% в сравнение с предходния месец, показват данните на министерството на икономиката на ФРГ.     Анализаторите очакваха покачване на този показател с 1,8%, съобщи БГНЕС.\r\nСпрямо юли 2017 г. поръчките са намалели с 0,9%, докато експертите прогнозираха техния растеж с 1,9%.   През юни, според преразгледаните данни, обемът на поръчките е намалял с 3,9% на месечна база, а не с 4%, както беше съобщено по-рано. Годишният спад на показателя достигна 0,8%.  Обемът на вътрешните поръчки е нараснал с 2,4%, докато поръчките, приети от клиенти в чужбина, са спаднали с 3,4%, включително в еврозоната – с 2,7%.\r\nПоръчките на потребителски стоки е намаляло през юли с 0,5% спрямо юни, спадът на поръчките за оборудване е достигнал 2,7%.", "date": "2018.09.06", "title": "Отчетен е сериозен спад на индустриалните поръчки в Германия"}
{"url": "https://www.actualno.com/society/prognoza-za-vremeto-6-septemvri-chetvyrtyk-news_693559.html", "text": "  Днес над страната ще има променлива облачност и на отделни места, главно в източните райони, ще има превалявания. Това съобщи за  „Фокус“ Христо Христов, дежурен синоптик в Националния институт по метеорология и хидрология (НИМХ). Ще духа до умерен северозападен вятър. Максимални температури - между 25° и 30°, в София - около 25°.     Над Черноморието ще бъде ветровито – ще духа умерен северозападен вятър. Облачността ще е променлива и на отделни места ще превали слабо. Максималните температури ще са между 26° и 28°. Температурата на морската вода е 25-26°. Вълнението на морето ще бъде 2-3 бала.\r\nНад планините ще има променлива облачност и на отделни места ще превали краткотраен дъжд. Ще духа умерен северозападен вятър. Максимална температура на височина 1200 метра - около 19°, на 2000 метра – около 12°.\r\nАтмосферното налягане ще се задържи почти без промяна - по-ниско от средното за месеца.  В петък ще преобладава слънчево време. Вятърът ще се задържи от северозапад, слаб, в Дунавската равнина и по Черноморието – до умерен. Дневните температури слабо ще се повишат и максималните ще са между 26° и 31°. През почивните дни вероятността за валежи се увеличава, повече - в неделя, когато вятърът ще се ориентира от изток-североизток и отново ще започне захлаждане.", "date": "2018.09.06", "title": "Прогноза за времето - 6 септември (четвъртък)"}
{"url": "https://www.actualno.com/literature/otkys-ot-romana-bjala-hrizantema-meri-lin-braht-news_693123.html", "text": "        Чеджу е остров в Южна Корея, известен със своята специфична архитектура, дължаща са на ветровития климат, разнообразие от угаснали вулкани, плажове и рибарски селца. Макар да се намира близо до континенталната част на Корея, островът е един съвсем различен свят, което се подчертава и от нетипичния диалект на местните жители. Хеньо са жени водолази, които се гмуркат без екипировка в ледените води край острова, за да събират различни морски продукти, които след това продават. Традицията на хеньо се предава от поколение на поколение повече от четиристотин години. Благодарение на нея жените на острова стават тези, които се грижат за прехраната на семейството, а това превръща остров Чеджу в единственото място в Корея, където се откриват взаимоотношения, близки до матриархат.   Въпреки че името на цветето идва от гръцки език, се смята, че хризантемата е култивирана за пръв път в Китай 2500 години преди растението да стане познато в Европа. Будистки монаси го пренасят в Япония, където цветето толкова се харесало на императора, че той често поставял хризантеми на трона си и сядал върху тях. Дори символът върху императорския печат бил жълта хризантема, за която се вярвало, че символизира власт и сила.\r\nБялата хризантема, от друга страна, е символ на скръб и траур и в азиатските държави се използва по време на погребения.    В много култури се смята, че бялата хризантема също символизира истина и чистота и присъствието й в дома приканва гостите да бъдат искрени, да ценят честността и да казват истината. „Жените за разтуха“ били млади жени и момичета, които японската армия събирала от окупираните територии по време на Втората световна война и превръщала в сексуални робини. Историческите източници не могат да дадат конкретна информация за броя на жените, принудени да живеят в т.нар. „Станции за разтуха“. Много от тях били отвличани от домовете си или примамвани с обещания за работа и образование.\r\nДълго след края на войната съществуването на „жени за разтуха“ е било отричано, а на оцелелите е било забранено да разказват за преживяванията си. Едва през 1991 г. първата жена споделя своята история. Чак през 2015 г. японското правителство признава използването на тази порочна практика и основава паричен фонд в тяхна полза, но с условието Статуята на мира пред японското посолство в Сеул, която включва и „жена за разтуха“, да бъде съборена.\r\nДори и днес съществуването на „жените за разтуха“ е тема табу в много азиатски държави.   Хана знае, че да закриля сестра си, означава да я държи далеч от японските войници. Майката го е втълпила на голямата си дъщеря: Никога не позволявайте да ви видят. И най-вече никога не оставайте насаме с тях! Хана е доловила нещо зловещо в предупредителните майчини думи и на шестнайсет се смята за късметлийка, защото това не се е случвало досега. Но в един летен ден късметът я изоставя.\r\nКъсен следобед е и другите гмуркачки отдавна са отишли на пазара, когато Хана за пръв път вижда ефрейтор Моримото. Майка й иска да напълни още една мрежа за болна приятелка, която не може да се гмурка. Тя винаги се притичва първа на помощ. Хана се показва на повърхността, за да си поеме въздух, и поглежда към брега. Сестра й е клекнала на пясъка и заслонила очи, гледа към морето. На девет години е достатъчно голяма, за да стои сама на брега, но твърде малка, за да плува по-надълбоко с Хана и майка си. Дребна е за възрастта си и още не е достатъчно заякнала.\r\nХана е намерила голяма раковина и тъкмо се кани да извика на сестра си, за да й се похвали, когато забелязва как към брега се насочва някакъв мъж. Надигайки се над водата, за да го види по-ясно, Хана осъзнава, че мъжът е японски войник. Стомахът й се свива от внезапен страх. Какво търси той тук? Японците никога не се отдалечават толкова от селото. Тя оглежда брега на заливчето, за да види дали няма още войници, но мъжът е сам. И върви право към сестра й.\r\nОт погледа му я скриват група скали, но няма да е задълго. Ако продължи в същата посока, ще излезе точно пред нея и после ще я отведе – ще я откара с кораб в някоя японска фабрика като другите момичета, които изчезват от селото. А тя не е достатъчно силна да издържи на работата във фабриката или на суровите условия там. Сестра й е толкова малка, толкова обичана, не бива да я отведат.\r\nДокато оглежда морето за майка си, Хана осъзнава, че тя е под водата, невидима за японския войник, който се е насочил към вълните, плискащи се на брега. Хана няма време да чака майка си да изплува, пък и тя е твърде далеч, ловува по края на рифа, там, където той се спуска в дълбока падина и морското дъно не се вижда в продължение на километри. Задължение на Хана е да закриля малката си сестра. Обещала е на майка си и възнамерява да спази своето обещание.\r\nХана се гмурва под вълните, плува с всички сили към брега. Надява се единствено да стигне до сестра си преди войника. Ако съумее да му отвлече вниманието, малката може би ще се измъкне и ще се скрие в близкото заливче, а тогава пък Хана ще успее да избяга обратно в океана. Войникът едва ли ще я последва във водата.\r\nТечението я блъска, сякаш отчаяно иска да я избута назад в морето, на безопасно място. Изпаднала в паника, тя се подава на повърхността, поема си дълбоко дъх, вижда, че войникът продължава да върви към скалната козирка и приближава все повече.\r\nХана решава да плува над вълните, макар да знае, че така ще я видят, но не може да остане твърде дълго под водата, бои се, че няма да разбере колко се е приближил войникът. На половината път до сестра си вижда, че той спира. Бърка за нещо в джоба си. Тя потапя глава във водата и ускорява темпото. При следващото вдишване забелязва, че мъжът пали цигара. Всеки път, когато си поема въздух, го вижда малко по-близо. Издухва дима от цигарата, всмуква, пак изпуска дима, отново и отново, при всяко повдигане на главата й, до последното поемане на дъх, когато мъжът поглежда към океана и съзира плуващата към него Хана.\r\nВойникът е само на десетина метра от брега и тя се надява, че няма да види сестра й. Момиченцето все още е скрито от скалите, но няма да е задълго. Опряла е малките си ръце в каменистия пясък, кани се да стане. Хана не може да й извика да не го прави. Плува още по-бързо.\r\nГмурва се, с всяко загребване избутва водата от пътя си и накрая ръцете ѝ докосват песъчливото дъно. Рязко се изправя и пробягва последните няколко метра плитка вода. Дори войникът да е извикал нещо, докато е тичала към козирката, Хана не може да го чуе. Сърцето й блъска в ушите, заглушава всичко. След този спринт към брега има чувството, че е пропътувала половината земя, но още не може да спре. Лети по пясъка към сестра си, която й се усмихва в неведение. Преди да заговори, Хана се спуска към нея, сграбчва я за раменете и я поваля на земята.\r\nБои се, че сестра й ще се разплаче, и запушва устата й с длан. Щом вижда надвесеното лице на Хана, момиченцето веднага разбира, че не бива да плаче. Хана я стрелва с поглед, който само една малка сестра може да разбере. Притиска я към пясъка, иска да я зарови в него, за да я скрие от очите на войника, но не разполага с време за това.\r\n-\tКъде изчезна? – провиква се войникът. Застанал е на ниската скална козирка, която гледа към брега. Задържи ли се там, може да надникне надолу и ще види и двете. – Май русалката се е превърнала в момиче, а?\r\nБотушите му скърцат по камъните над тях. Крехкото телце на сестра й трепери в прегръдките на Хана. Страхът е заразителен и тя също се разтреперва. Осъзнава, че сестра й няма къде да избяга. От мястото, на което стои, войникът има видимост във всички посоки. Спасението е и двете да избягат в океана, само че сестра й не може да плува дълго. Хана е достатъчно силна да остане с часове в дълбокото, но сестричката й ще се удави, ако войникът реши да ги чака на брега. Тя няма план. Не вижда изход. От тази мисъл изтръпва.\r\nБавно сваля ръка от устата на сестра си и за последен път се вглежда в изплашеното й лице, преди да се изправи. Очите на японеца са остри и Хана усеща как я пронизват, докато се плъзгат по тялото й.\r\n-\tНе било момиче, а млада жена – заключава той и се засмива с нисък, ръмжащ смях.\r\nОблечен е в бежова униформа и е обут с високи ботуши, шапката засенчва лицето му. Очите на войника са черни като скалната козирка под краката му. Хана още не може да се съвземе от плуването до брега и всеки път, щом си поеме дъх, мъжът вперва очи в гърдите й. Бялата памучна риза за гмуркане е тънка и тя припряно ги прикрива с косите си. От памучните шорти капе вода и се стича по треперещите й крака.\r\n-\tКакво криеш от мен? – пита той и се опитва да надзърне от козирката.\r\n-\tНищо – отвръща бързо Хана. Отмества се от сестра си, иска погледът му да следи нея. – Просто... специален улов. Не исках да помислите, че е изоставен. Мой си е.\r\nИздърпва една от кофите върху козирката, за да отвлече вниманието на войника от мястото, където лежи сестра й.\r\nТо продължава да е заето с нея. След кратка пауза мъжът оглежда морето, после и брега в двете посоки.\r\n-\tЗащо си още тук? Всички други гмуркачки са на пазара.   -\tПриятелката ми е болна и ловя вместо нея, иначе ще остане гладна.\r\nТова отчасти е истина, затова тя го изрича с лекота.\r\nТой продължава да се озърта, сякаш търси свидетели. Хана се извръща към буя на майка си, но тя не е там. Все още не е видяла войника, нито е забелязала отсъствието на Хана. Полека-лека я обзема тревога, че майка й е изпаднала в беда. Залива я порой от мисли. Японецът отново се заглежда в ръба на козирката, сякаш усеща присъствието на сестра й отдолу. Хана мисли трескаво.\r\n-\tМога да ги продам на вас, ако сте гладен. Бихте могли да занесете малко и на приятелите си.\r\nВойникът не изглежда убеден, затова тя побутва кофата по-близо до него. Морската вода вътре се разплисква и той отстъпва бързо назад, за да не намокри ботушите си.   -\tИзвинете – изрича на един дъх тя и хваща кофата.\r\n-\tКъде е семейството ти? – пита внезапно той.\r\nВъпросът му сварва Хана неподготвена. Тя поглежда към водата и вижда как главата на майка й се гмурва под една вълна. Лодката на баща й е далеч в морето. Тя и сестра й са сами с този мъж. Отново се обръща към него и в този момент съзира още двама войници. Насочват се към нея. В главата й проехтяват майчините думи: Никога не оставайте насаме с тях. Каквото и да каже сега, то няма да я спаси. Не притежава нито сила, нито власт, която да противопостави на имперските войници. Знае, че могат да правят с нея каквото си пожелаят, но не е единствената, изложена на риск. Откъсва очи от пенливите вълни, които я подканят да се гмурне пак в тях, да избяга.\r\n-\tПочинали са.\r\nДумите прозвучават достоверно дори в собствените й уши. Ако е сираче, няма кого да принудят да си мълчи за отвличането й. Тогава семейството й ще бъде в безопасност.   -\tКлета русалка – казва японецът и се усмихва. – В морето човек може да открие истински съкровища.\r\n-\tКакво сте си намерили, ефрейтор Моримото? – провиква се единият от приближаващите войници.\r\nМоримото не поглежда към тях, очите му остават приковани в Хана. Двамата мъже застават от двете й страни. Моримото им кимва отсечено и се отдалечава бавно по пясъка. Войниците я сграбчват за ръцете и я повличат след него.\r\nХана не може да вика. Ако сестра й се опита да помогне, ще отведат и нея. Хана няма да наруши обещанието си да я пази. Затова тръгва, без да пророни дума, ала краката й отказват да се движат. Висят безполезно от тялото й и я теглят надолу, това обаче не спира войниците. Хващат я по-здраво, повдигат я от земята и пръстите на краката й оставят тънички дири по пясъка.", "date": "2018.09.06", "title": "Откъс от романа \"Бяла хризантема\", Мери Лин  Брахт"}
{"url": "https://www.actualno.com/balkani/stoltenberg-nadjavam-se-pri-sledvashtata-mi-vizita-makedonija-da-e-chlen-na-nato-news_693604.html", "text": "  Скоро ще проведете референдум, на който да решите вашето бъдеще – членството ви в ЕС и НАТО. Вие трябва да решите дали ще гласувате и как ще гласувате. НАТО е готово да ви приеме за 30-та страна-членка. Това заяви генералният секретар на алианса Йенс Столтенберг, който е на посещение в Македония.     Той припомни, че на срещата на върха през юли всички членове на НАТО се съгласиха Македония да стане член и да започне преговори за присъединяване, предаде БГНЕС.   \"Ако приложите договора за името, ще станете държава-членка на НАТО. Надявам се, че следващия път, когато дойда тук, ще посети страна-членка\", заяви Столтенберг.\r\nГенералният секретар подчерта, че Северноатлантическият алианс ще продължи да оказва помощ, когато това е необходимо. Той имаше предвид помощта, която НАТО оказа на страната преди две години, когато Скопие бе сполетяно от тежко наводнение, отнело човешки животи и разрушило покъщнината на много хора.  \"НАТО е повече от военен съюз, тук помагаме да се обединят хората\", добави Столтенберг.   ", "date": "2018.09.06", "title": "Столтенберг: Надявам се при следващата ми визита Македония да е член на НАТО"}
{"url": "https://www.actualno.com/showbusiness/objaviha-prichinata-za-smyrtta-na-dolores-oriyrdyn-ot-the-cranberries-news_693612.html", "text": "  Вокалистката на ирландската група The Cranberries Долорес О'Риърдън се е удавила във ваната в състояние на силно алкохолно опиянение, съобщи The Independent.     В резултат на разследването в стаята ѝ са открити бутилки с алкохол. Певицата е открита във ваната, като устата и носът ѝ са били под водата. Нивото на алкохол в кръвта ѝ е било много високо. Заключението на разследващите е, че смъртта ѝ е нещастен случай.   Долорес О'Риърдън почина на 15 януари 2018 г. на 46-годишна възраст. Тялото ѝ беше открито във ваната в стаята на хотел Парк Лейн в Лондон. Певицата е пристигнала във Великобритания за записи.", "date": "2018.09.06", "title": "Обявиха причината за смъртта на Долорес О'Риърдън от The Cranberries"}
{"url": "https://www.actualno.com/celebrate/sv-mychenik-romil-news_693446.html", "text": "  Император Траян (98-117 г.) тръгнал с войската си на Изток да усмирява някои непокорни племена. Донесено му било, че във войската му имало единадесет хиляди християни. Разгневен, императорът езичник заповядал да ги лишат от военно звание и да ги изпратят на заточение в арменския град Митилин.     Този жесток гонител на Църквата смятал, че заточението ще принуди християните да се поклонят на идолите, но се излъгал. При него се явил началникът на царската стража Ромил, който изтъкнал неразумността на тази заповед. Той казал, че със заточаването на толкова много войници ще се намали значително силата на войската. Открито и безстрашно му изповядал, че е християнин и че е готов да положи живота си за Христовото име.   Разярен, императорът заповядал да подложат Ромил на мъчения. Никакви изтезания не отклонили, вдъхновения изповедник от Христа Господа. Траян наредил да го обезглавят. Всички войници християни, верни другари на Ромил, били изпратени на заточение. И там всички загинали: десет хиляди били разпънати на кръстове. Останалите умрели от различни други мъчения. © Жития на светиите. Синодално издателство, София, 1991 година, под редакцията на Партений, епископ Левкийски и архимандрит д-р Атанасий (Бончев).   ", "date": "2018.09.06", "title": "Св. мъченик Ромил"}
{"url": "https://www.actualno.com/bgfootball/na-jivo-slovenija-bylgarija-news_693652.html", "text": "  На днешния празничен 6-и септември българският национален отбор по  футбол зарадва феновете у нас, след като спечели тежкото гостуване на  Словения с 2:1 в мач от първия кръг на новия международен турнир Лига на  Нациите.     Мачът започна по перфектен за \"лъвовете\" начин, след като още в 3'  Божидар Краев реализира фантастично попадение. Той се възползва от  подаване на Десподов и със силен шут от 23 метра реализира в долния  десен ъгъл.   В края на полувремето обаче защитата се пропука. Зайц беше изпуснат  от Бодуров и Костадинов и засече с глава страхотно центриране от Йокич -  1:1 в 40'.\r\nВсе пак България стигна до още един гол. Попов пусна страхотен пас в  наказателното поле, където Краев беше изпреварен от вратаря. Стражът  обаче не овладя топката, крилото я отне и реализира на празна врата -  1:2 в 59'.  В следващите минути в герой за България се превърна Пламен Илиев,  който се отчете с няколко прекрасни спасявания, благодарение на които  запази крехкия аванс на гостуващата селекция - победа за България.   Успехът  е 1-и в гостуване за \"лъвовете\" от 2015 година насам, както и 3-и в 3  мача срещу Словения. В другата среща от групата Норвегия спечели с 2:0  срещу Кипър. Подробности от .", "date": "2018.09.06", "title": "НА ЖИВО: Словения - България"}
{"url": "https://www.actualno.com/actualno/velikite-danychni-otkritija-news_693458.html", "text": "  Десет души са задържани при акцията на прокуратурата във \"Винпром Карнобат\" ООД, \"Сис Индустрийс\" ООД и \"Топоаз Мел\" ООД. зам.-главният прокурор Иван Гешев.         Първо хотелите (Маринела), сега алкохолът - разработи се Специализираната прокуратура. И моментално направи впечатление ключова част от информацията по двата случая - събрани били доказателства за престъпна дейност (пране на пари) от 2008/2009 година до тази година!\r\nАко това е вярно, три мандата на Борисов минаха, преди държавата да \"открие\" тези (вероятни) престъпления. Три мандата, че и един полумандат на Орешарски! С такава скорост нищо чудно, че сме на гъ*а на европейската география.  И да продължим - 9-10 години къде спаха (не)специализирана прокуратура и НАП? Не са подозирали и разбрали, че има нещо нередно ли? Или просто сега, заради някакви обстоятелства - дали кандидатурата за еврозоната, дали липсата на пари в държавния бюджет, дали отказ на съответния бизнесмен да направи някоя \"услуга\" на някого от \"наш'те\", се вкарва в действие репресивния държавен апарат?   Хайде стига сме се лъгали - когато управлява Борисов, той не управлява на принципа на правото. Точно заради това в определени времена с държавна протекция някой цъфти, взема бутафорни награди тип \"Мистър Икономика\", а като му дойде времето, следва зрелищно рухване - с любезната помощ от \"държавата\". Затова нека всеки \"бизнесмен\" добре си помисли - като се хваща на хорото, на какви вересии е готов? Защото Видов ден винаги идва - не е все както през 2011 година, когато собственикът на \"Винпром Карнобат\" Миню Стайков ожени сина си Стайко за дъщерята на Ветко Арабаджиев - Александра.", "date": "2018.09.06", "title": "Великите данъчни открития"}
{"url": "https://www.actualno.com/asia/67-po-rihter-raztyrsi-japonija-ima-zaginali-news_693567.html", "text": "  До 8 нарасна броя на загиналите в резултат на земетресението в северния японски остров Хокайдо, което разлюля тази нощ Япония     По-рано местните власти съобщиха за трима загинали. По данни на Ен Еч Кей спасителите са открили още петима души в селището Ацума – всички те са „със спряло сърце и дишане“. Така в Япония наричат състоянието на клинична смърт, което може да бъде диагностицирано само от медици, но не и спасители, БГНЕС.   Земетресението с магнитуд 6,7 бе регистрирано в 3.12 часа местно време (21.12 часа българско). Епицентърът на подземния трус се намира в окръг Ибури, на югозападния остров Хокайдо, а огнището е на дълбочина около 37 км.\r\nПо последни данни над 100 души са пострадали и десетки се водят за безследно изчезнали. Природното бедствие доведе до проблеми с електричеството и транспорта.  ", "date": "2018.09.06", "title": "6,7 по Рихтер разтърси Япония, има загинали"}
{"url": "https://www.actualno.com/america/uraganyt-florencija-shte-udari-bermudskite-ostrovi-i-iztochnoto-krajbrejie-news_693594.html", "text": "  Ураганът „Флоренция“ е първият голям ураган за сезон 2018 в Атлантическия океан. Очаква се той да се придвижи доста близо до Бермудските острови и до Съединените щати по Източното крайбрежие, като вероятно ще се превърне в сериозна заплаха за някои райони покрай брега.     Ураганът се формира близо до островите Кабо Верде миналия уикенд, но в последните дни набира скорост и вече се счита за най-големия за сезона. Има вероятност „Флоренция“ да промени силата си поради досега със студена вода и бушуващи ветрове до края на седмицата, но метеоролозите прогнозират, че през следващата седмица ще достигне по-топли води и ниска скорост на вятъра, което ще отслаби и неговото настъпление.   Междувременно Тропическата буря „Гордън“ не достигна размерите на ураган, но донесе силни дъждове по маршрута Мисисипи - Алабама и остави една жертва след себе си.\r\nСмъртоносното бедствие събори дърво върху каравана и причини смъртта на 10-месечно бебе. Бурята отслабна, но все още се счита за опасна, заради вероятността да се образува торнадо.  Губернаторите на Алабама, Мисисипи и Луизиана обявиха извънредни ситуации, за да мобилизират всички сили за сезона на бурите и ураганите.    Снимка: архив ", "date": "2018.09.06", "title": "Ураганът \"Флоренция\" ще удари Бермудските острови и Източното крайбрежие"}
{"url": "https://www.actualno.com/smolyan/obshtina-smoljan-dava-dva-jazovira-na-dyrjavata-news_693607.html", "text": "  Два язовира на държавата смята да предложи община Смолян. Предложението за прехвърляне на микроязовирите „Лагера“ и „Кирянов гьол“ (по-известен като „Рибката“) е внесено пред местния парламент от кмета Николай Мелемов.     Действието е във връзка с изменението в Закона за водите, с което кметовете на общини могат да внесат в Министерството на икономиката мотивирано предложение за промяна на собствеността на язовирите, ако съответният Общински съвет е одобрил това.   Язовир „Лагера“ е от 1961 г. В северния край на основната стена е бил построен челен бетонов преливник, с бетоново отвеждащо легло. След приватизация на терените наоколо преливникът и отвеждащото легла са унищожени и зарити. В момента той е източен и реално е без преливник. Към настоящия момент състоянието му е оценено като неизправно и неработоспособно.\r\nЗа него има направени предписания от контролните институции, но поради това, че част от имотите около язовира са частна собственост, общината не може да ги изпълни.  Сходна е ситуацията с язовир „Рибката“. При него заради урбанизирането на терена по дерето след язовирната стена, двете входни шахти са били бетонирани. И в момента е без основен изпускател.   След почти 55-годишната експлоатация откосите и короната на язовирната стена са частично деформирани и се нуждаят от рехабилитация. Около него всички имоти са частни и за да се прави каквато и да е интервенция, имотите трябва се отчуждават.\r\nДвата язовира са включени в списъка, определен в постановление на Министерския съвет от 13 юли, съгласно § 4в от Преходните и заключителни разпоредби на Закона за водите, който дава възможност „Държавната консолидационна компания“ ЕАД да възлага ремонта на държавни и общински язовири.    ", "date": "2018.09.06", "title": "Община Смолян дава два язовира на държавата"}
{"url": "https://www.actualno.com/europe/helikopter-padna-vyrhu-zavod-v-chehija-i-ubi-chetirima-news_693590.html", "text": "  Четирима души загинаха при падането на малък хеликоптер върху завод за поцинковане в промишлената зона на чешкия град Пилзен, предадоха световните агенции. Загинали са пилотът и трима пътници, допълва БГНЕС.     Машината от типа Робинсън се е врязала в покрива на производственото хале, високо 5 метра и широко 25 на 15 метра. При удара стабилността на сградата е била силно нарушена и може да се срути.   В момента тече разследване.", "date": "2018.09.06", "title": "Хеликоптер падна върху завод в Чехия и уби четирима"}
{"url": "https://www.actualno.com/politics/rumen-radev-bezrodnostta-veche-ne-e-moderna-news_693665.html", "text": "  \"Някои избързаха да обявят нациите и държавите за отживелица. Махалото обаче се обърна и днес безродността вече не е модерна\", това каза в словото си по повод 133-тата годишнина от Съединението президентът Румен Радев.     \"През септември 1885 година, на седмата година от свободата, българите решават да вземат съдбата си в свои ръце. Не ги спира нищо. Нито несправедливите договори, нито враждебността на Великите сили Онзи вдъхновен възрожденски народ има една цел - Съединението, и я постига с дързост и всеотдайност. Съединението е изцяло българско дело\", заяви президентът Румен Радев в словото си на тържествената церемония на площад \"Съединение\" в Пловдив по случай 133-ата годишнина от Съединението на Княжество България и Източна Румелия.   \"Гордеем се с миналото, като утеха за безпътното ни настояще. Какво остава днес от Съединението? Защо потомците на тези от Източна Румелия и Княжество България, които извършиха Съединението, наричат днес България „тази държава“, запита президентът Радев.\r\n\"Някои избързаха да обявят държавите и нациите за отживелица в глобалния свят, но махалото отива в обратна посока и народите все повече се обръщат към себе си. Безродността вече не е модерна“, каза още президентът на България.  \"Зрелият патриотизъм не говори високо, а мъдро. Не отрича света, а го приема. Не се гордее с чужди подвизи, а е тук и сега“, допълни той.   ", "date": "2018.09.06", "title": "Румен Радев: Безродността вече не е модерна"}
{"url": "https://www.actualno.com/europe/nad-200-migranti-spaseni-kraj-ispanskite-bregove-news_693605.html", "text": "  Над 200 мигранти са спасени край испанското крайбрежие, съобщава Службата за спасение и безопасност по море на пиринейската държава.     Мигрантите са били открити на няколко лодки недалеч от остров Алборан в Средиземно море. Една от лодките е потънала, отнемайки живота на петима души. Спасените са доставени в град Мотрил, провинция Гранада, съобщи БГНЕС.   През 2015 г. заради активизирането на конфликтите в редица страни от Близкия изток и Северна Африка рязко нарасна броят на лицата, пристигащи в ЕС от тези региони. Средиземноморският маршрут е основен път за мигрантите, потърсили спасение в ЕС.\r\nОт началото на 2018 г. по него са пристигнали над 60 хиляди души, а над 1500 се водят за безследно изчезнали. Испания е приела най-много нелегални мигранти – 24,5 хиляди.  ", "date": "2018.09.06", "title": "Над 200 мигранти спасени край испанските брегове"}
