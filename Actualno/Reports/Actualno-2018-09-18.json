{"url": "https://www.actualno.com/volleyball/zagubihme-ot-polsha-na-svetovnoto-po-volejbol-vypreki-entusiazma-news_695460.html", "text": "  Силите на българския национален отбор по волейбол стигнаха за само 1 гейм срещу световния шампион Полша в най-важния ни мач от първата групова фаза на      В разпродадената до пълен предел зала \"Конгресна\" във Варна \"лъвовете\" загубиха с 1:3 (14:25, 25:23, 22:25, 23:25). Над всички в мача беше неостаряващият Бартош Курек - с 21 точки, а от нашите момчета Валентин Братоев записа 19 точки, докато Николай Учиков не съумя да превърне отличния специално за него втори гейм в достатъчно силен двигател, който да преобърне нещата в наша полза.   След тази среща играчите на Витал Хейнен продължават като победители в групата с пет победи от пет мача. Българите остават на третата позиция и в следващата фаза на турнира ще играят в зала \"Арена Армеец\" в София.\r\nКакво се случи в битката между двата отбора - .  ", "date": "2018.09.18", "title": "Загубихме от Полша на Световното по волейбол, въпреки ентусиазма"}
{"url": "https://www.actualno.com/asia/vyprosi-okolo-sdelkata-mejdu-rusija-i-turcija-za-idlib-news_695449.html", "text": "  Сделката между Русия и Турция за демилитаризирана зона в сирийската провинция Идлиб изисква повече време за разговори, твърдят анализатори и предупреждават, че договорката не отстранява риска от смъртоносна атака.     Жителите на региона Идлиб и хуманитарни организации почувстваха известно облекчение, след като двамата силни мъже в Северна Сирия обявиха споразумение в Сочи. Демилитаризирана зона под формата на подкова \"по линията на контакт между въоръжената опозиция и правителствените войски\", която грубо следва границите на провинция Идлиб, трябва да бъде създадена до 15 октомври.  Тя ще бъде контролирана и патрулирана от турските сили и руската военна полиция, коментират АФП, цитирани от БГНЕС.\r\nСделката също така предвижда \"изтегляне на тежко военно оборудване, танкове, установки за залпов ракетен огън, ракети и оръдия\", държани от бунтовници и джихадисти там, се казва в изявление на Кремъл.\r\nСпоразумението твърди, че хардлайнерите трябва да се изтеглят, включително и тези от доминиращата група Хаят Тахрир ас-Шам(HTS), съюз, ръководен от бившия сирийски филиал на „Ал Кайда“.    Турция спонсорира някои от сирийските въоръжени групи в Идлиб директно, но нейното влияние върху най-радикалните сили остава да бъде напълно изпитано.\r\nСпоразумението предвижда, че ключовите магистрали между пристанищния град Латакия и градовете Хомс и Алепо също трябва да бъдат отворени отново до края на годината.\r\nПроправителственият всекидневник „Ал-Уатан“ съобщи също, че до края на 2018 г. сделката ще доведе до \"завръщането на сирийските държавни институции\".\r\nАнализаторите обаче твърдят, че твърде малко подробности за сделката са публични, за да се оцени жизнеспособността ѝ.\r\n\"Не мисля, че това е цялата сделка, мисля, че това е само началото, първи етап\", каза Хаид Хаид, сътрудник в Чатъм хаус.   Сирийското правителство в продължение на седмици струпваше сили покрай провинция Идлиб, последният голям бунтовнически и джихадистки бастион в страната.\r\nВъншното министерство в Дамаск заяви във вторник, че приветства споразумението в Сочи, но Хаид не беше убеден. \"Режимът определено не е доволен от него. Въпросът е как режимът ще се опита да развали това споразумение?\" Хуманитарни организации предупреждават от седмици, че мащабно нападение срещу региона Идлиб, м който живеят около 3 млн. души, ще бъде катастрофално.\r\nГолям брой бунтовници и цивилни, изселени от други бивши опозиционни крепости, превзети от режима, нямат къде да избягат.\r\nООН заяви, че сухопътна офанзива може да причини най-голямата хуманитарна катастрофа на 21-ви век и да предизвика най-лошото кръвопролитие на конфликт, в който вече загинаха 360 000 души от 2011 г. насам.\r\n\"Споразумението е временно решение\", заяви Науар Оливър, специалист по Сирия в базирания в Турция център \"Омран\". \"Русия имаше желание да запази добри отношения с Турция\".\r\nТурция се е опитала да предотврати пълномащабно нападение и приток на сирийски бежанци отвъд границата.\r\nЛина ал-Хатиб, която оглавява програмата за Близкия изток на мозъчния тръст Чатам хаус, предупреди: \"Сделката не гарантира, че офанзивата вече не е на масата \".\r\nСпоразумението \"трябва да се разглежда само като начало на процеса, не е заключителния етап за Идлиб\", каза тя.   Известните на обществеността точки по сделката не споменават въпроса за хуманитарния достъп.\r\nВ реакцията си по сделката в Сочи сирийското правителство гарантира, че ще потвърди ангажимента си за \"борба срещу тероризма до освобождаването на цялата територия на Сирия\". Според анализатори Турция винаги е искала да консолидира присъствието си в сирийските региони по границата си, в опит да ги стабилизира и да даде възможност за репатрирането на трите милиона души бежанци на нейната земя.   \"Изпълнението на сделката е трудно и изпълнено с пречки, особено за Турция, която ще бъде отговорна за начина, по който се борави с HTS\", каза Сам Хелър, анализатор в Международната кризисна група.\r\n\"HTS вероятно ще се противопостави на сделка, която ще го парализира от географска гледна точка и ще разбие неговата отбранителна система\", каза той.\r\nОливър също прогнозира, че на Турция може да ѝ е трудно да приложи собственото си предложение.\r\n\"Как контролирате HTS и как се биете срещу други джихадисти, свързани с „Ал Кайда“?\", попита той във връзка с екстремистката група \"Хурас ал-Дийн\".   През последните дни Турция изпрати подкрепления на своите 12 пункта за наблюдение, разпръснати в Идлиб.\r\nСпоред проправителствения турски всекидневник Сабах \"контингент от около 5 000 души е готов да се намеси\".\r\nХелър описва сделката като \"важен тест за Турция\".\r\n\"Въпреки тези предизвикателства и като се имат предвид големите щети, които рухването на примирието може да нанесе на турските интереси, Турция няма друг избор\", каза той.", "date": "2018.09.18", "title": "Въпроси около сделката между Русия и Турция за Идлиб "}
{"url": "https://www.actualno.com/europe/vlak-blysna-avtobus-v-avstrija-ima-jertvi-news_695463.html", "text": "  Влак се сблъска с пътнически автобус в град Грац, втория по големина австрийски град, при което е загинал шофьорът на автобуса, а 11 души са ранени.     Състоянието на осем от ранените е сериозно, каза говорител на полицията в провинция Щирия.   До инцидента се стигнало, когато влакът пътувал към центъра на града в района Ветцелсдорф. Шофьорът на автобуса е 34-годишен.\r\nНационалната ж.п. компания ОВВ каза, че влакът не е от техния железопътен състав.  ", "date": "2018.09.18", "title": "Влак блъсна автобус в Австрия, има жертви "}
{"url": "https://www.actualno.com/pazardjik/pazardjishkite-orizoproizvoditeli-v-zashtita-na-napoitelni-sistemi-news_695450.html", "text": "  Оризопроизводители от Пазарджишко изразиха опасенията си предстоящото преструктуриране в “Напоителни системи“ и очакваното закриване на клон „Тополница“ в Пазарджик. Според тях това ще доведе до унижищожаване на един от най-големите оризопроизводителни райони в страната, предаде кореспондентът на БГНЕС в региона.     Оризопроизводителите от региона обясняват, че до момента не са имали проблеми при работата си с „Напоителни системи“- клон Тополница. До тях обаче достига информация, че той ще бъде закрит.   Според Иван Мушев може да се очакват проблеми със сключването на новите договори за напояване за следващата година.\r\nОризопроизводителите обмислят протестни действия. Те призовават зърнопроизводителите и производителите на зеленчуци да ги покрепят в техните искания.  ", "date": "2018.09.18", "title": "Пазарджишките оризопроизводители в защита на \"Напоителни системи\""}
{"url": "https://www.actualno.com/analysis/germanija-popylva-lipsata-na-medicinskite-kadri-za-smetka-na-balkanite-news_695313.html", "text": "  Германия попълва липсата на медицински персонал с попълнения от Източна Европа. А това е фатално за пациентите в България, Румъния и сие. Но и не само за тях, пише Маркус Бауер от \"Дойчландфунк\".     Във финансово отношение Гърция постепенно се стабилизира. Редом с тази добра вест обаче от страната идват и по-малко радостни новини. Например следната: че през последните години много гръцки лекари са напуснали родината си и днес работят в Западна Европа - най-вече в Германия. Това е и една от причините за влошаването на здравеопазването в Гърция. Всъщност този проблем съвсем не е само гръцки - той е до болка познат в почти всички страни от бившия Източен блок, допълва БГНЕС.   Авторът обяснява на германските читатели следното: \"Ако личният Ви лекар говори гръцки, румънски, български или полски, случаят е такъв: той се е изучил за лекар с част от парите на данъкоплатците в своята родина, след което е заминал за Германия, за да обогати тукашното здравеопазване. В същото време обаче липсва обратното движение - почти няма германски лекари, които да са заминали например да практикуват професията си в Румъния.\"   Не е нужно да търсим дълго, за да открием фаталните последици за страните, от които бягат тези кадри, пише по-нататък авторът и посочва: \"Потърпевши са не само пациентите - това изтичане на мозъци от периферията към центъра на Европа създава диспропорции, които постепенно се превръщат в заплаха за целия европейски проект.\"   Маркус Бауер подчертава, че докато Германия (не от вчера) се чувства уютно в центъра на Европа, утолявайки собствения си глад за лекари с попълнения от Източна Европа (или с други думи: докато Германия по най-добрия начин се възползва от икономическите ефекти на европейското единение и от членството си в еврозоната), в страните по периферията се множат структурните проблеми. При това \"брейн-дрейнът\" засмуква далеч не само лекари, пише авторът и посочва, че милиони източноевропейци - украинци, румънци, българи, молдовци, хора от Балканите - са напуснали страните си след промените от преди почти 30 години. И всички тези хора тръгват с една цел: да си осигурят по-добро бъдеще на Запад. В много случаи те се разделят със семействата си: милиони деца остават на грижите на баби и дядовци, лели и чичовци, дори на приятели, посочва Бауер.     И все пак: това изтичане на човешки капитал е свързано и с някои положителни странични ефекти. Защото опитът, който мигрантите трупат в западните демокрации, засилва изискванията към родните политици. Маркус Бауер припомня, че в началото на август в Румъния се проведоха масови протести срещу корумпираните местни елити, които бяха организирани от представители на диаспората. По време на протестите се стигна до безредици и насилие. А органите на реда реагираха с палки и сълзотворен газ, в резултат на което повече от 400 души постъпиха в болница. Сред пострадалите имаше и един австрийски телевизионен оператор. При предишни антиправителствени протести пък без причина беше арестуван един германски журналист. Всичко това доскоро не можеше да се наблюдава в проевропейска Румъния, пише авторът. Според него, това са признаци, че сблъсъкът между диаспората и онези румънци, които са останали в родината си, е с взривоопасен потенциал.   Управляващите в Румъния посткомунисти от Социалдемократическата партия наричат протестиращите \"чужденци\". А държавният глава Клаус Йоханис, който е представител на германското малцинство, за тях е \"чужд президент\" и \"нацист\". Така всички искания за реформи в страната, които са съвсем оправдани, биват заклеймявани като \"направлявани от чужбина\", посочва авторът.\r\nА това, че здравеопазването в Румъния може да колабира заради масовото бягство на медицински персонал, междувременно подкопава европейската перспектива на страната. Ако протестите срещу корумпираните румънски елити не успеят, и ако едновременно с това не бъде подобрена инфраструктурата в страната, тогава антиевропейската реторика ще вземе надмощие. Както се случи в Унгария и Полша. А това може да е краят на ЕС, заключава Маркус Бауер.", "date": "2018.09.18", "title": "Германия попълва липсата на медицинските кадри за сметка на Балканите"}
{"url": "https://www.actualno.com/europe/shte-poluchi-li-kipyr-nova-granichna-ohrana-ot-es-news_695451.html", "text": "  Европейският комисар по въпросите на миграцията Димитрис Аврамопулос заяви в понеделник, че в Кипър могат да бъдат разположени служители на новата граничната служба за охрана, за да помогне за справянето с вълните от мигранти на острова, съобщи МИА, цитирана от БГНЕС.     Той заяви, че екип от служители на ЕС е изпратен в Кипър, за да определи каква помощ трябва на страната, за да се справи с нарастващия приток на мигранти.   Аврамопулос заяви, че новата гранична полиция ще бъде по-обучена и по-добра от съществуващата \"Фронтекс\" и ще бъде оборудвана със самолети и кораби.\r\nЕвропейският комисар прогнозира, че след няколко години засилената гранична полиция на ЕС ще има 10 000 постоянни служители.  ", "date": "2018.09.18", "title": "Ще получи ли Кипър нова гранична охрана от ЕС?"}
{"url": "https://www.actualno.com/analysis/frankfurter-algemajne-cajtung-da-kajem-istinata-za-dejstvijata-na-moskva-v-makedonija-news_695447.html", "text": "  Русия няма да се стресне особено от предупреждението на американския министър на отбраната Джеймс Матис да не се бърка в Македония. Защото за Москва залогът в тази страна е много голям: ако на референдума в края на този месец тамошните граждани отхвърлят постигнатия с Гърция компромис в спора за името, по-нататъшното сближаване на Македония с НАТО и с ЕС ще бъде блокирано за дълги времена.     Коментарът е на Райнхард Везер, публикуван във \"Франкфуртер Алгемайне Цайтунг”, предава БГНЕС.   Така плановете на руското ръководство, които в Черна гора се провалиха с гръм и трясък, в Македония ще пожънат успех: по-нататъшното разширяване на НАТО на Балканите ще бъде предотвратено. А Москва ще продължи в същия дух - така, както допреди смяната на властта в Скопие миналата година поддържаше авторитарно-националистическата власт в Македония, която подклаждаше антизападни настроения и доведе страната си до изолация.\r\nВажно е действията на Москва в Македония да се назоват с истинските им имена. Но още по-важно е онова, което водещи политици от ЕС, включително и канцлерката Меркел, сториха през последните седмици при посещенията си в Македония: опитаха се да отворят очите на хората за голямата полза, която ще имат от решаването на спора за името.  ", "date": "2018.09.18", "title": "\"Франкфуртер Алгемайне Цайтунг\" : Да кажем истината за действията на Москва в Македония"}
{"url": "https://www.actualno.com/business/zakluchenie-sasht-e-investitor-nomer-6-v-bylgarskata-ikonomika-news_695467.html", "text": "  САЩ е вече шести по големина инвеститор в България. Такова изчисление направи изпълнителният директор на Американска търговска камара в България Петър Иванов по време на традиционната бизнес-закуска с премиера Бойко Борисов и членове на правителството.     По думите на Иванов, реалният размер на инвестициите от САЩ до 2016 година са 4,5 млрд. лева, което прави поне 2,5 пъти по-висока реална стойност. В тяхната оценка влизат дълготрайни материални активи, нетни приходи от продажби и брой заети лица. В компании с американска собственост работят поне 28 600 души. Делът на САЩ от всички преки чуждестранни инвестиции в България е 5,7%, което е над два пъти повече от досегашните данни.   Съгласно анализ на Института за пазарна икономика, обхващащ периода от 1990 до 2016 година, инвестициите от САЩ у нас са съсредоточени в четири икономически сектора - преработваща индустрия, информационни технологии и комуникации, енергетика и земеделие. Във всеки един от тези сектори делът на инвестициите от САЩ е поне 10% от всички чуждестранни инвестиции, като за земеделието делът е 24%.\r\n\"Инвестициите от САЩ имат своето значимо присъствие в нашата икономика. Радостно за нас като правителство, а и за държавата като цяло, е когато откриваме нови заводи, нови фабрики и дигитализацията на училища у нас. Новата методология за отчитане на инвестициите е подход, който трябва да се приложи, за да се получи реалната картина на инвеститорите в страната\", сподели премиерът Бойко Борисов по време на бизнес закуската.  ", "date": "2018.09.18", "title": "Заключение: САЩ е инвеститор номер 6 в българската икономика"}
{"url": "https://www.actualno.com/politics/cecka-cacheva-njama-da-stavam-poslanik-nito-konstitucionen-sydija-news_695453.html", "text": "  Министърът на правосъдието Цецка Цачева отрече информацията, че има предложение да стане посланик на България в Черна гора. Тя допълни, че не е обсъждано и да поеме пост в Конституционния съд.     \"Повече от месец, в различни медии се въртят тази новини – посланик в Черна гора или кандидатура за Конституционния съд. Такива предложения нямам. Много колеги ме питаха защо не го опровергавам, но не е сериозна да се оправдавам, че нямам брат. Това би означавало бягство от отговорностите и задълженията, които в момента изпълнявам\", посочи Цачева.   Цецка Цачева потвърди пред BTV, че има възможност в четвъртък да бъдат гласувани само две министерски назначения – парламентът да извърши промените в регионалното и в транспортното министерство и те да бъдат поети съответно от Петя Аврамова и Росен Желязков.\r\n\"Несъвместимост по отношение на постовете, който заема в момента главният секретар на МВР и евентуалния му избор за министър, ще възникне от момента на гласуване от Народното събрание. След като той лично е подал искане да му бъде прекратено правоотношението, коректно беше Министерски съвет да гласува такова решение, с предложение до президента за издаване на указ, защото процедурата е разписана в Закона за МВР. От уважение към президентската институция, правителството подготви документите и те своевременно са внесени на вниманието на Румен Радев\", заяви министърът на правосъдието.  ", "date": "2018.09.18", "title": "Цецка Цачева: Няма да ставам посланик нито конституционен съдия"}
{"url": "https://www.actualno.com/africa/v-liberija-izdirvat-100-miliona-izcheznali-dolari-news_695475.html", "text": "  В Либерия се води разследване как и къде са изчезнали новоотпечатани банкноти на стойност около 100 млн. щатски долара, предназначени за централната банка на страната.     „Правителството няма да остави необърнат камък, за да намери кой е отговорен за това действие“, каза министърът на информацията Лен Нагбе пред АФП, цитиран от БГНЕС.   „Потвърдено е от разследването, че става дума за 15 милиарда“ либерийски долари (97 млн. щатски долари), каза той.\r\nРазследването започна през август, съобщи правосъдното министерство, след „информация за пристигането на контейнери и чанти с пари“ на пристанището и на международното летище в столицата Монровия.  Правителството съобщи, че първоначалните данни показват, че парите са пристигнали между ноември 2017 г. и август тази година. В края на миналата година Елен Сирлийф беше още президент на страната. Сегашното правителство е начело с президента Джордж Уеа.   „Сегашното правителство не е било информирано за пристигането на контейнерите и чантите с пари в страната“, гласи изявление на правосъдното министерство. Интернет вестникът Frontpage Africa съобщава, че контейнерите са били взети от пристанището около средата на март от служители на централната банка, но никога не са стигнали до предназначението си.\r\nВластите се опитват не само да открият тези изчезнали пари, но и да установят какво количество либерийски долари предишното правителство е отпечатало в чужбина и колко от тях са влезли в икономиката на страната, където в обръщение са и либерийските, и американските долари.    ", "date": "2018.09.18", "title": "В Либерия издирват 100 милиона изчезнали долари "}
{"url": "https://www.actualno.com/balkani/dachich-nikoj-ne-iska-da-promenja-granicite-nasila-news_695454.html", "text": "  \"Никой няма намерение да променя границите насила, или ще бъде чрез споразумение или не\", каза сръбският външен министър Ивица Дачич, подчертавайки, че международният закон предвижда, че границите няма да се променят със сила, съобщи МИА, цитирана от БГНЕС.     Ръководителят на сръбската дипломация подчерта, че всички страни, с изключение на Обединеното кралство и Германия, подкрепят постигнатото чрез преговори компромисно решение между Белград и Прищина и не пречат на това, което ще бъде решено.   \"Германия и Великобритания се противопоставят на промяната на границите, а Сърбия се съгласява с това\", каза Дачич, питайки, \"откога се прилага този принцип, дали от разпадането на Югославия или от едностранно обявената независимост на Косово\".\r\nВъв връзка с изявлението на президента на Косово Хашим Тачи, че първо Сърбия ще признае Косово, а след това ще говорим за дискриминация, Дачич подчерта, че \"това със сигурност няма да се случи\".  \"Сърбия няма да признае Косово и след това да възобнови преговорите, със сигурност няма да се случи\", каза сръбският външен министър.   Дачич припомни, че самият Тачи е заявил, че \"няма решение без Сърбия, и че Сърбия няма да признае независимостта на Косово\".", "date": "2018.09.18", "title": "Дачич: Никой не иска да променя границите насила "}
{"url": "https://www.actualno.com/asia/mevlut-chavushoglu-turcija-izprashta-dopylnitelen-broj-vojnici-v-idlib-news_695477.html", "text": "  След споразумението, постигнато в Сочи между лидерите на Москва и Анкара – Владимир Путин и Реджеп Тайип Ердоган, Турция ще разположи още войски в северозападната сирийска провинция Идлиб, съобщава вестник Hurriyet, като се позовава на министъра на външните работи Мевлют Чавушоглу.     „Ще ни трябват подкрепления. Турция и Русия ще патрулират в граничните райони. Гражданите и умерените [опозиционни] сили ще останат в същите области, където са сега\", обясни първият дипломат на Анкара в рамките на пресконференция с премиера на Йордания Айман Сафади, цитиран от ИА \"Фокус\".   „Границите на Идлиб ще бъдат защитени. Статутът на Идлиб ще бъде запазен. Русия ще предприеме необходимите мерки, за да предотврати атаките срещу този регион и влизането на силите на режима\", допълни Чавушоглу.\r\nМинистърът подчерта, че турската армия ще запази 12-те си наблюдателни пункта в Идлиб, а процесът по следене на ситуацията ще бъде подпомогнат от дронове, които ще събират информация в буферна зона от 15 до 20 километра по разделителната линия между опозиционните сили и войските на режима в Дамаск. Всички радикални групировки, които се намират в тази зона, ще бъдат „елиминирани“, увери Чавушоглу.  Турският външен министър бе категоричен: ако Русия или войските на президента Башар Асад предприемат действия срещу позиционираната в района умерена опозиция, „няма да има събеседник, който да обсъжда политическо решение за Сирия“.   На срещата в Сочи президентите на Русия и Турция постигнаха съгласие за създаването на демилитаризирана зона в Идлиб, която да разделя въоръжените опозиционни групировки и сирийските правителствени войски. Споразумението е в сила до 15 октомври, припомнят от редакцията.    ", "date": "2018.09.18", "title": "Мевлют Чавушоглу: Турция изпраща допълнителен брой войници в Идлиб"}
{"url": "https://www.actualno.com/europe/krizata-sys-sydebnata-reforma-v-polsha-iziskva-nezabavni-dejstvija-news_695465.html", "text": "  Франция и Германия предупредиха във вторник, че кризата поради спорните съдебни реформи в Полша изисква незабавни действия. Париж и Берлин отбелязаха, че през месеците на разговорите между Варшава и ЕС е бил постигнат незабележим напредък.     Брюксел започна през ноември безпрецедентни дисциплинарни производства срещу Полша за \"системни заплахи\" срещу върховенството на закона и миналия месец засили заплахите срещу реформите във Върховния съд на Варшава.   Скандалът е част от ожесточена и продължителна конфронтация с правителството на Полша от дясната партия „Право и справедливост\", което твърди, че трябва да направи сериозни реформи в съдебната система, все още белязана от комунистическата епоха.\r\nПариж и Берлин дадоха съвместно изявление на среща на министри от ЕС в Брюксел, според което преговорите \"не доведоха до значителен напредък по отношение на опасенията относно полските съдебни реформи\".  \"Напротив, от 3 юли и прилагането на новия режим на пенсиониране за съдиите от Върховния съд ситуацията стана по-изискваща от всякога незабавни действия\", се казва в изявлението, подписано от германския министър по европейските въпроси Михаел Рот и неговия френски колега Натали Лоазо.   \"Надяваме се, че Полша действа конструктивно и не предприема действия, които не могат да бъдат променени след това. Следователно е логично да продължим процеса.\"\r\nПолша миналата седмица отхвърли критиките на ЕС за реформите във Върховния съд, предизвиквайки Брюксел да отнесе случая си в най-висшия съд на блока, след като Европейската комисия през август даде на Варшава месец, за да преразгледа закон, който принуждава съдиите да се пенсионират на 65 години.    Критиците твърдят, че реформата поставя съдебната система под контрола на правителството и така застрашава демокрацията в бившата комунистическа държава.   Законът за пенсиониране влезе в сила през юли и намали пенсионната възраст на съдиите от 70 на 65, засягайки 27 от 73-те съдии във Върховния съд.", "date": "2018.09.18", "title": "Кризата със съдебната реформа в Полша изисква незабавни действия"}
{"url": "https://www.actualno.com/europe/karakachanov-iska-bylgarija-da-zashtiti-viktor-orban-pred-es-news_695459.html", "text": "  С Валери Симеонов и Нено Димов поискахме оперативен Министерски съвет относно позицията на България за санкциите към Унгария. Това каза вицепремиерът и министър на отбраната Каракачанов в студиото на BTV.     Той обяви, че тази сутрин е внесъл предложение в Министерския съвет, с което се настоява правителството да излезе с позиция в подкрепа на унгарския премиер Виктор Орбан. По-рано днес и председателят на парламентарната група на \"Обединени патриоти\" Волен Сидеров настоя за официална позиция в подкрепа на Орбан. Каракачанов, Симеонов и Димов са именно от квотата на патриотите в правителството.   Миналата седмица Европейският парламент направи безпрецедентна стъпка, като задейства наказателна процедура срещу Унгария, заради \"съществуването на ясен риск Унгария да извърши тежко нарушение на ценностите, на които се основава ЕС\".\r\nКаракачанов добави, че на предстоящото утре или най-късно на заседанието на кабинета след седмица ще бъде разгледана точка за изготвянето на официална позиция на държавата в подкрепа на Виктор Орбан и против налагането на санкции на Унгария.  \"Тук се третират въпроси за националния суверенитет. Не съм съгласен Европейският съюз да става Съветски съюз, когато някоя страна иска да реши вътрешните си проблеми\", каза още Каракачанов.   Tой пусна и свой статус в социалните мрежи, от който става ясно, че председателят на ВМРО – Българско национално движение на Министерски съвет ще отстоява позиция в защита на Унгария и срещу двойните политически стандарти на Съюза.        Ето пълният текст от профила на Красимир Каракачанов: \"Като лидер на ВМРО – Българско национално движение подкрепям твърдото отстояване на вътрешнодържавните интереси, както и позицията да не бъде допускана намеса в националните въпроси на суверенните държави в рамките на Европейския съюз. Подкрепям позицията на представителя в Европейския парламент и заместник-председател на ВМРО Ангел Джамбазки, който беше един от първите, които защитиха не само Виктор Орбан и Унгария, но и нуждата от нова политика по посока на ЕС – Съюз на националните държави. Ето защо смятам, че трябва да бъдем категорични и да защитим националната идентичност на България, като се противопоставим на крайната мярка срещу Унгария, наложена именно заради изразеното различно мнение и отстояването на националните интереси от страна на нейния министър-председател, каквато всъщност е и работата на всеки държавен ръководител.\r\nКато заместник министър-председател и министър на отбраната и като член на Министерски съвет ще направя каквото е необходимо, за да защитя интересите и националната идентичност на България. С моя колега -  вицепремиера Валери Симеонов и с министъра на околната среда и водите Нено Димов инициирахме свикването на оперативен съвет на Министерски съвет именно по тази тема.\"   ", "date": "2018.09.18", "title": "Каракачанов иска България да защити Виктор Орбан пред ЕС"}
{"url": "https://www.actualno.com/politics/trite-promeni-v-pravitelstvoto-shte-se-glasuvat-otdelno-v-chetvyrtyk-news_695473.html", "text": "  С три отделни проекта за персонални промени в Министерския съвет ще бъдат гласувани рокадите в Кабинета. Предложенията са внесени днес от министър-председателят Бойко Борисов. Това става ясно от проектопрограмата на Народното събрание, която  предстои да бъде гласувана на заседанието в сряда.     Очаква се депутатите  да разгледат предложението като първа точка на пленарното заседание в  четвъртък. С проектите се предлага Народното събрание да освободи Николай Нанков като министър на регионалното развитие и благоустройството и да избере Петя Аврамова за поста, да освободи Ивайло Московски като министър на транспорта, информационните технологии и съобщенията и да избере Росен Желязков за транспортен министър и да освободи Валентин Радев като министър на вътрешните работи и на негово място да избере Младен Маринов.   ", "date": "2018.09.18", "title": "Трите промени в правителството ще се гласуват отделно в четвъртък"}
{"url": "https://www.actualno.com/society/novinite-naj-vajnoto-za-denja-18-septemvri-news_695426.html", "text": "  Редакционният екип на ви представя най-важните новини за изминалия ден, 18 септември.      71% от българското общество е за въвеждане на задължителна военна служба, а 82% са за възстановяване на трудови войски, в които неграмотните младежи, които скитат по улиците, пият бира и крадат по дворовете по селата, да отидат да се учат на труд, ум и разум. Това каза вицепремиерът и военен министър Красимир Каракачанов, предаде БГНЕС.   Промени в Закона за храните ще трябва да премахнат двойния стандарт при храните. Това обявиха от Асоциацията на индустриалния капитал в България (АИКБ), която застана зад инициативата на земеделската кооперация \"Произведено в България\". С инициативата се предлагат проект за изменение и допълнение на Закона за храните, предаде БГНЕС.     Няма глоба от 19 млн. лева, наложена от Комисията за защита на конкуренцията (КЗК) на Агенцията \"Пътна инфраструктура\" (АПИ). Това обяви официално АПИ на сайта си. НИМХ, БАН и МОН се споразумяха, а учените оттеглят готовността си за ефективни протести. Документът бе подписан днес от председателя на БАН акад. Юлиан Ревалски, доц. Снежанка Балабанова, председател на Общото събрание на учените в НИМХ, председателят на синдикат ВОН-КНСБ доц. Лиляна Вълчева и министърът на образованието и науката Красимир Вълчев, съобщиха от КНСБ. Руският военен самолет Ил-20 е бил свален от системата за противовъздушна отбрана (ПВО) на Сирия, но Израел е отговорен за това. Русия разглежда действията на Израел като враждебни. Това заявиха от руското министерство на отбраната (МО) на специална пресконференця.   БСП ще предложи законови поправки, с които данъкът върху добавената стойност (ДДС) на хляба да бъде намален от 20 на 5 процентни пункта. Това обяви партийният лидер Корнелия Нинова след заседанието на Изпълнителното бюро на БСП, на което била разгледана темата за хляба. От 1 юли 2019 г. пенсиите в страната ще се вдигнат с 5,7%. Таванът на пенсиите също ще бъде увеличен до 40% от средния доход за страната т.е. 1040 лв. Това обяви социалният министър Бисер Петков. Вицепремиерът Валери Симеонов е изпратил официално писмо до Националната служба за охрана (НСО), в което пита на какво основание се охранява от държавната служба бившият лидер на ДПС Ахмед Доган, съобщи самият той в своята Facebook страница. Симеонов прилага сканирано писмото до началника на службата генерал-майор Данчо Дяков.", "date": "2018.09.18", "title": "Новините: Най-важното за деня, 18 септември "}
{"url": "https://www.actualno.com/business/konturglobal-marica-iztok-3-e-gotova-za-zimnija-sezon-news_695457.html", "text": "  Зимният сезон традиционно носи значително увеличаване на потреблението на електроенергия в тази връзка КонтурГлобал Марица Изток 3 е предприела необходимите мерки и е извършила в пълен обем техническата и организационна подготовка, за да се гарантира стабилното и безопасно производство на електроенергия за всички потребители.     Топлоелектрическата централа КонтурГлобал Марица Изток 3 се притежава и управлява от КонтурГлобал (73%) и Национална Електрическа Компания ЕАД (27%). Тя е е втората най-голяма електроцентрала на лигнитни въглища в България, с четири енергоблока с обща инсталирана мощност от 908 мегавата.   Годишно централата произвежда около 10% от електроенергията в страната. През последните 15 години компанията инвестира над 1,4 милиарда лева за модернизация и рехабилитация на съоръженията.\r\nЗа последните дванадесет години компанията е внесла в държавния и местния бюджет под формата на данъци, мита и такси 687 милиона лева. В компанията работят близо 500 души висококвалифициран персонал, в чиито компетентности се инвестира постоянно, защото инвестицията в човешкия капитал е най-ценна за една организиция. За същия период КонтурГлобал Марица Изток 3 е внесла социални и здравни осигуровки на стойност 70 милиона лева.  Общият размер на направените инвестиции за подобряване на социалната среда и инфраструктурата в област Стара Загора възлиза на 3 милиона лева.       ", "date": "2018.09.18", "title": "КонтурГлобал Марица Изток 3 е готова за зимния сезон"}
{"url": "https://www.actualno.com/europe/merkel-poniji-shpionski-shef-v-sekretar-na-vytreshnoto-ministerstvo-news_695462.html", "text": "  Германското правителство отстрани от поста му Ханс-Георг Маасен, шеф на Федералната служба за защита на конституцията, което е германското контраразузнаване.     Маасен е преместен на друга длъжност.   \"Г-н Маасен ще стане  държавен секретар в министерството на вътрешните  работи\", гласи  изявление след кризисни разговори между Ангела Меркел и лидерите  на  нейните коалиционни партньори.\r\nРазразилата се криза около  разминаванато в позициите между шефа на ФСЗК и канцлера Ангела Меркел  разтърси крехката коалиция на канцлера.  До днешното решение се стигна след появата на противоречия в оценките за напрежението покрай мигранти и инциденти.   БГНЕС припомня, че 55-годишният Маасен стана обект на ожесточени спорове, след като изрази съмнения относно истинността на информациите за действията на крайнодесни хулигани и неонацисти, които нападаха на случаен принцип имигрантите в източния град Кемниц в края на август.\r\nАтаките, които предизвикаха отвращение в Германия и в чужбина, бяха предизвикани от фатално намушкване с нож, при което за главен заподозрян беше посочен иракчанин.    Два дни по-късно Маасен постави под въпрос автентичността на аматьорските видеозаписи, показващи насилието на тълпата, и изрази съмнение, че расистите наистина \"са преследвали\" чужденци - коментари, които пряко противоречаха на позицията на Меркел, която осъди ксенофобските нападения и \"омразата по улиците\".   ", "date": "2018.09.18", "title": "Меркел понижи шпионски шеф в секретар на вътрешното министерство"}
{"url": "https://www.actualno.com/europe/sled-brekzit-bez-preferencii-za-rabotnicite-ot-es-vyv-velikobritanija-news_695446.html", "text": "  Великобритания не би трябвало да предлага преференциален достъп на работници от Европейския съюз пред онези, които са извън съюза, след Брекзит, сочи доклад, разработен по искане на правителството, цитиран от БГНЕС.     Независимият Консултативен комитет по миграцията (КСМ) заяви, че решенията за това кой може да работи във Великобритания, след като отпадне свободното движение с ЕС, трябва да се съсредоточи върху привличането на висококвалифицирани хора.   Премиерът Тереза Мей посочи, че е отворена за подобна идея, като има информации, че огласяване на това може да има на конференцията на Консервативната партия този месец.\r\nТова обаче може да доведе до проблеми при преговорите по Брекзит с ЕС.  Очакванията на Лондон за близки търговски отношения с блока вероятно ще бъдат свързани с исканията за преференциален достъп на работниците от ЕС.   От КСМ казват, че ако имиграцията не е част от преговорите за Брекзит, \"препоръчваме да се премине към система, в която да се управлява цялата миграция без преференциален достъп за гражданите на ЕС\".\r\n„Бъдещата политика \"трябва да насърчава висококвалифицираните работници, тъй като има ясни доказателства, че те носят ползи за публичните финанси на Обединеното кралство, иновациите и производителността.\"    Комитетът препоръча да се премахне горната граница на броя на висококвалифицираните работници от трети страни, който се разрешава всяка година, и да се разшири, така че да включва повече умения.   Това може да засегне някои сектори, които са се развили бързо през последните години на фона на евтиния труд, като например производството на храни.\r\nПравителството поръча доклада миналата година.\r\nВ интервю за Би Би Си в понеделник Тереза Мей предложи тя да даде на работниците от ЕС и извън ЕС еднакви права да работят във Великобритания.", "date": "2018.09.18", "title": "След Брекзит без преференции за работниците от ЕС във Великобритания "}
{"url": "https://www.actualno.com/asia/mejdunarodnija-syd-v-haga-zapochva-razsledvane-na-deportiraneto-na-musulmani-ot-mianmar-news_695479.html", "text": "  Международният наказателен съд (МКС) започна предварително разследване на твърденията за насилствено депортиране на мюсюлманското малцинство Рохинджа от Мианмар в Бангладеш, предаде АФП.     Фату Бенсуда, прокурор в МКС заяви във вторник, че ще проведе \"щателно предварително разследване на създалата се ситуация\". Това е първата стъпка, която може да доведе до стартиране на официално разследване и повдигане на обвинения от съда, базиран в Хага.   ", "date": "2018.09.18", "title": "Международния съд в Хага започва разследване на депортирането на мюсюлмани от Мианмар"}
{"url": "https://www.actualno.com/asia/putin-veriga-ot-tragichni-obstojatelstva-dovede-do-svaljaneto-na-il-20-news_695441.html", "text": "        „Що се отнася до сравненията с предишни събития, когато турски изтребител свали наш самолет, то сега имаме друга ситуация. Тук най-вероятно това прилича на верига от трагични събития“, каза Путин на пресконференция в Кремъл с унгарския премиер Виктор Орбан.   Президентът заяви, че отговорът на Русия на сваления самолет ще бъде насочен към допълнително осигуряване на безопасността на руските военни в Сирия и че „тези мерки ще бъдат видими за всички“.\r\nПо-рано днес руските военни съобщиха, че сирийската ПВО е свалила самолета Ил-20, но хвърлиха вината върху , които го използвали за прикритие, докато извършвали въздушен удар по обект в сирийската провинция Латакия.  Израелските военни отрекоха вина, като заявиха, че когато сирийците са изстрелвали ракети, изтребителите им вече били в израелското въздушно пространство.   РИА Новости съобщи, позовавайки се на източник в Кремъл, че днес може да се очаква телефонен разговор на Путин и израелския премиер Бенямин Нетаняху.", "date": "2018.09.18", "title": "Путин: Верига от трагични обстоятелства доведе до свалянето на Ил-20"}
{"url": "https://www.actualno.com/business/ministerstvo-na-turizma-shte-zalichi-71-turoperatora-ot-registyra-news_695445.html", "text": "  Министерството на туризма започва процедура по прекратяване на регистрацията и заличаване от Националния туристически регистър (НТР) на общо 71 дружества, регистрирани като туроператори. Това съобщиха от пресцентъра на Министерство на туризма. Причината е, че компаниите не са представили задължителна застраховка „Отговорност на туроператора“, което е изрично условие за извършване на туроператорска дейност. Процедурата се извършва със заповед на министъра на туризма Николина Ангелкова по предложение на Експертна комисия по регистрация на туроператори и туристически агенти към ведомството. В нея участват експерти от Министерството на туризма, както и сдружения на туроператори и турагенти.     Заличените дружества няма да бъдат премахнати от НТР, но ще бъде отразена заповедта за заличаването им, като имената им са оцветени в червено. Така потребителите, при справка в регистъра ще получават информация дали туроператорът е коректен и извършва дейност, спазвайки закона.   Задължително условие е регистрираният туроператор ежегодно да сключва договор за застраховка „Отговорност на туроператора“ с дружество по смисъла на Кодекса за застраховането и да я представи на министъра на туризма. След това тя се вписва и в Националния туристически регистър.\r\nОсновна част от дружествата, чиято регистрация ще бъде прекратена, са със седалища и адрес на регистрация в София, Варна и Бургас. Има и туроператори от Пловдив, Велико Търново, Плевен и Добрич.  ", "date": "2018.09.18", "title": "Министерство на туризма ще заличи 71 туроператора от регистъра"}
{"url": "https://www.actualno.com/europe/spored-tusk-shte-ima-sreshta-na-vyrha-za-brekzit-i-prez-noemvri-news_695471.html", "text": "  На европейските лидери може да се наложи една извънредна среща на върха през ноември за постигане на сделка по Брекзит и избягване на \"катастрофа\", когато Великобритания напусне съюза през март, предупреди председателят на Европейския съвет Доналд Туск.     Когато европейските лидери се съберат тази седмица, те ще обсъдят как да бъдат отстранени последните препятствия пред постигане на сделка по развода с Лондон и да планират бъдещите отношения между ЕС и Великобритания.   „Ние ще обсъждаме как да организираме финалната фаза от преговорите по Брекзит, включително възможността за свикване на още една среща на Европейския съвет през ноември“, гласи писмо на Туск, в което ги кани на неофициалната среща на върха.\r\nЕвролидерите се стремят да постигнат сделка по Брекзит на насрочената среща на върха през октомври, но изглежда, че са на път да се срещнат отново и през ноември в отчаян опит за постигане на решение. Това би дало достатъчно време на британския парламент и на страните членки на ЕС да дискутират и ратифицират условията преди края на март, в противен случай Лондон ще напусне общността без план за бъдещи отношения. „Ако всички работим отговорно, можем да избегнем катастрофа“, пише Туск в писмото.  ", "date": "2018.09.18", "title": "Според Туск ще има среща на върха за Брекзит и през ноември"}
