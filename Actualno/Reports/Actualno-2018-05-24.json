{"url": "https://www.actualno.com/sciencelogy/nanosvetyt-news_675862.html", "text": "  Знаете ли, че можете да наблюдавате обекти с размери до нанометри. Това е възможно от повече от 70 години. Откритието е направено от Ернст Руска през 1933 и е приложено в практиката през 1939. Става дума за трансмисионния електронен микроскоп. Устройството му наподобява това на оптичния микроскоп, но вместо светлина в него се разпространява електронен сноп, а вместо лещи – електромагнити. Взаимодействието със изследваната проба води до емисии от електрони, които се обработват от детектор. Изображението може да се разглежда на екран или да се запише на плака. Освен наблюдаването на структурата на микроскопични обекти, има режим даващ възможност да се разпознае вида на кристални вещества.  Друг тип микроскоп показващ наноразмерни изображения е така нареченият Атомно силов микроскоп. Той работи на принципа на грамофона. Тънка наноигла  „опипва“ повърхността на пробата и след обработка с компютър се получава изображение на релефа на пробата. Тази техника е около 10 пъти по-точна от електронния микроскоп. Освен за получаване на изображение  атомно силовият микроскоп може да работи и в режим на манипулация.  При манипулацията силите между върха на иглата и пробата могат също да се използват за промяна на свойствата на пробата по контролиран начин. Примери за това са атомната манипулация, литографията на сканиращата проба и локалната стимулация на клетките.   Третият тип микроскоп работещ с наноразмерни изображения е така нареченият Микроскоп с близко полева оптика. Той работи в два режима – на пропускане и отражение. При него пробата се облъчва с лазер и се сканира от много тънко оптично влакно, което се допира до повърхността на изследвания обект. Сигнала се предава на фотоумножител, от където се обработва с компютър. Принципът на близко полевата оптика е открит 1928, но намира приложение през 50-те години на миналия век.    ", "date": "2018.05.24", "title": "Наносветът"}
{"url": "https://www.actualno.com/europe/sasht-i-koalicijata-ubiha-12-lojalni-na-asad-bojci-news_676191.html", "text": "  Въздушен удар по позициите на сирийската армия в източната част на Сирия през нощта е убил поне 12 от лоялните към режима бойци, съобщи Сирийски наблюдател за правата на човека (СНПЧ), предаде БГНЕС.  Базираната в Англия мониторингова група заяви, че ударът е извършен от ръководената от САЩ коалиция в район на юг от Албу Камал, който многократно е бил нападан от джихадистката групировка „Ислямска държава“.   \"Най-малко три превозни средства са били унищожени при удара\", заяви шефът на СНПЧ Рами Абдел Рахман.   Той каза, че 12-те лоялни на режима бойци, убити по време на инцидента, не са сирийци, но не може да предостави повече подробности за тяхната самоличност.\r\nСирийските държавни медии съобщиха за удара по-рано, но заявиха, че са причинени само материални щети.       Водената от САЩ коалиция все още не е коментирала информациите за удара.", "date": "2018.05.24", "title": "САЩ и коалицията убиха 12 лоялни на Асад бойци"}
{"url": "https://www.actualno.com/society/ivan-bakalov-mediite-narochno-mylchat-za-darenieto-na-slavi-trifonov-news_676198.html", "text": "  \"На пресконференция в БТА Слави Трифонов обяви, че дарява парите от концерта в Лондон за деца с увреждания. Сумата според различни източници ще е между 2 и 4 млн. лева, доста сериозно дарение, независимо дали някой харесва или не Трифонов. Освен бТВ, никоя телевизия не съобщи за това. От сайтовете само \"Офнюз\" (и , бел.ред)и от вестниците само \"24 часа\". Това прилича на тотална информационна завеса. Не искат да съобщават нищо положително за Слави Трифонов, защото му оказват политическа подкрепа. Тоест - медиите са придатък на политическите партии, които виждат заплаха в Слави Трифонов\". Това написа в си във фейсбук журналистът Иван Бакалов.  \"Представители на организация в помощ на децата с увреждания бяха на пресконференцията. Някой може да не е разбрал, че представители точно на тази организация не бяха допуснати в парламента на среща с депутати, защото носели фланелки с надпис \"Системата ни убива\".   Медиите минават случая като някаква далавера на Слави. За скандалното недопускане на представители на деца с увреждания в парламента се разбра само защото БСП поиска оставка на зам.-шефа на парламента, който забрани. Имаме си цензурирани медии пропагандатори, като по време на комунизма\", допълни Бакалов.   ", "date": "2018.05.24", "title": "Иван Бакалов: Медиите нарочно мълчат за дарението на Слави Трифонов"}
{"url": "https://www.actualno.com/sofia/zapaden-park-otnovo-obgazen-news_676261.html", "text": "  След 21 часа вечерта на 24 май силна и задушлива миризма бе усетена в ж.к. Западен парк. Около 22 часа стойностите, отчетени от airtube.info надминаваха 1500 mg/m3.  На 13 февруари се навърши една година от началото на протестите за мръсния въздух в кв. Красна поляна.   \"Въздухът е мръсен не от коли, а от горене на боклуци\", категорични са хората, живеещи в близост до Виетнамските общежития. \"Западен парк се изсича и никой не прави нищо. Не знаем какво палят, но определено палят нещо. , но те са граждански и може да не се платят. Разбираме, че хората нямат с какво да се топлят, но има правила и те трябва да се спазват\", казаха при жителите в района.   Припомняме, че максимално допустимата норма е 50 mg/m3. Стойности над 200 се считат за животозастрашаващи и причиняват заболявания на белите дробове и сърцето.", "date": "2018.05.24", "title": "Западен парк  - отново обгазен"}
{"url": "https://www.actualno.com/smolyan/nebivalo-shestvie-za-24-ti-maj-v-smoljan-news_676224.html", "text": "  Хилядно шествие от стария до новия център на Смолян по случай 24-ти май се състоя в Смолян днес, 24 май. В него се включиха всички детски градини, основни, средни и профилирани училища в областния град.  За Деня на българската просвета и култура и на славянската писменост манифестираха също сегашни и бивши учители, родители на малки и големи деца, стотици граждани.      Първото от началото демокрацията за Смолян шествие в знак на почит към делото на светите братя Кирил и Методий бе организирано от Oбщина Смолян и Регионалното управление на образованието. То бе предвождано от общинския духов оркестър. След него с бодра крачка маршируваше новосъздаденият Трети гвардейски отряд към Езиковата гимназия „Иван Вазов“. Той получи своето бойно знаме едва преди дни на церемония под егидата на президента Румен Радев.\r\n„24 май е специален ден за всички ни. Той символизира духовността, подчертава идентичността ни като народ. А словото е дадено да слави, не да хули. Да обединява, не да разделя. И всички сме длъжни да го пазим чисто. Нека никога у нас не стихва жаждата ни за знания и духовно извисяване“, пожела областният управител Недялко Славов.    Той подчерта, че Родопите и Смолян винаги са били място, в което образованието е най-висша ценност, а към учителя са се отнасяли с почит и уважение. „И това дава своите резултати. От нашия регион са родени много прочути творци на словото, артисти, писатели, културни дейци, просветители“, посочи Славов.   „Нека пребъде 24-ти май - най-светлият, най-жизнерадостният, най-обичаният български празник!“, бе пожеланието на кмета Николай Мелемов. Той награди 29 изтъкнати дейци в сферата на образованието, науката, културата и журналистиката.    За първа година община Смолян връчи и награди на ученици по случай 24 май. За принос в съхраняването на българското слово с участието си в конкурса „Родна реч, омайна, сладка…” бяха получени 179 клипа от ученици от 1 до 7 клас. Децата се състезаваха с изпълнение на любимо българско стихотворение, посветено на Родината, на българската реч, на свободата.\r\nСлед сериозната надпревара да рецитират патриотични стихове и да пишат есета за „Пазители на българското словото“ бяха обявени: Маргарита Самуилова - 9 клас от ОУ „Св. св. Кирил и Методий“ с есе; Божидара Николова - 10 клас от СУ „Св. св. Кирил и Методий“с есе; Константин Милев - 1 клас в СУ „Св. Св. Кирил и Методий“за видеоклип със стих; Любомир Капуджиев - 6 клас от СУ „Иван Вазов“за видеоклип със стих.   Колективна награда „Училище – пазител на българското слово“ бе връчена на ОУ „Иван Вазов“ от 1 до 4 клас, за вълнуващ видеоклип, на който всички в коридора на школото рецитират „Аз съм българче“.", "date": "2018.05.24", "title": "Небивало шествие за 24-ти май в Смолян"}
{"url": "https://www.actualno.com/burgas/biletite-za-burgas-jam-sa-veche-v-prodajba-pyrvite-400-na-promocija-news_676230.html", "text": "  От днес са в продажба билетите за новото издание на китарния фест Burgas Jam. Можете да се снабдите с тях от мрежите на Eventim и Grabo, касата в Културен дом на нефтохимика, магазин \"Саундгардън\" в Безистена, а от 4 юни ще се предлагат и на лятна каса \"Часовника\".  Един билет струва 18 лева, но първите 400 са на промоционална цена от 14 лева.   Какво предлагаме срещу тази сума ли?   Предлагаме ви най-висококачествен рок, изпълнен от невероятни майстори на китарата, а също така на ударните инструменти. На Burgas Jam ще чуете любими песни от целия спектър на този музикален стил, както и жестоки инструментални импровизации.\r\nДатата е 7 юли. Мястото - пространството между Морска гара и Магазия 1 в Зоната за обществен достъп на Пристанище Бургас. На сцената ще излязат Gus G - един от любимите китаристи на Ози Озбърн, Николо Коцев, Бисер Иванов, Васил Първановски от ODD CREW, Славчо Николов от Б.Т.Р., Александър Мариновски от група \"Сигнал\". В шумен дръм батъл ще участват вездесъщият Стоян Янкулов - Стунджи и бързоръкият Николай Тошев.       Елена Розберг от радио Z-ROCK прие предизвикателството да се изяви като водеща на новия BURGAS JAM.\r\nИ това не е всичко!\r\nПредстоят още приятни изненади, така че следете събитието във фейсбук        ", "date": "2018.05.24", "title": "Билетите за Burgas Jam са вече в продажба - първите 400 на промоция"}
{"url": "https://www.actualno.com/europe/migranti-blokiraha-magistrala-do-solun-news_676228.html", "text": "  250 мигранти блокираха автомагистрала близо до Солун в продължение на около час, изразявайки недоволството си от условията в мигрантския център, където са настанени.  Протестиращите бяха предимно кюрди, настанени в миграционния център \"Диавата\", западно от Солун, където са очаквали отговор на молбите си за убежище.   Протестът предизвика задръстване и километрични колони от превозни средства.   \"Диавата\" има капацитет за приемане на 750 души, но в момента там има около 1850 мигранти, които нелегално са пристигнали от Турция.\r\nСпоред хуманитарните организации в центъра вече няма свободни легла за настаняване на нови хора, така че новопостъпилите мигранти спят на пода или в палатки извън сградата.       ", "date": "2018.05.24", "title": "Мигранти блокираха магистрала до Солун"}
{"url": "https://www.actualno.com/education/denjat-na-bylgarskata-prosveta-praznik-i-v-jestove-snimki-news_676227.html", "text": "  Калина Паскалева отбеляза във Facebook Денят на българската просвета и култура и на славянската писменост със снимки на жестомимичния език.  От две години и половина тя се занимава с глухонеми деца в София чрез литературни четения, спортни мероприятия и занаятчийство. Преди една година Паскалева основа сдружение “Вярвам в теб”, което има за цел да подпомага деца в неравностойно положение и жени, жертви на домашно усилие.   Журналистката в момента извършва ремонтни дейности на едно от общежитията в специално училище за ученици с увреден слух (СУУУС) \"Проф. Дечо Денев\" и на първи юни предстои да открие игротека, в която децата ще имат възможност да прекарват свободното си време след училищни занимания.\r\nСдружение “Вярвам в теб” ще представи своите настоящи и бъдещи проекти на 12 юни 2018г. в София, където ще се проведе Среща на генералните директори за спорта в ЕС и конференция на тема:„Спортът за всички като инструмент за интеграция и мост между традиции и иновации”. Поканата Калина Паскалева е получила от Министерството на младежта и спорта.    ", "date": "2018.05.24", "title": "Денят на българската просвета - празник и в жестове (СНИМКИ)"}
{"url": "https://www.actualno.com/society/borisov-vmesto-razdor-s-makedonija-shte-chestvame-zaedno-24-maj-news_676216.html", "text": "  България и Македония показахме, че вместо празници като 24 май да са раздор, е по-добре да си ги честваме заедно.  Това каза пред журналисти в Рим премиерът Бойко Борисов, предаде \"Фокус\". \"Не бива да се натъжаваме в такъв ден по един или друг повод. Всички трябва да се радваме и ние го правим\", допълни премиерът. Борисов честити 24 май на всички празнуващи празника и на ползващите славянската писменост. Той посочи, че в църквите \"Сан Клементе\" и \"Санта Мария Маджоре\", където допреди малко бяха българската и македонската делегации духовниците, са им били отправени изключително светли пожелателни слова. \"Заедно бяхме при плочите, където са били осветени нашите букви, на които пишем и сега. Върнахме се в дипломацията векове назад\", каза Борисов и визира частта от историята, когато двамата братя Кирил и Методий са убедили папа Адриан Втори в равенството на нашата писменост с на другите народи. \"До ден днешен всички ние пишем на тези букви\", каза Борисов.   ", "date": "2018.05.24", "title": "Борисов: Вместо раздор с Македония, ще честваме заедно 24 май"}
{"url": "https://www.actualno.com/society/fandykova-kym-uchenici-smartfonite-ne-sa-po-umni-ot-vas-news_676210.html", "text": "  Смартфоните не са по-умни от вас, не им давайте да управляват живота ви. С тези думи кметът на София Йорданка Фандъкова се обърна към учениците, събрали се пред Националната библиотека „Св. св. Кирил и Методий” на церемонията по отбелязването на 24 май, предаде БГНЕС.  „Днес бях решила да говоря за реформата, която започна в българското образование, но ще го направя само с едно изречение. Зад всички допълнителни финансови средства за заплати, за курсове за квалификация, за модерни класни стаи и оборудване, зад всички нови класни стаи и оборудване, зад всички нови учебни програми и съдържание стои една голяма цел – да възродим учителската професия като мисия. Да върнем онзи заряд, който българските учители винаги са имали – на лидери, които показват посоки, които откриват хоризонти пред нашите деца, а и пред нас”, смята Йорданка Фандъковa.   Според нея истинската кауза, която може да обедини общата енергия и стремеж, е именно образованието. „Колкото и да е странно, дори тежките спорове за това кой автор да отпадне от учебниците са доказателство за това. Голямата промяна започва в момента, в който класната стая се затвори и учителят застане пред онези любопитни или разсеяни детски погледи и те заедно се превърнат в един клас, една общност”, каза още кметът на София в словото си.   ", "date": "2018.05.24", "title": "Фандъкова към ученици: Смартфоните не са по-умни от вас"}
{"url": "https://www.actualno.com/curious/dneven-horoskop-za-25-maj-news_676241.html", "text": "     Този петък разчитайте само на себе си. Много вероятно е някой да се опита да ви подведе. Макар и неумишлено последиците няма да са приятни за вас.    Това е ден, в който трябва да се събудите от дълга дрямка. Изпуснали сте някои събития и е добре да наваксате пропуснатото.     Това е ден за признания. И вие хора и имате своите дълбоки чувства. Не се притеснявайте да ги споделите с любимия си човек, от това връзката ви само ще спечели. Това е ден за проява на доверие. Оставете избора на вашия партньор по въпрос, който касае и двама ви. Ще останете приятно изненадани.     Това е ден за смяна на тактиката. Още от сутринта направете нещата по различен начин. Самата промяна ще ви накара да се почувствате по-добре и ще доведе до непредвидени приятни резултати. Това е ден за нови познанства. Не подхождайте с очаквания. Самият процес носи не малко вълнения - насладете им се.    Това е ден за отпускане. Каквото и да трябва да нарушите като правила - позволете си го. Сега може да излезете извън рамките, поне за малко.   Това е ден за разчистване на сметки. Ако нещо не ви харесва кажете го направо. По поведението отдавна се разбира какво е вашето мнение, но сега трябва да реагирате честно.    Това е ден за движение. Поемете смело напред и вземете най-доброто от миналото със себе си. Ако е наистина добро за вас - не би трябвало да ви натежи. Бъдете по-уверени в добрия изход на нещата. Процесът, може би няма да премине, както сте го планирали, но най-важен е крайният резултат.    През този ден опитите ви да бъдете някой друг няма да се увенчаят с успех. За качествата, които искате да придобиете се изисква повече време. През този ден само творческото в работата ще ви помогне да изкарате деня. Опитайте се да не извършвате прекалено отговорни действия, тъй като има риск от допускането на грешки.", "date": "2018.05.24", "title": "Дневен хороскоп за 25 май"}
{"url": "https://www.actualno.com/society/progovoriha-poslednite-videli-ochi-v-ochi-bojan-petrov-jiv-news_676242.html", "text": "  Италианските катерачи Адриано Бонмасар и Романо Себастиани са последните, които са общували с българския алпинист Боян Петров в подножието на Шиша Пангма в Хималаите. Подобно на него, те също се били устремили към върха, но се отказали заради тежките метеорологични условия.  Двамата алпинисти също бяха в неизвестност за няколко дни, но в крайна сметка успяха да се приберат още преди да започне спасителна акция по издирването им. Сега разказаха за моментите си с Боян Петров в подножието на Шиша Пангма.   \"Върнахме се от Хималаите с множество силни емоции. Изпитахме и много тежки моменти, но винаги сме знаели, че разполагаме с физическите и менталните качества да се справим с условията. С Романо бяхме в абсолютна хармония и си подавахме ръка в най-тежките мигове\", разказа Адриано Бонмасар, цитиран от \"Дарик\".   \"Но имаше един, който беше особено трагичен. Оказа се, че ние сме били последните, които са си говорили с нашия голям приятел Боян Петров. Това се случи в лагер 1 и си разменихме приказки с човека, който е покорил множество осемхилядници\", допълни той.\r\n\"Тогава ние решихме да слезем надолу, защото времето беше лошо, но той реши да тръгне сам нагоре. Не мога да си представя, че в този момент сме си казвали \"сбогом\" с него\", сподели още Адриано Бонмасар на завръщане в Италия.       ", "date": "2018.05.24", "title": "Проговориха последните, видели очи в очи Боян Петров жив"}
{"url": "https://www.actualno.com/society/za-24-maj-bukvar-na-sofijskite-problemi-news_676232.html", "text": "  Сайтът посрещна 24 май с интересна идея - да покаже толкова проблеми в столицата, колкото и съответстват на буквите на азбуката.  Освен всичко проблемите са поднесени в рими като например:   \"Боклук разделно в София не се събира,   но ще строим завод да го инсенира\". \r\nПовече от интересните рими, букви и проблеми може да видите        ", "date": "2018.05.24", "title": "За 24 май - буквар на софийските проблеми"}
{"url": "https://www.actualno.com/society/novinite-naj-vajnoto-za-denja-24-maj-news_676246.html", "text": "      Италианските катерачи Адриано Бонмасар и Романо Себастиани са последните, които са общували с българския алпинист Боян Петров в подножието на Шиша Пангма в Хималаите. Подобно на него, те също се били устремили към върха, но се отказали заради тежките метеорологични условия.    Северна Корея демонтира своя полигон за ядрени тестове, съобщиха медиите, поканени да присъстват на церемонията в четвъртък. Пхенян обяви плана си за \"напълно\" разрушаване на съоръжението \"Пунгхери\" в североизточната част на страната, като покани чуждестранни журналисти да станат свидетели на унищожението.     Турският президент Реджеп Тайип Ердоган отправи призив към всички турци да не обменят турските лири за долари на фона на продължаващите рекордни ниски курсове на националната валута, информира телевизионния канал NTV, цитирани от \"Фокус\". „Обръщам се към нацията. Моля ви не заменяйте нашите собствени пари за валута. Истинският патриотизъм и уважение на местните ценности е точно това. Няма причина да не се справим с проблема с валутните курсове. След изборите ще бъдат предприети „по-различни мерки”, уверявам ви”, обещава Ердоган.     На пресконференция в БТА Слави Трифонов обяви, че дарява парите от концерта в Лондон за деца с увреждания. Сумата според различни източници ще е между 2 и 4 млн. лева, доста сериозно дарение, независимо дали някой харесва или не Трифонов. Освен бТВ, никоя телевизия не съобщи за това. От сайтовете само \"Офнюз\" (и Actualno.com, бел.ред) и от вестниците само \"24 часа\". Това прилича на тотална информационна завеса. Въздушен удар по позициите на сирийската армия в източната част на Сирия през нощта е убил поне 12 от лоялните към режима бойци, съобщи Сирийски наблюдател за правата на човека (СНПЧ).  Френският президент Еманюел Макрон ще посети Санкт Петербург в четвъртък, за да се срещне с руския си колега Владимир Путин, за да обсъдят ядрената сделка с Иран, както и конфликтите в Сирия и Украйна.  Това е първото посещение на Макрон в Русия като президент. Европа и Москва правят дипломатически усилия, за да спасят сделката с Иран, която сега е застрашена след неотдавнашното заявяване от страна на САЩ, че се оттеглят.   Руското посолство в Лондон поиска среща с Юлия Скрипал, за да се увери, че тя не отказва помощта им против волята си. Tова заяви пресаташето на посолството, малко след видеообръщението на Юлия, която заяви, че няма нужда от грижите на самото посолство. Комунистическа България в продължение на почти половин век остава единственият напълно лоялен балкански съюзник на Москва и на Варшавския договор. Живков и предшествениците му водят политика на съвършена вярност, която превръща НРБ в ядрен заложник на Москва и в участник в окупацията на Чехословакия.", "date": "2018.05.24", "title": "Новините: Най-важното за деня, 24 май "}
{"url": "https://www.actualno.com/europe/erdogan-se-moli-ne-smenjajte-lirata-za-dolari-bydete-patrioti-news_676207.html", "text": "  Турският президент Реджеп Тайип Ердоган отправи призив към всички турци да не обменят турските лири за долари на фона на продължаващите рекордни ниски курсове на националната валута, информира телевизионния канал NTV, цитирани от \"Фокус\".  „Обръщам се към нацията. Моля ви не заменяйте нашите собствени пари за валута. Истинският патриотизъм и уважение на местните ценности е точно това. Няма причина да не се справим с проблема с валутните курсове. След изборите ще бъдат предприети „по-различни мерки”, уверявам ви”, обещава Ердоган.\r\nТурският президент е изправен пред потенциално тежка криза само месец преди изборите заради рязкото обезценяване на лирата, което рискува да попречи на кампанията му и дори да повлияе на гласоподавателите.   Ердоган винаги се е обрисувал като шампион на турската икономика, сочейки как растежът и инвестициите се разширяват под неговото управление след мизерията по време на финансовата криза в Турция през 2000-2001 г.\r\nНо обезценяването на лирата с близо 19% спрямо американския долар, откакто на 18 април бяха обявени предсрочни избори, може би е сигнал, , че икономиката може да бъде тежест, а не тласък за Ердоган.    Турският лидер, който изкусно води кампании и досега не е бил побеждаван при битка пред избирателните урни, е странно сдържан в тази кампания, въпреки че неговият екип подчертава, че митингите му ще се развихрят от събота натам.\r\nА когато говори с тълпите в градските площади в национален мащаб, Ердоган ще трябва да се изправи срещу страховете на хората, че привидната стойност на парите в джоба им се разпада.   \"За турците слабата валута се превръща в слаба икономика, така че е трудно да видим как това няма да навреди на Ердоган и на управляващата партия (ПСР), въпреки че гласоподавателите им са доста лоялни\", казва Атила Йесилада , съветник по свързаните с Турция за Global Source Partners в Истанбул, цитирана от БГНЕС.    Въпреки че страната е най-бързо развиващата се в Г20 през 2017 г., отбелязвайки ръст от 7,4%, остават безпокойства за прегряване на икономиката, увеличаване на дефицита по текущата сметка и двуцифрена инфлация. Инфлацията в момента е 10,85%.\r\nВ сряда лирата за пръв път стигна до 4,92 лири за един долар, а после се понижи до 4,86, губейки над 4,0% от стойността си.\r\nСамият Ердоган се страхува от пазарите, като казва, че след изборите планира по-серизни действия в паричната политика - въпреки номиналната независимост на централната банка.   Въпреки че гласуването на 24 юни идва в момент на напрежение със Запада и турската армия наскоро излезе от успешната операция в Сирия, проучвания на общественото мнение показват, че икономиката сега е проблемът, от който турците са загрижени най-много.\r\nВ проучването, проведено по-рано този месец от базираната в Анкара MAK Consultancy, 45 процента от 5400 респонденти казаха на изследователите, че най-важният въпрос в страната е икономиката.\r\nДруго проучване, проведено през миналия месец от Gezici, показва, че 48,6% казват, че икономическите беди са най-големият проблем в Турция.   И вярата на турците в икономиката им пада: индексът на потребителското доверие спадна с 2.8 процентни пункта през май до 69.9 от 71.9 през април, информира турската статистика.   \"В световен мащаб се вижда, че икономическото представяне оказва непосредствено въздействие върху поведението на гласоподавателите, поради което значителните икономически разходи могат да окажат влияние върху поведението при гласуването\", каза за агенция АФП Селва Демиралп, доцент по икономика в университета \"Коч\" в Истанбул.\r\nТя предупреди, че е \"трудно да се предскаже как икономиката ще се развива в близко бъдеще\".\r\nЙесилада добави: \"Ако този шок на валутния курс доведе до по-слабо икономическо представяне, те ще загубят още няколко гласа, а призракът на ПСР, губеща изборите, може да се превърне в реалност при честни избори\".\r\nАнализаторите отдавна са заявили, че администрацията на Ердоган е разделена между пропазарни прагматици, като заместник министър-председателя Мехмет Симшек, бивш стратег на Merrill Lynch, и съветници, известни с необичайни изказвания като Йигит Булут.   С това, че президент иска централната банка да запази ниските си лихвени проценти, за да стимулира растежа, беше знак за спешни действия, към които призовават икономистите, за да се увеличи курсът на лирата.\r\nЕрдоган често е обвинявал външни лица за икономически проблеми в Турция, укорявайки неназовани действащи лица, които се опитвали да водят \"икономически терор\" срещу страната.\r\nВицепремиерът Бекир Боздаг заяви в сряда, че гласоподавателите са наясно с игрите, които се играят.\r\n\"Те са заблудени, ако смятат, че могат да променят изхода от изборите, като играят с долара\", каза Боздаг.", "date": "2018.05.24", "title": "Ердоган се моли: Не сменяйте лирата за долари, бъдете патриоти"}
{"url": "https://www.actualno.com/asia/severna-koreja-unishtoji-jadrenija-si-poligon-news_676215.html", "text": "  Северна Корея демонтира своя полигон за ядрени тестове, съобщиха медиите, поканени да присъстват на церемонията в четвъртък.  Пхенян обяви плана си за \"напълно\" разрушаване на съоръжението \"Пунгхери\" в североизточната част на страната, като покани чуждестранни журналисти да станат свидетели на унищожението.   \"Имаше огромна експлозия, можете да го почувствате, прахът дойде при вас, топлината дойде при вас, беше изключително гръмко\", казва Том Чешиър, журналист на Скай нюз, който е сред поканените на церемонията, цитиран от БГНЕС.   Агенция Йонхап, позовавайки се на екипа южнокорейски репортери на мястото, съобщи, че през деня били чути няколко експлозии.\r\nПунгхери е мястото, където се провеждат шестте ядрени опита на Северна Корея, включително и последния и най-мощен през септември миналата година, за който Пхенян каза, че е била водородна бомба.       Експертите са разделени по въпроса дали разрушаването ще направи полигона безполезен. Скептиците казват, че съоръжението вече има зад гърба си шест успешни ядрени изпитания и може бързо да се възстанови, ако е необходимо.\r\nСеверна Корея не покани независими наблюдатели от чужбина.\r\nДруги обаче казват, че това, че Северна Корея се е съгласила да унищожи полигона без предварителни условия или да поиска нещо в замяна от Вашингтон, показва, че режимът сериозно гледа към промяната.    ", "date": "2018.05.24", "title": "Северна Корея унищожи ядрения си полигон"}
{"url": "https://www.actualno.com/asia/trymp-otmeni-sreshtata-s-kim-chen-un-news_676244.html", "text": "  Президентът на САЩ Доналд Тръмп отмени срещата си със севернокорейския лидер Ким Чен-ун, планирана за 12 юни в Сингапур, заради \"огромната ярост и отявлената враждебност\" в неотдавнашната декларация на Северна Корея, предаде АП.  В декларацията севернокорейското правителство нарече вицепрезидента Майк Пенс \"политическо чучело\" и заяви, че е еднакво готово и за ядрена конфронтация, и за масата за преговори, отбелязва АП, цитирани от Дарик.   В писмо до Ким Чен-ун, публикувано днес от Белия дом, Тръмп заявява, че въз основа на тази декларация смята за \"неподходящо в сегашния момент да се състои отдавна планираната среща\". Северна Корея говори за ядрените си способности, \"но нашите са толкова внушителни и мощни, че се моля на Бог никога да не бъдат използвани\", пише президентът на САЩ.   Той приканва Ким да не се колебае да му се обади или да му пише, ако промени мнението си по въпроса за срещата на върха.\r\nС отменянето на срещата светът се лишава \"от голям шанс за траен мир\", пише Тръмп в писмото до Ким. \"Имах усещането, че между Вас и мен се изгражда чудесен диалог\", пише Тръмп, който продължава да се надява, че един ден ще се срещне с Ким, отбелязва Ройтерс.       ", "date": "2018.05.24", "title": "Тръмп отмени срещата с Ким Чен-ун"}
{"url": "https://www.actualno.com/politics/borisov-nosi-chetveroevangelieto-na-ivan-aleksandyr-na-papata-news_676229.html", "text": "  Три подаръка ще получи папа Франциск от българския министър-председател Бойко Борисов, съобщи БГНЕС.  Премиерът Борисов ще бъде на аудиенция при главата на Римокатолическата църква на 25 май. Поводът е отбелязването на Деня на българската просвета и култура и на славянската писменост.   Първият подарък за папа Франциск от България е копие на Четвероевангелието на цар Иван Александър.   Вторият подарък е картина на българския художник Павел Митков, изобразяваща свети Иван Рилски като отшелник.\r\nТретият подарък за папата е разсад от 33 маслодайни рози от Казанлък.       „Аудиенцията във Ватикана е огромен жест на папата към българския народ, към изключителното дело на светите братя Кирил и Методий, към това, че сме дали писменост”, коментира Борисов при предишното си посещение в Рим преди три години.", "date": "2018.05.24", "title": "Борисов носи четвероевангелието на Иван Александър на папата "}
{"url": "https://www.actualno.com/viewpoint/24-maj-identichnostta-kojato-da-predadem-na-decata-si-news_676025.html", "text": "  Няма да ни омръзне да повтаряме Ден на независимостта или на някоя историческа победа имат всички народи. Ден като днешния обаче - много малко.  По света има държави, които са преминали или в момента преминават през процес на отричане и отказване от писмените си системи. Защото са неподходящи, защото са им чужди, защото са им били натрапени.   Но не и ние.    Естествено, за да достигнем до нея и тя до нас се е наложило да водим тежки битки, но както всяка битка, в която се влиза с истина, право и душа, и тази е била обречена на успех.\r\nЕзикът е жив организъм и през вековете нашият се е изменял многократно. И въпреки това,        Ето защо 24 май не бива да е поредният неработен ден. , за да знаят те, че всеки път, когато изпод пръстите им се раждат букви и думи, те са част от собствената им същност и от духа на народа им. ", "date": "2018.05.24", "title": "24 май: Идентичността, която да предадем на децата си"}
{"url": "https://www.actualno.com/society/gradushka-sysipa-panagurishte-news_676245.html", "text": "  Брутална градушка заля Панагюрище днес в ранния следобед. След продължила около 15 минути интензивна градушка улиците останаха покрити с ледени зърна с размер на бобено зърно. На места реките от вода и град в пика на бурята достигаха до купетата на леките коли.  За момента се смята, че няма поражения по покриви, прозорци или друго имущество, но дебелата ледена пелена, приличаща на изобилен сняг, е унищожила всички насаждения, казват панагюрци, предаде \"Дарик\".   От Дирекцията за борба с градушките обясниха, че днес над Пазарджишко това е бил единственият опасен облак. Стреляно е по него, обработван е, но само докато е бил извън пределите на населеното място, тъй като по правило над селища не се изстрелват ракети, припомнят експерти.   Щетите от изненадващото като сила бедствие тепърва ще се оценяват.", "date": "2018.05.24", "title": "Градушка съсипа Панагюрище"}
{"url": "https://www.actualno.com/crime/delo-za-poboj-prodyljava-nad-15-godini-njama-koj-da-napishe-gramotna-molba-za-ekstradicija-news_676047.html", "text": "  Дело за нанасяне на средна телесна повреда се е провалило, защото отговорните български институции не са успели да напишат както трябва молба за екстрадиция на заподозрян от САЩ. Това показва справка на Инспектората към Висшия съдебен съвет (ИВСС).  Наказателното производство по случая е продължило 15 години, 7 месеца и 20 дни. Става въпрос за случай, при който в Гоце Делчев двама братя нанасят побой на човек и заради преживяното за 3 месеца жертвата не е могла да използва нормално дясната си ръка.   Досъдебното производство е продължило 8 години, 7 месеца и 3 дни, като самото наказателно производство е спирано 6 пъти, тъй като единият брат не се е явявал да отговаря на обвиненията и властите не са могли да го накарат да дойде. \"Обвиняемият е обявяван за общодържавно издирване. Изготвяна е и молба за правна помощ до съдебните власти в САЩ за призоваването му, но многократното й връщане за отстраняване на допуснати при изготвянето ѝ неточности допълнително е допринесло за забавянето на производството\", пише в съобщението на ИВСС.   Когато най-накрая се стига до съд, картината не се променя - \"в съдебната фаза на производството забавяне е констатирано при третото поред разглеждане на делото от Районен съд – Гоце Делчев, продължило 6 години и 26 дни. Причините за забавянето са неизпълнение на съдебна поръчка, затруднения при определяне на вещо лице и неспазване на срока по чл. 308, ал. 2 НПК за изготвяне на мотивите към постановената присъда\". Накрая, през октомври 2017 година Окръжният съд в Благоевград прекратява производството поради давност.", "date": "2018.05.24", "title": "Дело за побой продължава над 15 години, няма кой да напише грамотна молба за екстрадиция"}
{"url": "https://www.actualno.com/society/jadreni-oryjija-v-bylgarija-prez-60-te-bili-do-borovec-news_676181.html", "text": "  Комунистическа България в продължение на почти половин век остава единственият напълно лоялен балкански съюзник на Москва и на Варшавския договор. Живков и предшествениците му водят политика на съвършена вярност, която превръща НРБ в ядрен заложник на Москва и в участник в окупацията на Чехословакия. Това са само част от основните изводи в обширната монография „Балканският „щит на социализма“\" на професор Арутюн Улунян от Института по история при Руската академия на науките, която е посветена на мястото на балканските комунистически диктатури във военните планове на Кремъл през втората половина на миналия век. Монографията е обобщена в текст, публикуван днес в \"Дойче веле\". Ето какво пише там:      Анализите от разсекретените досега архиви на ЦРУ и на други западни центрове твърдят, че от гледна точка на военните стратези България и Албания са били най-незначителните и незаслужаващи внимание съветски сателити през 50-те години на миналия век. Тези възгледи се променят коренно в края на десетилетието, когато Хрушчов се съгласява да изтегли Съветската армия от окупираната през Втората световна война Румъния, пише проф. Улунян. Както е известно, наследникът на Сталин не успява да върне в съветската орбита Титова Югославия и съюзилата се с маоистки Китай Албания. А шефът на Румънската компартия Георге Георгиу-Деж постепенно налага запазването на националния суверенитет като основен принцип в отношенията си със СССР и с Варшавския договор. Нещо повече, Деж прави демонстративни стъпки към сближаване с Тито, заклеймен още от Сталин като „предател на социализма“. Макар Румъния формално да остава членка на Варшавския договор, съвместните военни начинания със съветската и останалите „братски“ армии са сведени до минимум. При всяко преминаване на части от тези армии за участие в учения в СССР или в НРБ се изисква специално разрешение на Букурещ. Румъния категорично отказва да участва в смазването на Пражката пролет в Чехословакия през 1968 г. Николае  Чаушеску, който наследява Георге-Георгиу Деж, остро критикува Кремъл заради чехословашката авантюра, участие в която взема и трихиляден окупационен корпус от НРБ.    „Априлският пленум на румънската компартия от 1964 г. дава ясен знак за дистанцирането на Румъния от Москва по проблемите на военната и икономическата политика на съветския лагер\", обяснява и шефът на Държавна агенция „Архиви“ Михаил Груев. Така НРБ на практика се оказва географски изолирана от Варшавския договор, което пък дава възможност на Живков и обкръжението му да укрепят властта си в смутните времена на Хрушчов и ранния Брежнев. В този и в по-късните периоди София продължава да демонстрира пълна вярност и непоколебима лоялност към Москва, като в отплата получава крайно нужните ѝ кредити и „безвъзмездна“ помощ. Ролята на НРБ като единствен сигурен съюзник на южния фланг на Варшавския договор носи на страната много предимства, включително и придобитите 250 лиценза за производство на съветско оръжие и боеприпаси в български заводи. Но в същото време нарастват и заплахите за сигурността на страната, смята проф. Улунян.        Михаил Груев посочва, че като съветски сателит по онова България постоянно е била  първостепенна цел в плановете на САЩ и НАТО за нанасяне на военни удари в случай на широкомащабна съветска агресия срещу Запада. Груев цитира изследване на историка Марк Креймър от Харвардския университет, според когото през 1950-1951 г. Сталин обмисля военна интервенция срещу Югославия от териториите България, Румъния, Албания и Унгария. Войната в Корея обаче възпрепятства този замисъл. Съдейки по наскоро разкрити документи на ЦРУ, ядрен конфликт между двата лагера става много вероятен още в началото на 50-те години. „До 1957 г. 80 % от разузнавателната информация за НРБ е била свързана с метеорологични прогнози. А това е явен признак за планове, свързани с военновъздушни операции – друго обяснение за метеорологичните справки просто няма“, посочва Груев. Въпреки, че официално на територията на НРБ няма съветски военни бази, в информациите на западните разузнавателни централи се посочва, че в страната постоянно присъстват около 2000 съветски военнослужещи и около 1000 сътрудници на съветските тайни служби, пише в своето изследване за Балканския „щит на социализма“ проф. Улунян.     В навечерието на Карибската криза през есента на 1962 г., след като САЩ разкриват съветските ядрени ракети в Куба, съветското военно присъствие в България бързо прераства в заплаха за страната. \r\n„През лятото на 1962 г. край Карлово и Ямбол са били разгърнати още две ракетни бригади, в близост до курорта Боровец се е намирал склад за ядрените заряди за ракетите. Съветската страна е изисквала съблюдаването на най-строга тайна по въпросите за разполагането на ракети „земя-земя“ на българска територия“, посочва проф. Улунян. Ученият допълва, че персоналът на насочените срещу цели в Гърция и Турция ракети е бил директно подчинен на върховното командване на Варшавския договор в Москва. Но тази тайна очевидно не е била опазена, както установяват агенти на българската ДС, проникнали в гръцкото посолство в София. В касата на посланика те откриват точна и детайлна информация за разположението за цялата ракетна и противовъздушна отбрана на НРБ. „По въпроса за съветските ракетни бази в България българските държавни архиви все още не разполагат с документи, особено за периода, през който тези бази са били закрити, а ядреното оръжие е било изтеглено от страната. През 80-те години Гърция навярно е имала информация, че това вече се е случило, защото премиерът Папандреу подкрепя призива на Живков за създаването на безядрена зона на Балканите“, коментира Михаил Груев данните на проф. Улунян.    Друг интересен факт от периода на Карибската криза, когато светът е изправен на ръба на ядрен апокалипсис, са данните за непрекъснатото нарастване на средствата, които НРБ е принудена да отделя за отбрана и военно участие във Варшавския договор. Проф. Улунян цитира жалбите на Т. Живков до съветското ръководство за тежкото икономическо положение на страната, която едва свързва двата края, след като се налага да отделя 12% от националния си доход за превъоръжаване. (За сравнение, разходите за отбрана на България като членка на НАТО през миналата година бяха 1,53% от брутния вътрешен продукт на страната.) По силата на поетите от НРБ финансови ангажименти към Варшавския договор, до края на съществуването му българските данъкоплатци са  принудени да покриват 6%  от военните и логистичните разходи на организацията. Въпреки, че СССР прави няколко дарения със сравнително нови танкове и самолети, армията на НРБ остава като цяло въоръжена с преобладаващо стара военна техника, пише в изследването за Балканския „щит на социализма\". Проф. Улунян илюстрира този факт със състоянието на т.нар. отбранителна линия „Крали Марко“ по границата с Турция. По протежение на тази линия с дължина 150 км и площ от 1100 кв. км  са били създадени 171 бункера, състоящи се от вкопани в земята оръдейни кули на танкове Т-34 и на германските им аналози от Втората световна война „Панцер-4“. С това допотопно въоръжение „Крали Марко“ е трябвало да издържи 5-7 дена на натиска на модерно въоръжените армии на НАТО до пристигането на подкрепления от СССР.       ", "date": "2018.05.24", "title": "Ядрени оръжия в България през 60-те: били до Боровец"}
{"url": "https://www.actualno.com/america/mysk-pravi-sajt-za-ocenjavane-na-novinite-pravda-news_676174.html", "text": "  Собственикът на компаниите Space X и Tesla Илон Мъск смята да създаде сайт с името „Pravda”, на който ще може да се оценява в каква степен публикациите съответстват на действителността.  Това обяви самият Мъск в Туитър. „Смятам да създам сайт, където обществеността ще може да поставя оценки за всяка една статия и да дава оценки за работата на журналисти, редактори или издания. Мисля да го кръстя „Pravda”“, написа Мъск в микроблога си. До момента е създадена анкета, в която са гласували 230 хиляди души, 80% от които са дали положителна оценка за създаването на подобна платформа.   ", "date": "2018.05.24", "title": "Мъск прави сайт за оценяване на новините \"Правда\""}
{"url": "https://www.actualno.com/goodnews/s-teniski-na-bala-abiturientite-ot-madan-dadoha-2000-lv-na-bolen-mladej-news_676166.html", "text": "  С тениски вместо със скъпи тоалети отиват на бал днес абитуриентите от СУ „Отец Паисий“ в Мадан.  \"Всички заедно решихме, че това е най-добрият начин да отпразнуваме нашето завършване. Все пак това е етап, в който ние се смятаме за зрели хора вече. С това искаме да покажем както на себе си, така и на своите родители, че сме разумни хора и знаем какви са ценностите ни\", споделя Селвие Садъкова.   \"Просто решихме, че няма смисъл да даваме сума ти пари за рокли и костюми, които ще бъдат облечени за час-два. Може би решихме така заради чувството, че има хора около нас, които имат крещяща нужда от средства, за да могат да живеят. И може би ще бъде учудващо за вас, но нямаше нито един човек, който да е против. Ние сме 38 човека от двете паралелки и повярвайте ми, с много различни характери. И нито един не стана да каже: \"Аз искам рокля или аз искам костюм, не искам да давам пари за тази кауза\". Просто сме се събрали хора с големи сърца и смятаме, че тези пари може да отидат на място и при човек, където ще е много по-голяма ползата от тях\", допълва я Весиха Карасулиева.   „Познавам този клас от 8 години. Класна съм им от 5-ти клас досега. Преподавам им английски език. Характерното за паралелката е, че са с интензивно изучаване на чужд език. Нещото, което обединява този клас, освен толкова много красота на едно място, е и големите сърца, които имат, моралните ценности, залегнали в тях от възпитанието им.  Гордея се с тях. Това са едни прекрасни млади хора, на които желая в бъдеще да имат възможността и късмета  да осъществят всички свои мечти, защото те наистина го заслужават“, казва класната им ръководителка Бистра Чолакова.\r\nСега класната стая, в която години наред е учила и наставлявала 28-те абитуриенти, вече е пуста. Сълзи напират в очите й докато разказва за прекрасните младежи, с които предстои да се раздели. Надява се да не е завинаги.       „Тази година подехме една инициатива да не слагаме лъскави тоалети, а да подпомогнем младежи в неравностойно положение. Решихме, че бихме изглеждали чудесно и в тениски. Учителите - аз и другият колега класен, също ще бъдем в тениски“, казва още класната им.\r\nТениските ще са в бял и черен цвят. Нарочно са поръчани така. \"Те ще са символ максимата, че след всяко зло идва и добро, като белите ще преобладават по брой с пожелание по-голямата част от живота на всички ни да е хубава\", казва класната им.\r\nУчителката сподели, че в началото смятали да дарят събраните пари за деца в домове за сираци. Замислили се обаче, че в техния край също има деца, нуждаещи се от финансова помощ. А много рядко се случва някоя фондация да чуе техните гласове. Затова решили да дарят парите, колкото се съберат, на едно момче от Мадан, което се нуждае от лечение и терапия в момента.       Момчето е било оперирано извън страната, но за съжаление заболяването му отново се възобновило и в момента се налага сериозно лечение. Парите - около 2000 лева, вече са събрани и дарени на болния младеж.\r\n„Тоалетите и суетата не са нещо, което ще ни помогне да оцелеем в този свят, а именно добродетелта, която носим, и човечността, която нашите родители са изградили в нас. Те ще ни помогнат по пътя ни напред\", убедена е Селвие.\r\nТя казва, че всеки от съучениците ѝ поема различна посока. Някои искат да останат в България, главно в София. Други избрали да учат в чужбина, но ще искат да се върнат в любимия им град след като завършат.", "date": "2018.05.24", "title": "С тениски на бала абитуриентите от Мадан дадоха 2000 лв. на болен младеж"}
{"url": "https://www.actualno.com/society/prognoza-za-vremeto-24-maj-chetvyrtyk-news_676161.html", "text": "  Днес облачността в Западна България ще е по-често значителна. Главно там ще има превалявания, придружени с гръмотевици, по-интензивни и на повече места в планинските райони в часвете около и след обяд. Вечерта явленията ще затихват.  В източните райони ще е предимно слънчево. Ще духа слаб до умерен вятър от изток-североизток. Максималните температури в повечето места ще са между 24 и 29 градуса, в София – 22-23. Такава е прогнозата за времето на Националния институт по метеорология и хидрология (НИМХ), предаде „Фокус”.\r\nАтмосферното налягане ще се понижи и след обяд ще е около средното за май. По Черноморието ще бъде предимно слънчево с по-значителни увеличения на облачността в южните райони. Валежи са малко вероятни. Ще духа умерен североизточен вятър, който вечерта ще отслабне. Максимални температури на въздуха – между 22 и 25 градуса. Температурата на морската вода е 22-22. Вълнението на морето ще е в бала.   В планината ще е предимно облачно с превалявания от дъжд, на места придружени с гръмотевици. Без валежи и с повече слънце ще се задържи в масивите в източните райони. Вечерта явленията ще отслабнат. Ще духа до умерен източен вятър. Максималната температура на височина 1200 метра ще е около 17 градуса, а на 2000 метра – около 10.", "date": "2018.05.24", "title": "Прогноза за времето - 24 май (четвъртък)"}
{"url": "https://www.actualno.com/america/syd-zabrani-na-trymp-da-blokira-hora-v-tuityr-news_676179.html", "text": "  Президентът на САЩ Доналд Тръмп няма право да блокира последователите си в Туитър, които го критикуват в социалната мрежа. Tакова решение постанови съдът в Ню Йорк, съобщи NBC, цитирани от БГНЕС.  Искът беше подаден през юли миналата година от седем, блокирани от Тръмп, потребители на Туитър, заедно с правозащитната организация „Knight First Amendment Institute“ към Колумбийския университет. Решението е позовано, че с блокиране на потребители от страницата се нарушава първата поправка от Конституцията на САЩ, която гарантира свобода на словото и право на протест.   Според ищците, тъй като Тръмп ползва Туитър за политически заявления, то микроблогът му е платформа за обществени дискусии и по тази причина властите не могат да забраняват достъпа на хората до нея на базата на личните им възгледи.   ", "date": "2018.05.24", "title": "Съд забрани на Тръмп да блокира хора в Туитър"}
{"url": "https://www.actualno.com/chronicles/v-plovdiv-za-pyrvi-pyt-se-chestvat-sv-sv-kiril-i-metodij-news_675705.html", "text": "  Денят на българската просвета и култура и на славянската писменост е   български официален празник, честван на 24 май. На този ден в България   се чества българската просвета, култура и създаването на глаголицата от   Кирил и Методий, известни още и като Солунските братя. Преводите на   Библията Кирил и Методий записват на глаголица.  Въздигането на Кирил и Методий като равноапостоли и велики   християнски учители става в България още с идването на техните ученици   през 886 г., а сведения за отбелязване на празника им на 11 май има още   през XII век. В епохата на османското владичество българската държава   изчезва от политическата карта на Европа, но остава „Държавата на духа“,   по думите на акад. Дмитрий Лихачов.\r\nСвидетелства за честването на празника са открити в арменска летопис   от 1813 г., където се споменава за честване на 22 май 1813 г. в Шумен   (Датата 22 май в този летопис може да с приеме, че е по т.н. нов стил -   Григорианския календар, а по действащия в българското общество в   Османската империя църковен литургичен календар е било денят на св.   Кирил и Методий). Има сведения, че организатори на това честване през   1813 г. са гагаузи от Шумен   В съвременната историография се смята, че за първи път в епохата на   Възраждането на 11 май (24 май - нов стил) 1851 г. в епархийското   училище „Св. св. Кирил и Методий“ в гр. Пловдив по инициатива на Найден   Геров се организира празник на Кирил и Методий — създатели на   глаголицата. Денят 11 май не е случайно избран от Найден Геров — това е   общият църковен празник на двамата светии. Във възрожденските източници   първите известия за празнуването на Кирил и Методий на 11 май, се  срещат  в \"Христоматия славянского язъка\" от 1852 г. на Неофит Рилски.  Денят на  честването на двамата братя става най-яркия израз на  националната  идентичност, на българското преклонение пред  образованието, науката и  културата.\r\nПрез 1857 г. празникът е почетен в българската църква \"Св. Стефан\" в   Цариград, заедно със служба и за Св. Иван Рилски. На следващата 1858 г.   този ден е отпразнуван и в Пловдив с тържествена служба в църквата   \"Света Богородица\", а след това учителят Йоаким Груев произнася   вълнуващо слово за живота и делото на Кирил и Методий. Празникът започва   редовно да се отбелязва в Шумен и Лом, от 1860 г. в Скопие, а от 1862   г. във Варна. От 1863 г. 11 май се установява като църковен празник на   светите равноапостоли Кирил и Методий. В София празникът е организиран   от учителя Сава Филаретов.    По време на борбите за църковна независимост от началото на 18 век   делото на Кирил и Методий е не стимул за противопоставяне на гръцката   Вселенска патриаршия. След 1878 г. празнуването на Кирил и Методий се   развива в 2 посоки. В свободна България той се ограничава до училищен   празник. В Македония и Одринско, които са под юрисдикцията на   Българската екзархия, той запазва функциите си и на демонстрация против   османското управление, както и против асимилаторските домогвания на   сръбската и гръцката пропаганда. Особено значение празникът на Кирил и   Методий придобива след Първата световна война.\r\nСлед въвеждането на Григорианския календар през 1916 г. празникът се   чества на 24 май по официалния държавен календар, а по църковния   литургичен календар този ден е на дата 11 май. През 1968 г. Българската   православна църква, вече със статут на патриаршия, въвежда като   литургичен календар т.нар. Новоюлиански календар, чрез който се премахва   грешката на стария Юлиански календар. Така денят на Кирил и Методий се   почита от църквата на 11 май по църковния календар. Но поради вече   установената гражданска традиция светското, гражданското и държавно   честване остава на (24 май). За официален празник на Народна Република   България 24 май е обявен с решение на Деветото Народно събрание на 30   март 1990 г., а от 15 ноември 1990 г. е официален празник на Република   България (когато Народна република България е преименувана на Република   България).\r\nПоотделно паметта на св. Кирил се отбелязва на 14 февруари, а на св.   Методий — на 6 април (дните на тяхната смърт). Всеруският Синод по  повод  празнуването 1000-годишнината на Моравската мисия на Кирил и  Методий  взема следното решение: „За спомен на хилядолетието, откакто   първоначално бе осветен нашият бащин език чрез Евангелието и Христовата   вяра, да се установи ежегодно, започвайки от тази 1863 г. 11 май като   църковен празник на преподобните Кирил и Методий!“ След това празникът   се чества във всички православни славяноезични страни.    Празникът на Кирил и Методий се отбелязва през Възраждането и сред   имигрантите в Румъния и Русия, сред българските студенти в чужбина, сред   българите, заточени в Диарбекир.   През 1856 г. Йоаким Груев предлага денят на Кирил и Методий да бъде отбелязван като празник на българските ученици.\r\nПрез вековете Кирил и Методий се превръщат в символ на руската   култура и обществени стремежи. Те стават знаме на славянското възраждане   и национална еманципация в Чехия и други славянски страни. Под влияние   на българския култ те са възприети като светци от православната църква  и  извън славянския свят, включително в съвременна Гърция. В края на ХХ  в.  папа Йоан Павел ІІ обявява двамата братя за „покровители на  Европа“.  Десетки народи, предимно в руското културнополитическо  пространство през  ХХ в. възприемат кирилица като писменост на своите  национални езици.  Сега 11/24 май се отбелязва в много държави Русия,  Украйна, Беларус,  Македония, Сърбия, Черна гора, Чехия, Словакия и др.\r\n24 май като празник на братята Кирил и Методий днес се отбелязва и в   Русия (светски и църковно), Чехия, Република Македония (светски и   църковно) и други славянски страни. В Русия се чества за първи път през   1986 г. (в тогавашния Съветски съюз) по инициатива на мурманския  писател  Виталий Маслов - в Мурманск е най-северната точка, където има  паметник  на братята Кирил и Методий.\r\nКато църковен празник Денят на Кирил и Методи се празнува в Русия от   1863 г., а за ежегоден празник на славянската писменост и култура е   приет от 1991 г. Както първото честване в СССР, така и следващите имат   \"столица на празника\" - град, в който са концентрирани тържествата по   отбелязването му, това през различни години са градовете Мурманск, Киев,   Минск и други, а от 2010 г. за постоянна столица на празника е избрана   Москва.   24 май като празник на славянската писменост и на светите братя Кирил   и Методий e официален празник и в република Македония, където се   отбелязва подобно на празнуването му в България - с много цветя, песни и   тържества на учeници и студенти. В центъра на Скопие има новопостроени   монументални паметници на св. Кирил и Методий, както и на техните   ученици - свети Климент Охридски и свети Наум. Такива монументални   паметници има и в Охрид, където се пазят до днес мощите на учениците на   Кирил и Методий - свети Климент Охридски - създателя на Охридската   книжовна школа, и свети Наум.   В Чехия денят на Кирил и Методий е официален празник на 5 юли, когато   недалеч от Бърно, на мястото на столицата на Великоморавия, от която е   останал само манастир, се събират хиляди хора да отбележат деня на   братята. Паметник на Кирил и Методий има на Карловия мост в Прага, а в   катедралата Свети Вит на Пражкия град на витраж е пресъздадено делото на   светите братя равноапостоли.\r\nЕжегодно на 24 май българска държавно-църковна делегация се покланя   пред гроба на св. Кирил в църквата \"Св. Климент\" (San Clemente) в Рим,   където български духовници извършват литургия, и е приемана от папата.   През 2010 г. тази литургия е извършена за пръв път съвместно от   български и руски духовници.\r\nИзточник: Уикипедия", "date": "2018.05.24", "title": "В Пловдив за първи път се честват Св. св. Кирил и Методий"}
{"url": "https://www.actualno.com/society/actualnocom-vi-chestiti-24-maj-s-lubimite-si-stihove-news_675819.html", "text": "           В шупнала тиня нагазил, корени вади, сади, цял до ушите изкалян. Сам от калта сътворен, после на кал и ще стане. Но през междинния миг, докато още е жив, той над калта все стърчи, с педя макар, но над нея. Смогва да се задържи, колкото тя да го дърпа и да му тегне надолу, той да не затъва съвсем. Диша. Човек.     *** Отрекох те, проклех те някога, о боже, и ето ме повергнат в прах… Не милост осенява грешното ми ложе: чрез твоята жестокост те познах!    Обичам аз — и страдам… И страданието към омраза не е ли зов? Ти с обич и омраза духом ме проказа, — проказата нарекох аз любов.\r\nСамотно ми е: чувствувам пустинята въздушна и слънчевия жар! Природата сияе мрътво равнодушна… Защо съм посред нея жива твар?\r\nАз любя, но не искам, не мечтая! И само знам — аз знам началото; не виждам края, не виждам и не питам що ме чака там.\r\nОт много върхове надничам, спущам се по всичките наклони и в бездната се губи моя път.\r\nНавън окото сълза не порони; вътре сълзите ми оживяха скорпиони по жилите ми гмежно се влекът. Отрекох се, проклех те, господи… и ето ме сред пъкъла, и ето ме — сред пламък вопия аз:\r\nКажи, кажи сърцето ми да стане камък — и нека ме приспи навеки мраз!   ***  В студените нощи, когато пиян сънят се търкаля на моя таван, когато луната тъмнее от грях, когато увисва над мен моя страх, обесен на острия ръб на нощта, подавам ти своята бледа ръка — на теб — непознатия — смугло красив, потаен и питомен, жаден и див, едва деветнайсет години живял, а всичко опитал и всичко видял, подвластен на никого, ничий, сам свой, но тръгнал към мене и истински мой и падал по пътя си, плакал, грешил, но нежност момчешка за мен съхранил. Ръката ми — властната — жадно поел, единствено с мен ще си толкова смел! Ела! Ще измием луната от грях! Ще хвърлим трупа на умрелия страх, ще пеем с тътнежния корабен глас на морската нощ във добрия Бургас. А после, когато тя тръгне назад и слънцето бликне над нас благодат, мечтата надрастнал, усмихнат, смутен, ще тръгнеш реален до мен в моя ден! *** Къде си ти? Не свети в твойта стая, но зная, че си тук, че си сама. Завърнах се. За първи път разкаян. За първи път оставам у дома. Не е ли вече късно да остана? Измъчих те. До смърт те изтерзах. Какво ти връщам? Нежност разпиляна. Уста с горчиви бръчки покрай тях. Какво ти нося? Две ръце, с които да те докосна ме е срам дори. Къде си ти? Вдигни лице сърдито. Възмездие поискай. Удари. Вратата черна покажи ми с тази немилвана ръка като платно. В лицето ми извикай, че ме мразиш или дори че ти е все едно. Заслужил съм очите ти студени. Заслужил съм ги с хиляди вини. Ти ставаш. Приближаваш се до мене. Невидима, ти казваш: „Остани.“ *** Две хубави очи. Душата на дете в две хубави очи; - музика - лъчи Не искат и не обещават те... Душата ми се моли, дете, душата ми се моли! Страсти и неволи ще хвърлят утре върху тях булото на срам и грях. Булото на срам и грях - не ще го хвърлят върху тях страсти и неволи. Душата ми се моли, дете, душата ми се моли... Не искат и не обещават те! - Две хубави очи. Музика, лъчи в две хубави очи. Душата на дете... *** Като камък на шия, като белег от нож, като черна шамия, като стар меден грош все те нося по мене, нищо, че ми тежиш, от глава до колене нищо, че ме болиш! Като знак за магия, като биле за жар, като люта ракия, като бял хвърлен зар - цял живот - студ и огън, клетва и благослов, добро утро и сбогом, моя трудна любов. *** Дали се е случило нявга - не помня, не знам - ще се случи ли... Тъжен и морен, аз плувах самин из тълпата огромна на някакъв град огрешен и позорен. Над мене, замръзнало в мисъл безумна, небето немееше странно далече, а долу се носеше музика шумна от стъпки, от смях и преплетени речи. Но горди и сластни очи не зовяха на уличен пир мойте жажди смирени - мъжете там хилави воини бяха, жените - отвъргнати, неми сирени... В миг глуха вълна над града се пронесе, в миг всичко в заглъхналост странна потъна, аз сетих и страх и молитви в сърце си и видех света като пропаст бездънна. Незрими води, с глух и таинствен ромон, заляха съня на безбрежия неми и нямаше там ни надежда, ни спомен - и нямаше там ни пространство, ни време... И с поглед стъмен от предсмъртна замая аз плахо превих колена прималняли, помислих, че някакъв глас ще вещае незнаен завет из незнайни скрижали, че някакъм бог умилен ще разкрие, след толкова дни на безумства метежни: защо е тъй горд и надвластен, а ние - тъй слаби, тъй горестни, тъй безнедеждни! Напразно, уви! - Невъзпламнал угасна великият миг на великото чудо, нов суетен стрем из тълпата ме тласна, мечтата смени безпощадна пробуда - и ропот, и смях в тишината нахлуха... „Пиян е, безумен е!“ - някой прошушна... Аз станах. - Небето бе празно и глухо... Аз плачех. - Тълпата бе ледно-бездушна. ", "date": "2018.05.24", "title": "Actualno.com ви честити 24 май с любимите си стихове"}
{"url": "https://www.actualno.com/society/ekspert-za-katastrofata-na-am-trakija-gradskite-avtobusi-ne-trjabva-da-izlizat-na-magistralata-news_676175.html", "text": "  Маршрутът на автобуса не би трябвало да преминава през магистрала и е добре да се избере друг.  Това каза пред Нова телевизия Владимир Тодоров от Българската асоциация на пострадалите при катастрофи по повод вчерашната катастрофа на АМ Тракия, при която в автобус на градския транспорт бе блъснат от ТИР с турска регистрация в района на с. Лозен.   „Ограниченията, които съществуват в закона, не забраняват категорично градски автобуси да се движат по магистрала. В същото време те са по-рискови за пътниците, защото при тях има правостоящи. Конструкцията е опасна, защото има прегради, лостове, ръкохватки”, коментира експертът.   „По последни данни има 16 пострадали при катастрофата. Трима от тях са в болница „Царица Йоана”, двама са прегледани и изписани. Остават за лечение водачът на автобуса, на който му предстои операция на ръката. В „Пирогов” са откарани трима пострадали, като един е прегледан и освободен. Други двама остават за лечение, включително 4-годишно дете. В болница „Света Анна” са настанени 10 пострадали – двама са освободени и прегледани, а останалите 8 остават за лечение”, обясни Лъчезар Пеков от Центъра за градска мобилност.\r\nТой допълни, че автобусът може да се движи с максимална скорост от 50-60 км/ч.       Предполага се, че шофьорът на ТИР-а е заспал зад волана. Автобусът се е движел в крайна дясна лента, а не в аварийната, каквато информация се появи в медиите, обясниха от фирмата, собственик на автобуса.", "date": "2018.05.24", "title": "Експерт за катастрофата на АМ \"Тракия\": Градските автобуси не трябва да излизат на магистралата"}
{"url": "https://www.actualno.com/politics/martin-karbovski-rusija-prosti-news_676183.html", "text": "  \"Аз не съм възпитан с любов към СССР. Напротив, западното влияние беше предпочитано от моето поколение.  Но днес ми се свива сърцето и с ясно съзнание искам да помоля, да се покая и да бъда простен за това, което сториха политиците, моите, през последните десет години с Русия.\r\nНяма в душата ми плам и горест, създадена от идеологическа принадлежност. Може би затова се срамувам от ветропоказателното политическо говорене последните 70 години в моята държава.   Аз съм част от една огромна група българи, които не биха искали да са пламенни комунисти, но пък и не биха искали да са отрицатели на миналото, поклонници на всеки силен или комсомолци на историческата палачинка. У нас няма да бъда разбран правилно. Но у нас никой не е пророк, ако не е влюбен в поредния Голям брат.\r\n50 години ние славехме наведени СССР. След това ние отвърнахме очи, без да изправяме гръб - за дни се ориентирахме и със същите лозунги, със същата несвяст и зловещо подлизурство ославословихме капитализма и САЩ\", написа в сайта Мартин Карбовски.    \"Аз бях изненадан. Но още по-страшно стана наскоро, когато всяка дума за Русия, каквато и да е - беше жигосвана като предателство. Точно както не беше преди. И точно както беше преди.\r\nНе зная какво се случи. Знам само, че нацията ми страда и се гърчи от срам заради обръщането на гръб към тези, които са слята, неразделна част от моята история, кръв и култура.   Мисля, че добрият тон и сърцето дължат едно извинение и поиск на опрощение към Русия. Е, никога няма да е късно. Защото ние май не сме братя. Ние сме по-скоро блуден син.    Искаме да ни простите лекотата, с която ви забравихме. Вашата култура, мощ, достойнство, заслуги. С тях забравихме и нашия интерес.\r\nДа ни простите свалянето на знамената и безпринципната им замяна с други знамена. Да ни простите самоохулването и самопремълчаването като един Левчев, преди четял стихове на Лужники, днес омълчан от забрава.\r\nИскаме да ни простите несвойствената за нас възхита към новото социално инженерство, сякаш по инерция от комунизма. Простете нашата безпринципност и безгръбначност, нашия инстинкт за оцеляване и адаптация към всяка нова епоха\", пише още журналистът.   \"Да ни простите, че редица ваши служители, служители на бившия съветски режим просто смениха ведомостта и със същия устрем и жар започнаха да работят за новия Голям брат.\r\nПростете малодушието им, простете политическото гешефтарство, то за повечето българи е непонятно и грозно.\r\nДа ни простите трябва, че дълго време имахме за президент една марионетка, която така обичаше да знае откъде духа вятърът, че дори се ожени тези дни за синоптик.   Да ни простите трябва, че проиграхме на няколко пъти нашия собствен икономически интерес, че непрестанно се волеизявяват необосновани анти-руски и руско-омразни групи, сякаш винаги са съществували, а не е така.   Да си простим и самите ние, че сложихме руснаците в черно-бяла схема, а малцинство, наскоро създадено субективно, руши всеки разговор за руския и българския интерес.\r\nНо това изреждане може да продължи дълго и е твърде официално. С риск да кажа неприемливото, да изпадна в непонятна дисидентщина, иска ми се Русия да разбере и да прости.\r\nНе е въпрос главата на Русия да прости. Руснаците ми се ще да разберат и да простят. Трудно е, знам, но така ми се ще да бъда разбран. И наистина опростен.\r\nПростичко - Русия, прости, ти знаеш защо и как, кой и колко обича. Другото е игра на времето, игра на спомени и временна липса на резон\", завършва Карбовски.", "date": "2018.05.24", "title": "Мартин Карбовски: Русия, прости!"}
{"url": "https://www.actualno.com/interest/novi-genetichni-danni-za-preselenieto-v-azija-news_675859.html", "text": "  Хората, които са се преместили от южен Китай са култивирали големи промени в древната Югоизточна Азия, това показва нов анализ на древната човешка ДНК.  Китайските фермери, отглеждащи ориз и просо са се разпространили на юг в регион простиращ се на юг от Виетнам до Мианмар. Там, те се смесват с местните ловци на два етапа, първият около 4000 години, и втори път два века по-късно. Тези премествания на популацията привнасят селското стопанство в региона и стартират разпространението на Австроазиатските езици, които още се говорят в части от Южна и Югоизточна Азия. (според учените от списание Science).   През последните  20 години, натрупването на археологически доказателства показва, че появата на отглеждането на ориз в Югоизточна Азия е започнала в периода между 4500 и 4000 години преди сегашния момент и е потвърдено от откритията на оръдия на труда и керамика показващи връзката с Южен Китай. Австроазиатските езици, които се говорят сега от Виетнам до Индия, съдържат думи за ориз и земеделие, подсказвайки за древните пристигания на говорящите Австроазиатски езици пришълци от Южен Китай. Остават въпросите, обаче, откъде произлизат Австроазиатските езици.   Сега, ДНК от древна Югоизточна Азия предоставя доказателства за разпространението на земеделието чрез южните китайски групи, твърди археолога Чарлз Хайгхам от университета ОТАГО в Дънедин, Нова Зенландия, който не е участвал в изследването.  Новите данни потвърждават другите древни ДНК доказателства за променящите културата премествания на населението между различни части от Азия стартиращи около 5000 години преди сегашния момент. „ДНК доказателствата показват, че праисторическите хора са били далеч по-мобилни и изследващи отколкото се предполагаше досега“ казва Хайгнам.\r\n Екипът на Липсън е получил ДНК от 18 човешки скелета открити в пет места в Югоизточна Азия датиращи между 4100 и 1700 години преди сегашния момент. Тези места се намират във Виетнам, Мианмар, Тайланд и Камбоджа.       ДНК се съхранява лошо в такива топли и влажни региони. Групата ръководена от съавтора на изследването Рон Пинхази, археолог в университета във Виена, понастоящем е открила че човешката ДНК оцелява най-добре в костите на черепа ограждащи структурите на вътрешното ухо, където има особено плътна тъкан. В ново изследване ДНК се извлича от тази кост от всеки един от древните скелети. Грубо 4000 годишните фермери показват близка генетична връзка с настоящите говорещи Австроазиатски езици, особено в Южен Китай, твърди групата на Липсън. Около 25 до 30 процента от прадедите на фермерите от Ман Бак идват от ловците, оценяват учените, вероятно в резултат от смешение със земеделците преди миграцията. Много популации днес, които говорят Австроазиатски езици също показват подобни генетични подписи. Генетичните знаци на допълнителната наследственост от ловците, вероятно са получени в Югоизточна Азия и се проявяват в два от осем фермери от Ман Бак.\r\nПри приблизително 2000 годишните площадки във Виетнам и Мианмар, фермерите са наследили генетичен строеж, който се различава по някои показатели от ранното население на Ман Бак, но все още прилича на ДНК от настоящите жители на южен Китай. Втората миграция на китайците от юга към Югоизточна Азия вероятно е довела до тези  откъсвания на ДНК, казват изследователите.\r\nИзследването на древната ДНК в Азия е в своя ранен етап. По нататъшно изследване вероятно ще разкрие повече за движението на човешкото преселение и генетичните размени между различни групи в Азия.         ", "date": "2018.05.24", "title": "Нови генетични данни за преселението в Азия"}
{"url": "https://www.actualno.com/crime/nakazatelnoto-presledvane-sreshtu-glavnija-arhitekt-na-sofija-zaradi-strelbishte-e-sprjano-news_676201.html", "text": "  Стартиралото срещу главния архитект Здравко Здравков наказателно досъдебно производство заради отказа му да изпълни решение на Върховния административен съд (ВАС), което го задължава да приеме Подробен устройствен план (ПУП) на фирма НИКМИ за строеж на 44-етажен небостъргач в столичния квартал \"Стрелбище\" е .  Производството беше стартирано от прокурор Стойчо Ненков от Апелативна прокуратура София, но е отменено от Пенка Богданова – заместник-главен прокурор при Върховната касационна прокуратура (ВКП).   След анализ на събраните материали е установено, че апелативната прокуратура се е произнесла при неизяснена фактическа обстановка, която не позволява да бъде направен обоснован извод относно това налице ли е вече наложено административно наказание за същото деяние. Затова, зам.-главният прокурор е указал на СРП да извърши допълнителна проверка по случая.   Постановлението на прокурор Ненков, както и още един негов акт (от 11.04.18 г.) са отменени и поради допуснати съществени нарушения на процесуалния закон, изразяващи се в следното:\r\n- въпреки че от 09.08.2016 г. разпоредбата на чл. 213, ал. 2 НПК е отменена и горестоящ прокурор няма право да указва на по-ниска по степен прокуратура да образува досъдебно производство, с постановление от 11.04.18 г., той е разпоредил на СРП да образува дело.       - въпреки че от 05.11.2017 г. действа новата разпоредба на чл. 214, ал. 3 НПК, според която в акта за образуване на досъдебно производство не се посочват имената на лицето (а само престъплението), с постановлението от 09.05.2018 г., прокурорът от АП София е образувал делото срещу конкретно лице.\r\nОт ВКП посочват, че е изпратено копие от постановление на административния ръководител на АП София  за преценка за изготвяне на предложение за . Съобразно Закона за съдебната власт (ЗСВ), то се извършва при наличие на данни за трайно в .", "date": "2018.05.24", "title": "Наказателното преследване срещу главния архитект на София заради \"Стрелбище\" е спряно"}
{"url": "https://www.actualno.com/europe/bombardiraha-dve-pozicii-na-sirijskata-armija-news_676177.html", "text": "  Самолети на водената от САЩ коалиция атакуваха две позиции на сирийската армия в източната сирийска пустиня. Това съобщи военна медия на ливанската шиитска групировка Хизбула, предаде Ройтерс, цитирани от БНР.  Ударите били нанесени близо до помпената станция Т2, разположена до границата с Ирак и на 100 км западно от река Ефрат, където коалицията подкрепя операция на кюрдско-арабски сили срещу \"Ислямска държава\".   ", "date": "2018.05.24", "title": "Бомбардираха две позиции на сирийската армия "}
{"url": "https://www.actualno.com/asenovgrad/31-godishen-myj-e-v-neizvestnost-ot-dva-dni-news_676192.html", "text": "  Млад мъж от Асеновград е в неизвестност, съобщава кореспондентът на от града.  31-годишният Атанас Попов е изчезнал преди два дни и до днес няма следа от него. Момчето е излязло от дома си в асеновградския квартал Горни Воден, около 22:00 часа на 22 май, където живее с баща си. Бил е облечен със сини дънки, сиво горнище и кафяви обувки. Атанас е излязъл пеша - без автомобила си, като не е взел със себе си нито телефон, нито документи.\r\nБлизките му са подали сигнал в РУ на МВР в Асеновград. Служители на реда вече провеждат издирвателна акция в планинския район около дома на момчето. В случай, че някой го забележи, може да сигнализира в най-близкото Районно управление \"Полиция\" или на .   ", "date": "2018.05.24", "title": "31-годишен мъж е в неизвестност от два дни"}
{"url": "https://www.actualno.com/politics/grajdansko-dvijenie-poiska-reformi-v-kulturata-news_676186.html", "text": "  Гражданско движение културен манифест, който бе публикуван масово днес в социалните мрежи. Ето как изглежда той:  \"Днес, на светлия български празник 24 май, даваме начало на гражданско движение за реформи в културата. То мобилизира съмишленици от културния сектор, за които е ясно, че такива реформи са наложителни.\r\nДаваме старт на движението в социалните мрежи, така че ще се радваме на вашето одобрение, а онези, които споделят настоящето на своите стени, смятаме за участници, подкрепящи движението.   За всички, които следят културните процеси, е ясно, че: (според международни статистики през последните години – почти винаги около и над 4%; принос, запазен дори в годините на икономическа криза 2008-2012). С това е нарушено конституционно право на българските граждани да се ползват от националните и общочовешките културни ценности и да развиват своята култура (Чл. 54. (1) от Конституцията на РБ).     предназначен за култура (под 0.5%, въпреки многократно повторените предизборни обещания на ГЕРБ за 1%), така и за недостатъчните държавни и общински фондове за културни проекти и програми. То се проявява и в почти отсъстващите улеснения и облекчения за бизнеса, които биха могли да стимулират частния сектор да подкрепи проекти в областта на културата. съществуват успешни международни модели, които показват как малки отчисления от този оборот и от чудовищните приходи на хазартни босове и олигарси  биха могли да решат много проблеми – не само в областта на културата, но и в спорта, образованието и пр. разрушават се традиции, институции и културни мрежи, изграждани от десетилетия – читалища, театрални състави, оркестри, трупи, хорове, фестивали. В отчаяно старомодно състояние е политиката към музеи, библиотеки и галерии, докато иновативни културни събития с международен престиж биват саботирани и на практика унищожавани от незаинтересовани администратори. Българската книга и книгоиздаване не се ползват от онези данъчни облекчения, които са практика в почти всички страни на ЕС; няма и стратегически политики за превод и промоция на българска литература в чужбина. Критиката и критическата публичност деградират заради унизителното състояние на специализираните медии за литература и култура, които не срещат адекватна подкрепа от страна на държавните институции.     То е далеч от добро консервиране, съхраняване и дигитализация. Самото словосъчетание  «културно наследство» все повече става синоним на корупционни схеми, на приватизирани национални ценности, на легализиране на нелегални колекции. Не се правят никакви опити за справяне с проблема за «дисонантното» културно наследство – онова, около което се спори, и за което се разгарят конфликти. , които източват пари от ремонти или от терени, от  «реставрации» и съмнителни археологически сензации. Всъщност не се наблюдава истинска културно-туристическа политика: страната е вече обсипана с бутафорни крепости, които почти никой не посещава и които след 10-20 години ще се превърнат в нови, абсурдни руини. Междувременно колекции мухлясват в депата, разпадат се картини и скулптури, гние текстил, фондовете на библиотеките не се обновяват, закриват се читалищни и училищни библиотеки, няма кой да записва и съхранява, да дигитализира и продава българското музикално наследство; дори българските филмови ленти от близкото минало постепенно стават негодни за употреба. (т.е. липсват политики, насочени към културната енергия, която идва отдолу - от независимата алтернативна сцена, от младежки групи, кръгове по интереси, творчески сдружения, студентски състави и международни културни мрежи, от самостоятелни организации и културни оператори, от идеи на самите граждани на квартално и общинско ниво). Националният фонд «Култура» разполага със смехотворни средства, държавата няма визия за стратегическо подпомагане на гражданските културни инициативи. Бюрокрацията в областта на културата не си дава сметка за тяхната ключова важност; за това, че те са самата същност на прословутата «децентрализация» и «включване». , свързани с деградацията на европейските и национални ценности. Патриотизмът е подменен от агресивен и повърхностен национал-популизъм. Лишен от истинска културна памет, той често поражда ксенофобия и антиевропейски настроения. Не съществуват културни политики към европейска солидарност, не съществува и стратегическа протекционистка държавна политика към традициите и  наследството на националната ни култура. , докато общото ниво на публиките спада, а културната консумация съзнателно се комерсиализира - и то чрез държавни медии и политически инструменти. Година след година, десетилетие след десетилетие, това постепенно насажда чалга-манталитет, плоско и пасивно културно консуматорство, отказ от усилия, “риалити”-манталитет. България се превръща в пустиня на вкуса. Откъснати от политиките за култура, образователните политики (сами по себе си недостатъчни и несъвършени) са насочени към елементарна и функционална грамотност. Те не преминават естествено в гъвкави политики за изграждане на по-високи културни компетентности, за създаване на безусловно необходима обща, човешка, художествена, морална и гражданска култура. Властва късогледство, липса на грижа за бъдещето, въпреки очевидната (а и доказана от изследвания) връзка между общото културно-образователно ниво на една нация,  нейната гражданска демократична култура от друга, и креативността и  способността за иновации в бизнеса и икономиката от трета. В документите на ЕС тази известна зависимост се нарича «културата като катализатор на творчеството и иновациите» и се изтъква нейния принос за интелигентния и устойчив растеж и социалното приобщаване. Българската култура се представя по света и в Европа чрез епизодични и помпозни шоу-трикове, които справедливо получиха етикетите «лувъри», «рози и сапунени мехури». Всъщност България се изолира културно от Европа и света, от процеси и тенденции в съвременното изкуство, а реалният български принос е невидим - интересни и приносни български културни събития не присъстват в глобалните културни календари, не се появяват на световни фестивали и биеналета.   В заключение можем да заявим, че у нас просто отсъстват промислени културни политики. . Отсъства научно събирана информация, културна статистика, експертен потенциал, дългосрочни културни изследвания, върху които едно добро управление на културата би могло да стъпи. От години напразно чакаме да се появи стратегия за развитие на националната култура. Поради всичко това всъщност няма и истинско управление на културата, а само имитационни жестове и ялова бюрокрация. В тази връзка е необходима ревизия на цялата нормативна база – и на начина, по който закони и подзаконови актове обикновено са били писани досега; не за да служат на магистралните цели на българската култура, а с временни и компромисни намерения, за да обслужат едни или други частни интереси (което, освен всичко друго, прави текстовете им вътрешно противоречиви и объркани, пълни с взаимоизключващи се кръпки и поправки). «Реформи в културата» се вдъхновява от идеята, че културата е първостепенно благо, съществен елемент от качеството на живот. Смятаме за свой дълг да не допуснем упадък на това качество, с което да защитим и конституционното право на българските граждани.\r\nДвижението ще има две практически задачи:\r\n1. В поредица от последователни публични форуми да направи критически мониторинг на направеното (а и на ненаправеното, на погрешно или имитативно направеното) в областта на секторните културни политики от правителството на ГЕРБ и от предходните правителства. Тези форуми ще формулират болни проблеми, провали, скандали и престъпления, ще създадат консенсус около наложителни реформи и очевидни приоритети. Очаквайте скоро съобщение за първото подобно събитие през юни в Пловдив.\r\n2. Чрез дискусии между творци и експерти да разработи постепенно стратегическа визия за ролята на културата, връзката й с образованието, ценността й за българското общество, както и да очертае спешни мерки, стъпки към законодателни инициативи и национална стратегия. Ще бъдат разработени и предложени планове за реформи там, където проблемите са болни и видими за всички.\r\nНека не чакаме някой друг да го направи вместо нас: ние знаем за какво става дума, какъв е залогът. Това е наша работа.\r\nЧестит 24 май! 1.\t(по азбучен ред на фамилните имена)\r\n1-\tРада Александрова, писател\r\n2-\tАлександър Андреев, писател\r\n3-\tНиколай Аретов, литератор и издател\r\n4-\tАсен Асенов, културен мениджър\r\n5-\tМарин Бодаков, поет и журналист\r\n6-\tЯсен Бояджиев, журналист\r\n7-\tВенцислав Благоев, музикант\r\n8-\tПроф. Маргарита Ваклинова, археолог\r\n9-\tМария Василева, изкуствовед\r\n10-\tГл. ас. Младен Влашки, литературовед\r\n11-\tРени Врангова, актриса\r\n12-\tМаргарита Гигова, адвокат\r\n13-\tЧавдар Гюзелев, художник\r\n14-\tЯсен Гюзелев, художник\r\n15-\tПроф. Виолета Дечева, театровед\r\n16-\tЕмилия Дворянова, писател\r\n17-\tВиктория Драганова, куратор\r\n18-\tКирил Златков, художник\r\n19-\tВеселин Калановски, актьор\r\n20-\tДоц. Йорданка Кандулкова, архитект\r\n21-\tГеорги Колчаков, председател на Баховото общество в България\r\n22-\tЗлатина Колчакова-Костова, културолог\r\n23-\tАглика Крушовенска, специалист по онлайн комуникации\r\n24-\tПроф. Александър Кьосев, културолог\r\n25-\tEлиана Лилова, културен мениджър\r\n26-\tАлександър Морфов, режисьор\r\n27-\tПроф. Велислав Минеков, скулптор\r\n28-\tБоряна Нейкова, журналист\r\n29-\tТони Николов, гл. редактор на портал „Култура“\r\n30-\tМитко Новков, публицист, отговорен редактор на екип \"Драматургични форми\"\r\n31-\tГл.ас. Георги Няголов, литературовед\r\n32-\tПроф. Нели Огнянова, юрист\r\n33-\tМанол Пейков, издател\r\n34-\tВладимир Пенев, актьор\r\n35-\tАлександрина Пендачанска, оперна певица\r\n36-\tГл.ас. Тодор Т. Петев, педагог, музеолог\r\n37-\tНия Пушкарова, художник и културен оператор\r\n38-\tИва Свещарова, съвременен танц и пърформанс\r\n39-\tАлександра Стеркова, юрист\r\n40-\tМартина Стефанова, културен мениджър\r\n41-\tДарина Такова, оперна певица\r\n42-\tЗорница Христова, преводач и издател\r\n43-\tИвайло Цветков, културолог\r\n44-\tКопринка Червенкова, главен редактор на в. „Култура“\r\n45-\tПроф. Калин Янакиев, културолог", "date": "2018.05.24", "title": "Гражданско движение поиска реформи в културата"}
{"url": "https://www.actualno.com/europe/velikobritanija-iska-114-mlr-evro-ot-es-zaradi-galileo-news_676195.html", "text": "  Великобритания настоява Европейският съюз да ѝ изплати 1,14 милиарда евро, ако бъде изключена от сателитния проект \"Галилео\" след Брекзит.  Очаква се днес британското министерство за излизане за Европейския съюз да представи доклад за проекта за сателитна навигация и решението на Брюксел да откаже достъп на Лондон до криптираните му сигнали.\r\nОчаква се това да повиши възможността за възстановяване на британската инвестиция в системата от 1 млрд. лири, коментира в.“Дейли Телеграф“.   Великобритания изигра основна роля в разработването на \"Галилео\" - алтернатива на GPS на САЩ, която се очаква да бъде напълно функционираща през 2026 г.   Лондон предупреди, че отстраняването му от проекта може да има последици за бъдещото му партньорство в областта на отбраната с ЕС.    \"Условията за сътрудничество на Великобритания по\" Галилео \"са важен тест за дълбочината на оперативното сътрудничество и споделянето на информация, предвидени в рамките на партньорството за сигурност\", е позицията на Великобритания.\r\nТя изисква продължаване на британския достъп до защитения сигнал и правото да се конкурира за договори.   Великобритания се стреми да развие своя собствена, отделна система, ако ЕС запази позицията си, и също така повдигна въпроса за използването от страна на \"Галилео\" на британските отвъдморски територии като мониторингови бази.    Вестник \"Таймс\" съобщи в четвъртък, че решението за блокиране на Великобритания се ръководи от \"подкрепяна от Германия клика“ в Европейската комисия, и че това е причинило разрив с френските власти, които според съобщенията са недоволни от плана.\r\nИспания, Швеция, Холандия и балтийските държави също се противопоставиха на отказа за достъп до Великобритания, се казва в доклада.", "date": "2018.05.24", "title": "Великобритания иска 1,14 млр. евро от ЕС заради \"Галилео\""}
{"url": "https://www.actualno.com/tennis/jrebijat-e-hvyrlen-grigor-pochva-s-poznat-sypernik-na-rolan-garos-news_676256.html", "text": "  Първата ни ракета при мъжете Григор Димитров стартира срещу познат съперник на втория турнир от Големия шлем за годината - \"Ролан Гарос\". Димитров ще се изправи срещу сърбина Виктор Троицки - коварен съперник за първия мач на най-голямото тенис състезание за червено.  Досега Григор и Троицки са играли общо 5 пъти, като българинът води с 3:2 победи. Преди 2 години обаче точно в първи кръг на \"Ролан Гарос\" Димитров падна с 2:3 сета от сегашния си съперник.\r\nСъщевременно десеткратният шампион Рафаел Надал започва с Александър Долгополов. Рафа идва в Париж с мисълта само за едно - 11-та титла, като едва ли някой се съмнява, че той е най-големият фаворит, след като и жребият не му прати нещо особено - в трети кръг евентуално мач с Ришар Гаске, на осминафинал може би Денис Шаповалов или пък Джак Сок, а евентуално на полуфинал може би Марин Чилич или защо не Хуан-Мартин Дел Потро, ако аржентинецът се е оправил след контузията в слабините от Мастърса в Рим.   Григор Димитров обаче не е в половината на Надал - той е в тази на Александър Зверев, точно както и Новак Джокович. Всъщност Григор може да играе в трети кръг именно с Ноле. А старият противник Давид Гофен е другото голямо име в четвъртината на Димитров, но двамата биха могли да играят чак на четвъртфинал. В четвъртината на Александър Зверев пък е Доминик Тийм - двамата играха на финала в Мадрид и Зверев спечели в два сета, сега биха могли да играят на четвъртфинал.", "date": "2018.05.24", "title": "Жребият е хвърлен - Григор почва с познат съперник на \"Ролан Гарос\""}
{"url": "https://www.actualno.com/europe/dojche-bank-sykrashtava-7000-slujiteli-news_676176.html", "text": "  Германският финансов гигант „Дойче Банк“, една от най-големите търговски банки в Европа, обяви значително намаляване на своя дялов капитал. В тази връзка ще бъдат закрити седем хиляди работни места, съобщава икономическото издание Das Handelsblatt, като се позовава на изявление от банката, разпространено преди годишното общо събрание на ръководството й.  През следващите месеци „Дойче Банк“ ще намали броя на заетитите на пълен работен ден до „доста под 90 хиляди“ души. Към настоящия момент за финансофата институция работят около 97 хиляди души от цял свят.   При търговията с акции в бъдеще „Дойче Банк“ възнамерява да се фокусира върху електронните решения и най-важните си клиенти в бъдеще. При финансирането на хедж фондовете обемът на баланса трябва да намалее с около 50 милиарда евро, което е една четвърт от настоящия.   ", "date": "2018.05.24", "title": "\"Дойче Банк\" съкращава 7000 служители"}
{"url": "https://www.actualno.com/europe/ruskoto-posolstvo-ulija-skripal-govori-pod-natiska-na-britancite-news_676188.html", "text": "  Руското посолство в Лондон поиска среща с Юлия Скрипал, за да се увери, че тя не отказва помощта им против волята си. Tова заяви пресаташето на посолството, малко след видеообръщението на Юлия, която заяви, че няма нужда от грижите на самото посолство.  „Бяхме щастливи да видим Юлия Скрипал в добро здраве. Въпреки това, показаното видео усили притесненията ни относно условията, в които тя се възстановява. Във видеото ясно се виждаше, че Юлия чете написан по-рано текст. Освен това, ако съдим по редица езикови конструкции, това беше превод от английски, като вероятно оригиналният текст е бил съставен от носител на езика. Публикуваните собственоръчно написани писма от Юлия Скрипал и на двата езика затвърждава това впечатление“, каза дипломатът като продължи: „ С цялото ни уважение към личния живот на Юлия и нейната безопасност, това видео не освобождава британските власти от отговорностите по консулските конвенции. Великобритания е длъжна да ни даде възможност да поговорим лично с Юлия, за да се убедим, че тя не действа и говори против волята си, тъй като за момента подозираме именно това“, добави той.   Във въпросното изявления Юлия казва:   „Благодаря за предложената помощ от руското посолство, но в момента не искам да ползвам услугите им“, допълни тя, като каза, че има намерение да се върне в Русия.\r\n„Надявам се след време да се върна у дома в родината си. След като се събудих след 20-дневна кома разбрах, че и двамата сме били отровени. Все още не мога да повярвам, че сме били нападнати по този начин. Шокира ме самият факт, че е използван нервнопаралитичен газ. Късметлии сме, че оцеляхме след този опит за убийство.       Аз бях изписана от болницата на 9 април като лечението продължава и до днес. Животът ми се обърна с главата надолу и в момента се боря с мисълта за това предателство.\r\nДнес реших да пропусна рехабилитацията си и да направя това изявление, за да изясня някои въпроси. Моля всички да уважават личния ми живот и този на баща ми, тъй като ни трябва време да се възстановим“, каза Скрипал.       ", "date": "2018.05.24", "title": "Руското посолство: Юлия Скрипал говори под натиска на британците"}
{"url": "https://www.actualno.com/politics/borisov-i-zaev-zaedno-pred-groba-na-sv-kiril-v-rim-news_676204.html", "text": "  Българската и македонската делегации, водени от премиерите Бойко Борисов и Зоран Заев пристигнаха в базиликата „Сан Клементе\", където е гробът на св. Константин Кирил Философ, предаде БГНЕС.  За първи път представители на България и Република Македония почитат съвместно паметта и делото на светите братя Кирил и Методий.   Западно и средноевропейският митрополит Антоний заяви, че „въпросът със статута на Македонската православна църка не е решен, а докато не бъде свалена схизмата, няма как да бъде направено съслужение“.   „Сан Клементе\" е християнска базилика в Рим. На 14 февруари 869 г. там е погребан св. Кирил Философ.\r\nГробът на св. Кирил е обкръжен от мемориални украшения, подарени от различни славянски народи. През 1929 г. е поставена мозайка с портрета на св. Кирил и с надписи на български и италиански език, подарък от Българската православна църква.       ", "date": "2018.05.24", "title": "Борисов и Заев заедно пред гроба на св. Кирил в Рим"}
{"url": "https://www.actualno.com/society/rumen-radev-da-se-borim-sreshtu-nevejestvoto-news_676197.html", "text": "  Събрали сме се да почетем празника на буквите и знанието, на просветата и културата. Повече от век на тази дата споменаваме светите братя Кирил и Методий, които почитаме като светци.  Това каза президентът Румен Радев в словото си по повод 24 май - Ден на българската просвета и култура и на славянската писменост, предаде БГНЕС.   Но ако искаме децата да растат с познание и просвета, трябва да се борим с невежеството, каза държавният глава. Това започва с правописа - той е първият урок по демокрация, каза още Радев. Той подчерта, че най-важната стъпка е свободата на духа. Нея никой не я дава даром. Тя се отвоюва, каза Радев.   Пред националната библиотека „Св. св. Кирил и Методий“ бе отслужен тържествен водосвет от Негово Преосвещенство Мелнишкия епископ Герасим, главен секретар на Светия Синод.", "date": "2018.05.24", "title": "Румен Радев: Да се борим срещу невежеството"}
{"url": "https://www.actualno.com/europe/bomba-ot-vtorata-svetovna-se-zapali-v-drezden-news_676208.html", "text": "  Евакуацията в германския град Дрезден беше удължена, тъй като край открита неизбухнала бомба от Втората световна война след неуспешна операция по обезвреждането ѝ избухна пожар.  „В момента нивото на опасност е много високо и е невъзможно ситуацията да бъде преценена\", написаха в Туитър от местната полиция.   Пожарът избухнал край 250-килограмова бомба доведе до евакуацията на близо 9000 души, включително обитателите на два дома за възрастни хора и болница.   Бомбата е била открита в близост до централната ж.п. гара в Дрезден по време на строителни работи. Столицата на Саксония е била подлагана на много тежки бомбардировки по време на Втората световна война.\r\nКъсно в сряда полицейския екип по обезвреждане на бомби успя да отстрани детонатора, но при операцията били подпалени намиращи се близо до бомбата материали, поставени за да погълнат ударната вълна при евентуален взрив.       От полицията съобщиха, че ситуацията е трудна и че сапьорните екипи ще могат да се върнат на място едва след изгасването на пожара.", "date": "2018.05.24", "title": "Бомба от Втората световна се запали в Дрезден"}
{"url": "https://www.actualno.com/europe/makron-na-istoricheska-sreshta-s-putin-reshavat-za-iran-ukrajna-i-sirija-news_676189.html", "text": "  Френският президент Еманюел Макрон ще посети Санкт Петербург в четвъртък, за да се срещне с руския си колега Владимир Путин, за да обсъдят ядрената сделка с Иран, както и конфликтите в Сирия и Украйна.  Това е първото посещение на Макрон в Русия като президент. Европа и Москва правят дипломатически усилия, за да спасят сделката с Иран, която сега е застрашена след неотдавнашното заявяване от страна на САЩ, че се оттеглят.\r\nФренският и руският президенти ще \"отделят време за задълбочена дискусия\", според Елисейския дворец.   Срещата идва почти точно една година, откакто избраният Макрон беше домакин на Путин във Версай, когато френският лидер обвини руските медии, че произвеждат \"лъжлива пропаганда\" по време на съвместна пресконференция.\r\nПутин ще посрещне френския президент в двореца \"Константин\", бивша резиденция на Петър Велики, разположена на около 20 километра от Санкт Петербург.    Запазването на иранската ядрена сделка е случай на рядко срещано единомислие между Москва и европейските държави, които през последните години имат сблъсъци заради кризисните ситуации в Украйна и Сирия.   \"Русия споделя позицията на мнозинството от международната общност, включително западните лидери\", когато става дума за сделката с Иран, каза Александър Баунов от Московския център Карнеги.\r\nЗападът осъзна, че диалогът с Путин е \"неизбежен\", за да се запази договора, каза той.    Японският премиер Шиндзо Абе също ще посети Русия в края на седмицата.\r\n\"Меркел и Абе вече започнаха размразяване с Москва, а Макрон се страхува да не загуби предимството, което Франция винаги е имала с Русия\", добави още Баунов.   Но съществуват редица конфликтни точки, които ще предотвратят пълното сближаване между Париж и Москва.\r\nГлавна сред тях е Сирия, където най-малко 350 000 души са били убити, откакто войната избухна през 2011 г.\r\nМосква се намеси през 2015 г., за да подкрепи своя съюзник президент Башар Асад - ход, който обикновено се разглежда като решаващ за преодоляване на конфликт на няколко фронта - докато Франция участва в удари по силите на режима.\r\nДруг въпрос е конфликтът в източната част на Украйна, който избухна след присъединяването на Крим от Русия през 2014 г. и се тдвърди, че досега е коствал живота на 10 000 души.      Париж и Москва, заедно с Берлин, подписаха мирни споразумения в Минск през 2015 г., целящи да приключат сблъсъка, но за момента няма край.\r\nВ сряда Human Rights Watch също призова Макрон да повдигне въпроса за нарушаване на човешките права със своя руски колега, след репресивни мерки срещу несъгласието и натиска върху малцинствените групи в страната.\r\nТой трябва да потвърди, че \"Франция никога няма да приеме засилената репресия в Русия като \"ново нормално състояние\"“, гласи изявление на организацията.\r\nНо разговорите между двамата президенти няма да бъдат единствената двустранна дейност на деня, тъй като се предвижда и подписването на търговски споразумения по време на икономическия форум.", "date": "2018.05.24", "title": "Макрон на историческа среща с Путин: Решават за Иран, Украйна и Сирия"}
