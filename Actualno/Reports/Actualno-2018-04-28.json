{"url": "https://www.actualno.com/scene/startira-14-toto-izdanie-na-tradicionnija-studentski-maraton-v-natfiz-news_672124.html", "text": "  На 28-ти и 29-ти април 2018 г. студентите разтварят вратите на родната Академия, за да представят публично работата си през изминалия сезон под формата на представления, прожекции и изложби! В продължение на 36 часа БЕЗ ПРЕКЪСВАНЕ и при ВХОД СВОБОДЕН всички любопитни - зрители и бъдещи кандидат-студенти ще могат да видят условията на образование в НАТФИЗ, както и всичко създадено с талант и много труд през учебната година.  Програмата на 36-часовия театрален и кино маратон включва около 30 представления и открити часове на сцените на Учебен куклен театър и Учебен драматичен театър, както и филми на сегашни и бивши възпитаници на Академията, които ще бъдат излъчени в Учебната кинозала.\r\nВХОД СВОБОДЕН ДО ИЗЧЕРПВАНЕ КАПАЦИТЕТА НА ЗАЛИТЕ!   Автор на плаката на 36-часовия театрален и кино маратон  е Радослава Боор Даскалова.    ", "date": "2018.04.28", "title": "Стартира 14-тото издание на традиционния студентски маратон в НАТФИЗ!"}
{"url": "https://www.actualno.com/crime/edin-chovek-e-zaginal-v-katastrofa-prez-denonoshtieto-news_672089.html", "text": "  Един човек е загинал в катастрофа в страната през изминалото денонощие. Това съобщиха от пресцентъра на МВР. В страната са станали 21 пътни произшествия, ранени са 26 души.  В София са ранени четирима души, леките катастрофи са 55, а тежките- 4. От началото на месеца в катастрофи са загинали 36 души, ранени са 594. От началото на годината в страната са станали 1822 пътни произшествия, загиналите са 143, а ранените 2331.   ", "date": "2018.04.28", "title": "Един човек е загинал в катастрофа през денонощието"}
{"url": "https://www.actualno.com/asia/ubiha-edin-ot-osnovnite-lideri-na-id-news_672091.html", "text": "  Един от основните лидери на „Ислямска държава” е убит, а други трима са арестувани след правителствена атака в Йемен. Салех Ал-Бакши, самопровъзгласил се за „емир” на радикалната групировка в районите Аден и Абян, е убит при нападение на правителствените сили над скривалище на ИД, намиращо се на държавна територия, предаде БГНЕС.  Ислямската мрежа, включително ИД и Ал Кайда, в Арабския полуостров използват войната в Йемен, за да разширят присъствието си и в южните части на страната.       ", "date": "2018.04.28", "title": "Убиха един от основните лидери на ИД?"}
{"url": "https://www.actualno.com/blagoevgrad/niva-na-rekite-v-zapadnobelomorskija-basejn-sa-ostanali-bez-syshtestveni-izmenenija-news_672084.html", "text": "  През последното денонощие водните нива на реките в Западнобеломорския басейн са останали без съществени изменения, сочи справка на сайта на Националния институт по метеорология и хидрология (НИМХ) към Българската академия на науките (БАН).  Регистрираните колебания са от -11 см до +8 см. Водните количества на реките в басейна са около и под праговете за високи води. Днес и през следващите три дни речните нива в басейна ще останат без съществени изменения.   В резултат на валежи в следобедните и вечерни часове днес, на 30 април и 1 май са възможни краткотрайни незначителни повишения на речните нива в рилските и пирински притоци на реките Струма и Места и във водосбора на река Доспат. Водните количества ще бъдат под праговете, изискващи специално внимание.    ", "date": "2018.04.28", "title": "Нива на реките в Западнобеломорския басейн са останали без съществени изменения"}
{"url": "https://www.actualno.com/velikotarnovo/134-proverki-e-izvyrshila-inspekcijata-po-truda-vyv-veliko-tyrnovo-news_672083.html", "text": "  134 проверки е извършила Дирекция „Инспекция по труда“ във Велико Търново през месец март. Това съобщи за Радио „Фокус“ – Велико Търново инж. Невена Стефанова, директор на контролния орган. Тя посочи, че персоналът в проверените предприятия е 4112 работещи. Проверено е спазване на трудовото законодателство по трудовите правоотношения на 2282 лица, за които работодателите са длъжни да ги застраховат за риск „трудова злополука“.  При проверките са проверени общо 134 предприятия работодатели, от които за първи път са инспектирани седем предприятия. „За проверка изпълнението на предприетите принудителни административни мерки са извършени 57 инспекции. Една е проверката за разследване на трудова злополука, станала в строителството на строеж в град Велико Търново. Пострадал е млад мъж с травматично увреждане на подбедрената кост на ляв крак, без опасност за инвалидизиране“, заяви инж. Невена Стефанова.   Тя посочи, че контролните органи са констатирали общо 372 нарушения на трудовото законодателство, от които 263 броя нарушения са свързани с нормите, регулиращи трудовите правоотношения, 109 нарушения на нормите, регулиращи здравословните и безопасни условия на труд. Сумите на констатираните неизплатени навреме трудови възнаграждения са 1542,98 лева. Ощетени са четирима служители на един работодател. Предприети са съответните принудителни административни мерки към работодателя. В срокът на дадените задължителни за изпълнение предписания забавените трудови възнаграждения са изплатени.   Инж. Невена Стефанова съобщи, че при инспекциите по работните места контролните органи фактически са установили, че едно лице е работило без трудов договор, за което в последствие е сключен писмен трудов договор.", "date": "2018.04.28", "title": "134 проверки е извършила инспекцията по труда във Велико Търново"}
{"url": "https://www.actualno.com/healthy/ananiev-puska-mashtabna-porychka-za-vaksini-news_672080.html", "text": "  Поръчка за ваксини на обща стойност 66,4 млн. лв. без ДДС (или 79,7 млн. лв. с ДДС) пусна здравното ведомство с министър Кирил Ананиев.  Поръчката е разделена на 21 обособени позиции и включва 11 вида ваксини за задължителни и целеви имунизации и реимунизации, 4 биопродукта за постекспозиционна профилактика. Купуват се отделно 1 000 000 спринцовки с монтирани на тях игли, 682 500 спринцовки и 682 500 игли за приложението им.\r\nЗаявени за доставка са до 3,7 милиона дози ваксини и биопродукти.   Поръчката ще е с двугодишен срок на изпълнение.\r\nДве от ваксините са с особено висока стойност. Тази срещу пневмококи например е с прогнозна стойност 28,4 млн. лв. и от нея планират доставка до 370 000 дози.    Друга - за 410 000 дози поливалентна ваксина срещу дифтерия, тетанус, коклюш, хепатит Б, полиомелит, хемофилус инфлуенце тип Б, ще струва 29,5 млн. лв.\r\nКато дози най-много са поръчани от ваксините срещу тетанус и дифтерия – 850 000 бройки, и срещу туберкулоза – 600 000 бр.\r\nПървите доставки трябва да станат през октомври месец тази година.    Здравните ни министерства имат горчив опит от доставка на ваксини. Нерядко биват обжалвани, отчасти прекратявани, защото кандидатите дават по-висока цена на единична бройка.\r\nА срещу ексздравния министър Петър Москов и заместника му бе заведено дело за доставка на турски ваксини. Те ще отговарят пред Специализирания наказателен съд по три обвинения във връзка с ваксините „Пентаксим“, „Еувакс Б“ и „Тетадив“.\r\nНа 12.03.2018 г. в Специализирания наказателен съд беше внесен обвинителен акт срещу бившия здравен министър Петър Москов, заместник-министъра на здравеопазването Адам Персенски, управителя на държавното дружество „Бул Био – НЦЗПБ“ ЕООД Любомир Димитров, ръководител „Производство“ Росен Алексиев и ръководител отдел „Качествен контрол“ Юлияна Ценкова за извършени престъпления по служба и безстопанственост.\r\nНа 2 април т.г. пък Софийска градска прокуратура образува досъдебно производство за това, че за времето от 2008 г. до 2014 г. при условието на продължавано престъпление длъжностни лица от „Бул Био – НЦЗПБ“ ЕООД са сключили неизгодни сделки с дружество „Интервакс“ – Канада, за производство и разпространение на ваксина „БЦЖ“ и от това са произлезли значителни вреди за „Бул Био – НЦЗПБ“ ЕООД.\r\nНаказателното производство е образувано по отделени материали от досъдебното производство, свързано с разследването по дарените през 2015 г. 5 000 000 дози ваксина „БЦЖ“ от Министерство на здравеопазването на Република България на Министерство на здравеопазването на Република Турция.\r\nПредмет на разследване са всички сключени договори и анекси към тях с дружество „Интервакс“, Канада, притежаващо ексклузивни права за разпространението на ваксина „БЦЖ“ в целия свят, както и установяване на причинените вреди за българското дружество.   Преди два дни Европейската комисия в специално комюнике призова в ЕС да се засили сътрудничеството в борбата срещу предотвратимите чрез ваксинация болести.\r\nКомисарят по въпросите на здравеопазването и безопасността на храните Витянис Андрюкайтис заяви, че ваксинацията е една от най-ефикасните и икономически ефективни мерки в областта на общественото здраве, разработени през 20-и век.\r\n„Като лекар смятам, че е разочароващо да виждаме как умират деца, защото хората не се ваксинират или се колебаят дали да се ваксинират, или защото не достигат ваксини. Националните граници не могат да спрат разпространението на инфекциозните болести. Ниският имунизационен статус на една държава членка излага на риск здравето и безопасността на гражданите в целия ЕС. Сътрудничеството в тази област е в наш общ интерес. Да предпазим нашите деца, като ги ваксинираме!“, призова той.\r\nБлагодарение на ваксинацията всяка година между 1 и 3 милиона души продължават да живеят.   Световната здравна организация прогнозира, че през следващото десетилетие ваксините ще спасят живота на още 25 милиона души. Въпреки това по данни на Европейския център за профилактика и контрол върху заболяванията (ECDC) поради недостатъчно ваксинационно покритие в редица държави от ЕС са налице безпрецедентни взривове от морбили и в тях отново се появяват други болести, предотвратими чрез ваксинация и водещи до смърт на деца и възрастни в ЕС.\r\nПредложението на Комисията е насочено към три основни стълба на действие: преодоляване на колебанията относно ваксините и подобряване на ваксинационното покритие; устойчиви политики за ваксинация в ЕС; координация и принос на ЕС към световното здравеопазване.\r\nС предложението се отправя призив към Комисията и държавите членки да изпълнят 20 действия, сред които:\r\nда се разработят и изпълнят национални и/или регионални планове за ваксинация до 2020 г., в т.ч. да се заложи цел за постигане на най-малко 95% ваксинационно покритие за морбили;   да се въведат рутинни проверки на ваксинационния статус и редовни възможности за ваксинация на различни етапи от живота, например в учебните заведения и на работните места;\r\nда се представят варианти за обща имунизационна карта, информацията от която може да бъде споделена по електронен път отвъд националните граници;\r\nда се създаде европейски информационен портал за ваксинациите до 2019 г., чрез който да се предоставя онлайн обективна, прозрачна и актуална информация относно предимствата и безопасността на ваксините;\r\nда се намалят рисковете от недостиг на ваксини чрез създаването на хранилище за данни на ЕС с информация за запасите и потребностите от ваксини, така че да се улесни доброволният обмен на информация за възможните доставки и недостига на някои основни ваксини;   да се осигури необходимото обучение на всички здравни работници, така че те да са уверени при извършването на ваксинации, и да се преодолеят техните колебания;\r\nда се сформира своеобразна „Коалиция за ваксинациите“, обединяваща европейските сдружения на здравните работници, както и съответните сдружения на учащите в тази област, която да се ангажира да предоставя на обществото вярна информация, да развенчава митове и да осигурява обмен на добри практики;\r\nда се създаде европейска система за информационен обмен, в която да се събират знанията и с чиято помощ да бъдат разработени насоки за основен имунизационен календар на ЕС до 2020 г., включващ дозировките и възрастите, които според държавите — членки на ЕС могат да се приемат за общи за всички държави;\r\nПо последни данни от ECDC броят на случаите на морбили продължава да расте в редица държави от ЕС и ЕИП.   За 12-те месеца между 1 март 2017 г. и 28 февруари 2018 г. чрез Европейската система за наблюдение е докладвано за 14 813 случая на морбили. В 86% от случаите, за които е налице информация за ваксинационния статус, лицата не са били ваксинирани. Освен това по оценки на ECDC всяка година най-малко 40 000 души умират от грип, което отчасти се дължи на ниското ваксинационно покритие.\r\nПредложението на ЕК ще бъде обсъдено в рамките на Съвета с цел то да бъде прието до края на 2018 г. и да влезе в сила незабавно. След това на всеки три години Комисията ще докладва за постигнатия напредък по изпълнението на препоръката. Освен това в рамките на цикъла State of Health inthe EU (Състояние на здравеопазването в ЕС) Комисията ще изготвя доклад за доверието във ваксините в ЕС.\r\nВсичко това е в отговор на предизвикателството, отправено от председателя на ЕК Жан-Клод Юнкер, който в своето обръщение за състоянието на ЕС през 2017 г. заяви следното: „В Съюз, в който всички са равни, не може да има второкласни граждани. Недопустимо е, че през 2017 г. все още има деца, които умират от болести, които би трябвало отдавна да са изкоренени в Европа. (…) Нищо не може да оправдае липсата на такъв достъп. (…) В Европа не трябва да има смъртни случаи, които могат да бъдат избегнати“.\r\nПрепоръките на Комисията относно болестите, предотвратими чрез ваксинация, черпят от редица съществуващи политики и проекти на ЕС в областта на ваксинацията. Сред тях са препоръката на Съвета относно ваксинирането срещу сезонен грип от 2009 г., Споразумението за съвместно възлагане на обществени поръчки, създадено по силата на Решение № 1082/2013/ЕС за сериозните трансгранични заплахи за здравето и Съвместното действие за ваксинация, което е съфинансирано от здравната програма за периода 2014—2020 г., чието изпълнение ще започне през идните месеци, като наред с други въпроси неговата цел е да спомогне за преодоляването на колебанията относно ваксините.", "date": "2018.04.28", "title": "Ананиев пуска мащабна поръчка за ваксини"}
{"url": "https://www.actualno.com/showbusiness/obviniha-kim-kardashijan-v-plagiatstvo-news_672094.html", "text": "  Ким Кардашиян бе обвинена, че е копирала от моделиера Жан-Пол Готие дизайна на флакон за новия й парфюм, съобщи Daily Mail.  През 1993 г. Готие пусна парфюма Classique. Флаконът представлява женско тяло и почитателите му то съпоставиха с опаковката на парфюма на Кардашиян, предаде БГНЕС.   На 25 април тя публикува в социалните мрежи снимки с тънък слой глина върху кожата си и разказа, че от тялото й бил снет отпечатък за създаването на флакона за първия й формат.   Потребителите на Twitter разкритикуваха Кардашиян. „Струва ми се, че флаконът Body на Ким Кардашян малко прилича на Classique на Жан-Поля Готие?“, написаха те.\r\nКардашян отвърна, че дизайнът на флакона е изключително оригинален, а в разработката ьѝе помагала италианската художничка Ванеса Бикрофт.       През април Кардашиян бе обвинена в копиране на линията за декоративна козметика на по-малката ѝ сестра Кайли Дженър. Някои почитатели решиха, че сенките на KKW Beauty на Ким Кардашиян точно повтарят цвета на сенките, пуснати от Кайли Дженър през 2017 година.", "date": "2018.04.28", "title": "Обвиниха Ким Кардашиян в плагиатство"}
{"url": "https://www.actualno.com/politics/speczveno-kym-mzhg-shte-sledi-za-rastitelni-maznini-v-mlechni-produkti-news_672086.html", "text": "  Системите за производство на суровини и храни е необходимо да бъдат адаптирани към новите екопредизвикателства и обществени очаквания. Твърдо сме решени да прекратим практиката с влагането на растителни мазнини в млечните продукти, заяви министърът на земеделието, храните и горите Румен Порожанов по време на откриването на Националното изложение по животновъдство в Сливен.  \"Някои ферми влагат растителни мазнини, това се вижда от потребителите и компрометира качеството на българските сирена и кашкавали\", подчерта Порожанов.   В началото на седмицата МЗХГ публикува за обществено обсъждане промяна в наредба, която забранява в едно и също млекопреработвателно предприятие да се преработват мляко и растителни мазнини. В документа се посочва, че фирмите трябва да изберат да работят само истински млечни продукти – с мляко или имитиращи – с растителни мазнини, припомня БГНЕС.   Специализирано звено към министерството ще извършва проверки. Където има съмнение за нерегламентирано влагане на растителни мазнини в млечни продукти, там ще са екипите на министерството, обясни министърът.\r\nМинистър Порожанов заедно с председателя на парламентарната комисия по земеделие и храни Десислава Танева и кмета на Сливен Стефан Радев откриха най-голямото животновъдно изложение у нас.       Продукти от над 15 български ферми се предлагат по време на най-голямото Национално изложение по животновъдство, което ще продължи до 29 април до Сливен (на разклона за с. Мечкарево). Посетителите могат да закупят млечни и месни продукти, вино и мед. На изложението са представени над 700 елитни животни под селекционен контрол.", "date": "2018.04.28", "title": "Спецзвено към МЗХГ ще следи за растителни мазнини в млечни продукти"}
{"url": "https://www.actualno.com/america/njama-dokazatelstva-za-vryzki-mejdu-rusija-i-ekipa-na-donald-trymp-news_672088.html", "text": "  Няма доказателства за връзки между Русия и екипа на Доналд Тръмп по време на кандидат-президентската кампания през 2016 г., съобщи bTV.  Това се посочва в обширен доклад, публикуван от комисията по разузнаване в американския Сенат.   Докладът слага край на продължително разследване, което остро поляризира мненията в САЩ.   След публикуването му Тръмп коментира, че вече е време да се спре ловът на вещици.  Комисията все пак смята, че срещите на сина на Тръмп с руски представители са били проява на \"лоша преценка\".\r\nРезултатът от доклада не се приема от демократите, които ще продължат разследването за предполагаема зависимост на президента от Москва.       ", "date": "2018.04.28", "title": "Няма доказателства за връзки между Русия и екипа на Доналд Тръмп"}
{"url": "https://www.actualno.com/curious/dneven-horoskop-za-29-april-news_672107.html", "text": "     Това е ден за забавяне на темпото. Може да забравите нещо важно - обещание, което сте дали. А точно сега не бива да си го позволявате.    Това е ден, в който да продължите напред. Може да имате угризения на съвестта,но така или иначе не може да поправите стореното. Просто се опитайте да не постъпвате по същия начин.     Това е ден за медитация. Главната ви задача трябва да бъде това да изчистите главата си от всякакъв емоционален и психически товар. Без никакви угризения на съвестта. Това е ден за задълбочен анализ. Има някои неща върху, които да помислите сега и е добре да не отлагате, за да не задълбочите проблема. Няма за кога да отлагате началото на процеса.     Това е ден за енергично общуване. Ще имате чувството, че днес всички са се сетили да ви се обадят и да ви предложат да се видите. Най-добре си запишете срещите, за да не пропуснете някого. Очаква ви енергичен ден, така че си пригответе повече сили. Наспете се добре и не излизайте без да сте хапнали сериозно. Пазете парите си и най-добре не взимайте големи суми със себе си.    Денят предполага здраво стъпване на Земята и връщане в реалността и подготовка за първия работен ден. Звездите не обещават особени преживявания, но вие имате достатъчно, за които да си спомняте с усмивка.   Тази неделя ще получите много усмивки от любимия човек, причината за които сте самите вие. Не спирайте да радвате хората, които обичате и не си мислете, че не получавате достатъчно в замяна, защото не е така.    Това е ден за почивка. Опитвате се да наваксате работа, но най-добре оставете това за понеделник - както си му е редът. Сега може да зададете всички въпроси, които искате да поставите към приятелите си, с които ще се видите днес. Не се страхувайте да изглеждате прекалено любопитни, просто обяснете мотивите за интереса си.    Това е ден за сблъсък с реалността. Имате някои щети, които трябва да признаете и да промените начина на действие. Освен ако не искате да повторите процеса. Това е ден за извънредни срещи. Плановете ви може да се променят, но не съжалявайте за часовете, прекарани с човек, когото не сте виждали от години.", "date": "2018.04.28", "title": "Дневен хороскоп за 29 април"}
{"url": "https://www.actualno.com/politics/zaharieva-bylgarija-moje-da-podpomogne-po-natatyshnoto-razshirjavane-na-oisr-i-da-syjivi-procesa-news_672103.html", "text": "  Вицепремиерът и министър на външните работи Екатерина Захариева обсъди с генералния секретар на Организацията за икономическо сътрудничество и развитие (ОИСР) Анхел Гурия бъдещото членство на България в организацията и усилията на страната ни за ускоряване на процеса.  „България работи повече от 10 години по присъединяването си към ОИСР, като сме особено активни след приемането ни в ЕС“, каза министър Захариева и подчерта реалния напредък, резултат от който е участието на страната ни в редица работни органи и присъединяването й към правни инструменти на организацията.   Министърът припомни, че страната ни е заявила очакванията си за най-скорошна покана за започване на преговори за членство. „Нещо повече, като ротационен председател на Съвета на ЕС България може не само да подпомогне по-нататъшното разширяване на ОИСР, но и да допринесе за съживяване на процеса“, подчерта тя.   Бъдещото членство на България в ОИСР ще укрепи ролята на страната ни като фактор в Югоизточна Европа и ще даде допълнителен стимул за страните от региона да последват примера ни, допълни министърът.\r\nГостът информира министъра за състоянието на дебата в ОИСР по кандидатурата на България. „Искам пред всички кандидати да има еднакви възможности“, увери я той.       Гурия е в България за участие в неформалното заседание на Съвета по икономически и финансови въпроси (Екофин) на Европейския съюз. София е домакин на Екофин в рамките на Българското председателство на Съвета на ЕС.", "date": "2018.04.28", "title": "Захариева: България може да подпомогне по-нататъшното разширяване на ОИСР и да съживи процеса"}
{"url": "https://www.actualno.com/crime/motorist-katastrofira-v-sofija-news_672104.html", "text": "  Моторист е катастрофирал на бул.\"Проф. д-р Александър Станишев\" в ж.к. \"Люлин\", предаде репортер на Агенция \"Фокус\".  Моторът се намира между двете платна за движение непосредствено преди една от пешеходните пътеки. На мястото на инцидента е пристигнал полицейски патрул, който стои между двете пътни платна до мотора и е с включена светлинна сигнализация, за да бъдат избегнати други инциденти.   На пътното платно има разлято масло. Няма информация за състоянието на моториста.    ", "date": "2018.04.28", "title": "Моторист катастрофира в София"}
{"url": "https://www.actualno.com/society/novinite-naj-vajnoto-za-denja-28-april-news_672115.html", "text": "      Българският ансамбъл по художествена гимнастика спечели сребърен медал на Световната купа в столицата на Азербайджан Баку. Кирякова влиза в състава на мястото на контузената Теодора Александрова.    Той обърна внимание на едно от основните изисквания в процедурата по приемане на страна, което предвижда всички страни-членки да постигнат съгласие за това помежду си     В последния работен ден от седмицата, 27 април, около 18 часа, жители на пловдивското село Труд забелязват огромни черни облаци. Според хората замърсяването идва от електроцентралата, която работи с газ.     Туристи коментират, че ситуацията е необичайна, тъй като забавянето при проверката на личните им документи е както на българското, така и на сръбското гише. Американски учени разработиха нов метод, който възвръща способността за движение на пациенти с ограничени възможности. Загинал е водачът, който вероятно е получил инфаркт. При инцидента няма пострадали пътници.    Един от основните лидери на „Ислямска държава” е убит, а други трима са арестувани след правителствена атака в Йемен. На 28 април 2018 г. (събота) от 08:00 до 16:00 часа – в участъка от площад „Журналист” до площад „Велчова завера” по маршрута на трамвайна линия № 10 ще бъде извършен текущ ремонт. През седмицата се очаква предимно слънчево време. Валежи ще има само на отделни места.", "date": "2018.04.28", "title": "Новините: Най-важното за деня, 28 април"}
{"url": "https://www.actualno.com/crime/katastrofa-s-pytnicheski-mikrobus-kraj-lovech-news_672108.html", "text": "  Пътнически микробус катастрофира на пътя Ловеч - Троян, при разклона за село Хлевене. Загинал е водачът, който вероятно  е получил инфаркт. При инцидента няма пострадали пътници, съобщи БНР.  Заради катастрофа, временно е ограничено движението по магистрала \"Тракия\" - в активната лента при км 105, в посока Пловдив. Движението се осъществява в изпреварващата лента.   Заради аварирал камион, движението по пътя Кресна-Сандански, в участъка между Микрево и Струмяни, се осъществява в една лента. И там шофьорите да се движат с повишено внимание и съобразена скорост - предупреждават от пътната агенция.    ", "date": "2018.04.28", "title": "Катастрофа с пътнически микробус край Ловеч "}
{"url": "https://www.actualno.com/politics/generalnijat-sekretar-na-oisr-ima-oshte-neshta-koito-trjabva-da-bydat-izpylneni-ot-bylgarija-news_672102.html", "text": "  Желанието на България да се реформира се признава и подкрепя от Организацията за икономическо сътрудничество и развитие (ОИСР). Това каза генералният секретар на ОИСР Анхел Гурия след срещата си с българския държавен глава Румен Радев.  \"България вече е член на семейството на ОИСР, защото днес тя е член на около 10 различни организации в рамките на ОИСР. България участва и в 12 различни инструмента на ОИСР\", посочи Гурия. Той коментира, че връзките между организацията и България стават все по-тесни, но извън стартирането на формалната процедура по приемане на страната ни има още неща, които трябва да бъдат изпълнени.   \"Има много теми, по които продължаваме да работим съвместно с България. Това ни дава възможност да спечелим време. Не бива да губим нито ден”, подчерта генералнияt секретар на ОИСР.   Той обърна внимание на едно от основните изисквания в процедурата по приемане на страна, което предвижда всички страни-членки да постигнат съгласие за това помежду си и увери: \"За ОИСР е много важно да получи такова искане за кандидатстване от България. Най-важното е да работим съвместно, но и за България.\"\r\n\"Категорично убеден съм, че България трябва да получи точна дата за началото на преговорите за присъединяване към Организацията за икономическо сътрудничество и развитие /ОИСР/ и тази дата трябва да бъде в най-обозримо бъдеще\", заяви президентът Румен Радев след като проведе среща на „Дондуков“ 2 с генералния секретар на ОИСР Анхел Гурия. Втората среща между двамата се провежда в рамките на четири месеца, след разговорите на Румен Радев и Анхел Гурия в Париж през декември 2017 г.       Държавният глава призова постигнатите резултати и извървеният път от страната ни да бъдат признати.\r\n\"Въпреки, че не е член на ОИСР, България прилага нейните стандарти и работи за това, тези стандарти да се прилагат и в нашия регион\", подчерта Румен Радев.\r\n\"Като председател на Съвета на ЕС България не само полага усилия за по-доброто  сътрудничество между Съюза и ОИСР, но има и съществен принос за стабилизирането на чувствителния  регион на Западните Балкани и за установяването на ценностите, принципите и практиките на ОИСР в Черноморския регион\", посочи още президентът.       По думите на Румен Радев получаването на покана за започване на преговори за членство на България в ОИСР има регионално измерение и добавена стойност за цяла Югоизточна Европа и \"ще даде силен сигнал за пътя, който трябва да се следва от останалите страни от нашия регион\". \r\nБългария е член на около 10 различни комитети и участва в 12 инструмента в рамките на ОИСР, отбелязаха и Румен Радев, и Анхел Гурия. Страната вече е в семейството на Организацията и връзките стават все по-тесни, посочи генералният секретар. По думите на Анхел Гурия това води до още по-тясно сътрудничество по отношение на новите комитети и инструменти, към които се стреми България, и изрази готовността на ОИСР да подкрепи предприетите реформи и стъпките на страната ни за постигането на напредък, преди формалното започване на преговорите за присъединяване.", "date": "2018.04.28", "title": "Генералният секретар на ОИСР: Има още неща, които трябва да бъдат изпълнени от България"}
{"url": "https://www.actualno.com/plovdiv/s-blizo-50-e-namaljal-brojat-na-bolnite-ot-varicela-v-plovdivska-oblast-news_672118.html", "text": "  С близо 50 % е намалял броят на болните от варицела в Пловдивска област. Това съобщиха за Радио „Фокус“ – Пловдив от Регионалната здравна инспекция. За последния отчетен период, от 19 до 25 април, случаите на варицела са 96 срещу 182 в средата на текущия месец. Броят на засегнатите от чревни инфекции също намалява – 33 души през последната седмица срещу 57 през предходния отчетен период. Спад се отчита и при болните от скарлатина. През последният отчетен период са засегнати 15 души, като в средата на април са били общо 18. Шест са случаите на вирусен хепатит. През последната седмица е регистриран и един случай на менингит.  ", "date": "2018.04.28", "title": "С близо 50% е намалял броят на болните от варицела в Пловдивска област"}
{"url": "https://www.actualno.com/asia/sasht-moje-da-obsydjat-iztegljane-na-vojskite-si-ot-korejskija-poluostrov-news_672038.html", "text": "  САЩ са готови да обсъдят със съюзниците си и с КНДР изтеглянето на своите войски от Корейския полуостров, заяви пред журналисти министърът на отбраната Джеймс Матис.  \"Това е част от въпросите, които ще обсъждаме по време на преговорите с нашите съюзници и най-вече, разбира се, със Северна Корея\", каза той.   По думите му сега \"не трябва да се предлагат предварительные условия или да се правят предположения как това може да стане\".   Мнението му прозвуча на фона на завършилата в петък първа среща на върха между двете Кореи. Двамата лидери подписаха съвместна декларация по ключовите въпроси на мира на Корейския полуостров.", "date": "2018.04.28", "title": "САЩ може да обсъдят изтегляне на войските си от Корейския полуостров"}
{"url": "https://www.actualno.com/politics/uvolnen-e-direktoryt-na-priroden-park-strandja-news_672040.html", "text": "  Министерството на земеделието, храните и горите е известено чрез Изпълнителната агенция по горите за извършени нарушения в Дирекция Природен парк „Странджа\", заради които е уволнен неговият директор. Това заявява земеделският министър Румен Порожанов, предаде БГНЕС.  \"Трудовото правоотношение на директора на ДПП „Странджа\" е прекратено със заповед от 10 април 2018 г. на изпълнителния директор на агенцията\", пояснява министърът в отговор на депутатско питане.   Към настоящия момент Изпълнителната агенция по горите не е подавала сигнали до прокуратурата за извършени престъпления, тъй като одитните доклади не съдържат факти и доказателства в тази насока, подчертава министър Порожанов.   За да не се допуснат повече подобен вид нарушения са предприети мерки, които се свеждат до „извършване на периодични проверки от страна на Изпълнителната агенция по горите и Регионална дирекция по горите - Бургас, в чийто териториален обхват попада ДПП „Странджа\".\r\nОт извършените проверки до момента става ясно, че няма нарушения при усвояването на средствата по оперативни програми, съфинансирани от ЕС, както и присвояването им от длъжностни лица.       Установен е размерът на неверифицираните средства на ДПП „Странджа\" по Оперативна програма „Околна среда 2007-2013 г.\"\r\nПо единия от проектите сумата на предоставената безвъзмездна финансова помощ е в размер на 734 058 лева, като от тях сумата на неверифицирани разходи по проекта е в размер на 105 859,06 лева и не подлежи на обжалване, тъй като Изпълнителната агенция по горите е била информирана след законовия срок за подаване на възражение.\r\nПо втория проект предоставената безвъзмездна финансова помощ е в размер на 7 821 000 лева, като след незабавно предприетите мерки от страна на Изпълнителната агенция по горите и възражение, остатъкът на неверифицираните разходи е в размер на 115 548,22 лева за 2014 г. и 2015 г., се казва още в писмения отговор на министъра.       ", "date": "2018.04.28", "title": "Уволнен е директорът на природен парк \"Странджа\""}
{"url": "https://www.actualno.com/europe/430-mlrd-dolara-izneseni-nezakonno-ot-rusija-za-17-godini-news_672041.html", "text": "  От Русия незаконно са изнесени 430 млрд долара през периода 2000-2017 година, заяви председателят на комитета по отбрана и сигурността към Съвета на федерацията Виктор Бондарьов.  Според сенатора разрешаването на проблема за незаконното изнасяне на капитали ще повлияе върху развитието на икономиката, съобщи БГНЕС.   Бондарьов заяви, че комитетът предлага редица мерки в това отношение – създаването на нови механизми за предотвратяване на незаконни сделки, разкриване на организации, създадени за укриване на данъци и изнасянето на средства от Русия. Комитет предлага да се подобри взаимодействието между правоохранителните и контролиращите органи, а също да се реформира банковия надзор.   ", "date": "2018.04.28", "title": "430 млрд. долара изнесени незаконно от Русия за 17 години"}
{"url": "https://www.actualno.com/viewpoint/majkata-na-vsichki-bitki-news_671516.html", "text": "     Всеки си спомня този израз „майката на всички битки“, използван от Саддам Хюсеин през януари 1991 година в началото на първия конфликт със Запада. Този израз бе повторен през април 2003, когато започна Втората война в Залива. Въпреки че изразът е спорен (той е бил резултат единствено на грешка в превода от арабски на метафора, която би трябвало да се преведе като „битката на всички битки“), той се настани в общественото съзнание.\r\nВ момента, в който беснее по същите места нова война с крайно насилие, може би е време да разберем, че именно в морето и за морето се разиграва всичко. И по-специално в Средиземно море. Наречено така от римляните, то е, от най-малко три хиляди години, морето на всички битки, място на неизброими конфликти, защото контролът върху него е ключът за снабдяването на крайбрежните страни. Египтяните, персите, гърците, финикийците, картагенците, римляните, венецианците, кръстоносците, османците, генуезците и много други са се борили за контрола. След това тя изчезна в историческите книги, когато центърът на световната власт се измести към Северно море, след това към Атлантика, Тихия океан и сега към Южнокитайско море Въпреки това Средиземно море не спря да играе голяма геополитическа роля.   То е и в центъра на проблемите на деня. Така например, това което се случва в момента в Сирия и Ирак се обяснява по-широко със средиземноморските залози.\r\nИ специално за руснаците: обсесията на президента Владимир Путин е винаги да се гарантира достъп на страната си до всички морета.    Откъдето и укрепването на военната инфраструктура на Владивосток и пристанищата в Балтийско море.\r\nОткъдето и новото завладяване на Крим, който гарантира руския достъп до Черно и до Средиземно море през Босфора.\r\nНо в действителност истинският достъп на руската флота до Средиземно море е осигурен от съветската ера с изграждането на военноморската база Тартус в Сирия. Тартус е на 30 км от ливанската граница. Почти изоставена в момента на срутването на СССР (както се случи с базите в Египет и Етиопия), тя отново стана абсолютно стратегическа от десет години насам. И руснаците изглежда са я укрепили много, дори до база с достъп за атомни подводници с ядрени ракети. Както укрепиха и съседната военновъздушна база Хмеймим.    За тези две бази изглежда руснаците са получили от сирийския режим гаранция за непревземаемост, откъдето и подкрепата им за династията Асад. Така, ако западът им потвърди собствеността върху този анклав, руснаците биха имали много по-малко причини да подкрепят алеутския режим и да поддържат така ужасяващ конфликт. Но биха ли искали Вашингтон и Париж да дадат на Русия отново нейното пълноправно място в концерта на средиземноморските нации? Биха ли искали да ѝ признаят отново пълноправното място в Европа? Този е един от реалните залози в кланетата. И въпреки че климатичните промени ще насочат скоро транзита през полюса на много от корабите, идващи днес от Азия през Суецкия канал и съответно през Средиземно море. Стратегическата роля на Средиземно море не свършва с това, чудесният икономически и демографски растеж на Африка ще оживи отново това твърде забравено море. Изграждането на нови пристанища в Мароко и Тунис е първото проявление на тези тенденции.\r\nБез съмнение, трябва да се припомни енигматичната фраза на основателя на Сингапур - визионера Ким Куан Ю, който бе казал преди много време на един приятел: “Вашият проблем, на европейците, е, че Средиземно море е твърде малко“. И наистина е време да се замислим за това.", "date": "2018.04.28", "title": "Майката на всички битки "}
{"url": "https://www.actualno.com/sofia/promjana-v-dvijenieto-v-sofija-zaradi-remont-na-relsov-pyt-news_672043.html", "text": "  Въвежда се организация на движението за извършване на ремонт по релсовия път на трамвайни линии №10 и 11 в София. Това съобщиха от пресцентъра на Столична община.  На 28 април 2018 г. (събота) от 08:00 до 16:00 часа – в участъка от площад „Журналист” до площад „Велчова завера” по маршрута на трамвайна линия № 10 ще бъде извършен текущ ремонт. Във връзка с това се предвижда временна организация на движението:   От 05:00 до 16:00 часа на 28 април 2018 г. (събота):    скъсява маршрута си и ще се движи от ж.к. „Западен парк“ до площад „Журналист”.\r\nРазкрива се временна автобусна линия № 10-ТМ с маршрут: от крайна станция „Зоопарка“ по ул. „Сребърна”, надясно по бул. „Черни връх”, надясно по бул. „Джеймс Баучър”до крайна спирка с код 1572 „Семинарията” за трамвайна линия № 10. След спирката автобусите завиват надясно по западното пътно платно на ул. „Стоян Михайловски”, обратен завой след разделителната ивица, източно пътно платно, наляво по бул. „Джеймс Баучър” до спирка с код 1571 „Семинарията” за трамвайна линия № 10 – начална, бул. „Джеймз Баучер”, бул. „Черни връх” и по ул. „Сребърна” до Зоопарка.       От 05:00 до 16:00 часа на 29 април 2018 г. (неделя) ще се движи (в посока кв. „Илиянци“): от кв. „Княжево“ по маршрута си до кръстовище бул. „Александър Стамболийски” – бул. „Константин Величков”, надясно по бул. „Александър Стамболийски”, през площад „Възраждане” по маршрута на трамвайна линия № 3, бул. „Христо Ботев”, Централна жп гара София, бул. „Княгиня Мария Луиза” и през транспортен подлез „Надежда” по маршрута си до кв. „Илиянци“ двупосочно. След 16:00 часа движението да се възстанови по постоянния маршрут.", "date": "2018.04.28", "title": "Промяна в движението в София заради ремонт на релсов път"}
{"url": "https://www.actualno.com/crime/trima-dushi-ostavat-v-bolnica-sled-katastrofata-v-syrbija-news_672047.html", "text": "  Трима българи остават под лекарско наблюдение в болницата в сръбския град Чуприя, след като вчера бус с наши сънародници от Бургас и Карнобат се обърна по пътя Ниш – Белград на път за Босна и Херцеговина, съобщи bTV.      Останалите 10 пострадали са предимно с охлузвания и след лекарски преглед са пуснати да продължат за почивката си с друг автобус. Като \"малкия дявол+ – така пострадала определи случилото се. Голяма част от хората са били и с колани, което също ги е предпазило при обръщането на возилото.   Българите са впечатлени от реакцията на сръбските власти, които веднага са изпратили на място три линейки, три екипа огнеборци и кранове. Разследващите не са установили нарушения – нито манипулации на тахо шайбата, нито алкохол или наркотици в кръвта на шофьора. Фирмата е с изрядни документи и застраховки.\r\nСпоред втория водач колегата му е минал зад волана едва 50 км преди инцидента и е възможно разсейване да е довело до излизането от пътя на иначе напълно прав участък. Другата версия е прилошаване. Бусът е нов.       Тримата по-сериозно пострадали българи ще останат в ортопедията още три дни, като туристическата фирма ще ги прибере към България.", "date": "2018.04.28", "title": "Трима души остават в болница след катастрофата в Сърбия"}
{"url": "https://www.actualno.com/asia/vyzdushno-napadenie-v-jemen-ubi-desetki-news_672049.html", "text": "  Въздушно нападение в йеменската столица уби десетки хуситски бунтовници, включително поне двама командири, предаде саудитска телевизия. Атаката е дело на коалицията ръководена от Саудитска арабия, предаде БГНЕС.  Саудитският новинарски канал Ал-Екбария предаде, че 38 бунтовници, от които поне двама високопоставени командири са загинали при нападение на хуситското министерство на вътрешните работи. Хусите потвърдиха, че такова нападение е имало, но не дават повече информация.   ", "date": "2018.04.28", "title": "Въздушно нападение в Йемен уби десетки"}
{"url": "https://www.actualno.com/society/koli-i-avtobusi-chakat-na-granicata-ni-sys-syrbija-snimki-news_672050.html", "text": "  Интензивен е трафикът на българо-сръбската граница посока Сърбия, съобщи репортер на Аctualno.com.  Образувала се е колона от автобуси, като на гишето за тежкотоварните автомобили се създава впечатление, че ТИР-овете преминават дори по-бързо от автобусите и леките коли.        Туристи коментират, че ситуацията е необичайна, тъй като забавянето при проверката на личните им документи е както на българското, така и на сръбското гише.       С напредването на деня трафикът се увеличава, като към настоящия момент се е образувала и колона от леки автомобили на вход към западната ни съседка.        ", "date": "2018.04.28", "title": "Коли и автобуси чакат на границата ни със Сърбия (СНИМКИ)"}
{"url": "https://www.actualno.com/books/na-8-maj-izliza-ot-pechat-koralajn-na-nijl-gejmyn-news_672051.html", "text": "     Тери Пратчет   В новия апартамент на семейството на Коралайн има двадесет и един прозореца и четиринайсет врати. Тринайсет от вратите се отварят и затварят. Четиринайсетата е заключена, а зад нея има само тухлена стена - до деня, когато Коралайн я отключва и открива коридор към друг апартамент в друга къща, досущ като нейната.   Но и различна...\r\nОтначало всичко в другия апартамент изглежда чудесно. Кутията за играчки е пълна с ангелчета, които се навиват с пружини и летят из спалнята, с книги, чиито картинки се гърчат, пълзят и трепкат, с малки черепи на динозаври, които тракат със зъби. Но тук са и другите майка и баща, които искат Коралайн да остане при тях и да бъде тяхното малко момиченце. Те искат да я променят и да не ѝ позволят да си тръгне...       ", "date": "2018.04.28", "title": "На 8 май излиза от печат \"Коралайн\" на Нийл Геймън"}
{"url": "https://www.actualno.com/plovdiv/prikrivat-pojar-v-elektrocentralata-kraj-selo-trud-snimki-news_672053.html", "text": "  В последния работен ден от седмицата, 27 април, около 18 часа, жители на пловдивското село Труд забелязват огромни черни облаци. Според хората замърсяването идва от електроцентралата, която работи с газ.  Свидетели твърдят, че пушекът и пламъците излизали между огромните \"бункери\" пълни с газ. Жителите на селото сигнализират на тел. 112. По-късно на място пристигат  две пожарни. До тяхното пристигане служителите на фирмата собственик овладяват пожара,    \"Обадиха ми се от гражданска защита! Докато отида на място, пожарните коли излизаха. Попитах ги какво става, представих се!\", коментира кмета на село Труд Красимир Минков.   Отговорът на огнеборците бил:\r\n\"Няма такова нещо - фалшив сигнал според служителите на обекта.\", твърдят от инициативен комитет \"Чист въздух за село Труд.\"    Родители споделят, че децата им, които са карали велосипеди в близост до електроцентралата са били в реална опасност. Очевидци споделят, че се чувстват застрашени, защото липсва контрол.   По информация на инициативния комитет, от както времето се е затоплило от централата отново се носят ужасни миризми, а на сигналите до зелен телефон към РИОСВ Пловдив, проверяващите отговарят със съобщения в медиите за \"фалшиви\" сигнали.     Инцидентът от 27 април също бе обявен за \"фалшив\" пред кмета на селото, който се е отзовал на десетки обаждания от притеснени живущи в близост до централата.\r\nОт инициативния комитет на село Труд коментират, че случилото се потвърждава за пореден път констатацията на експерти, че въпросният завод не е изряден и има сериозни технически проблеми, пропуски и недостатъци, които са сведени до знанието на всички ресорни министри още през 2016-2017та година.  Тогава отговорът на министър Нено Димов (МОСВ), бе съвместна проверка с останалите министерства, чийто протоколи за \"изрядност\" не бяха подписани от представителите на здравните власти. Това не попречи Нено Димов да констатира, че всичко е изрядно и в норми, твърдят в писмото си до медиите от инициативния комитет.   \"След като вече повече от две години населението се жалва от незаконната според тях дейността на инсталацията за биогаз, новата мода сред институциите явно е сигналите на хората да са \"фалшиви\" и \"неоснователни\",  информират от местното Сдружение \"Бъдеще за с. Труд.\"\r\nХората питат трябва ли да се повтаря случката в Хитрино, за да се разбере, че мястото на заводи работещи с такива огромни обеми неприятно миришещи отпадъци и газ не е в задния им двор? ", "date": "2018.04.28", "title": "Прикриват пожар в електроцентралата край село Труд? (СНИМКИ)"}
{"url": "https://www.actualno.com/velikotarnovo/praznik-na-jajceto-shte-se-provede-v-pavlikeni-news_672055.html", "text": "  Петият Празник на яйцето ще се проведе в Павликени. Мотото на инициативата тази година е – „Яйцето или кокошката?“. Това съобщи за Радио „Фокус“ – Велико Търново кметът на Павликени инж. Емануил Манолов. Организаторите, в лицето на местната администрация, очакват между 3 и 4 хиляди посетители да се включват в тържествата. От миналата година събитието се провежда в градския парк „Кирил Ракаров“. Във връзка с мотото на празника, през настоящата година ще бъде реализирана томбола, която едновременно ще даде възможност на участниците в нея да спечелят награди, но освен това талоните ще са в два цвята, като с единия ще може да се гласува, че яйцето е първо, а другият - че е кокошката. Всички билети ще бъдат събрани в урна и непосредствено преди раздаването на наградите, ще бъдат преброени. Така организаторите ще дадат отговор на вечния въпрос „Яйцето или кокошката е първо“. По въпроса се провежда и online гласуване.  И през настоящата година ще бъдат запазени характерните акценти за празника. Ще има много песни, танци, творчески работилници, кулинарни състезания и спортни игри, чиито регламент е променен, за да бъдат те по-атрактивни. Ще бъдат приготвени и стотици омлети, които ще са безплатна почерпка за гостите и жителите на града. В рамките на празника ще има и благотворителен базар, организиран от фондация „Майки за донорство“. В програмата е включено и „селфи с щраус“ в зоокъта в Павликени, а най-интересните снимки ще получат награди. Ще бъдат представени и свързани с яйца и други традиционни за региона занаяти. Всички инициативи са напълно безплатни.   ", "date": "2018.04.28", "title": "Празник на яйцето ще се проведе в Павликени"}
{"url": "https://www.actualno.com/cite/pozdravjavam-glavnija-arhitekt-za-borbata-mu-s-arhitekturnata-godzila-v-sofija-news_672057.html", "text": "     Това заяви бившият външен министър Соломон Паси пред БНТ. Паси допълни, че би искал да подкрепи главния архитект в битката му с безобразията в града, едно от които е титаничният небостъргач в квартал \" \", който той нарече \"Годзила\". Бившият министър уточни, че построяването на такъв обект в южната част на града ще скрива слънцето за огромна част от софиянци.   ", "date": "2018.04.28", "title": "Поздравявам главния архитект за борбата му с архитектурната Годзила в София"}
{"url": "https://www.actualno.com/blagoevgrad/obshtina-goce-delchev-otbeljazva-mejdunarodnija-den-na-tanca-news_672059.html", "text": "  Община Гоце Делчев и Народно читалище „Просвета – 1865” град Гоце Делчев, организират за поредна година празнично отбелязване на Международния ден на танца. Това съобщиха от пресцентъра на Общината. Събитието ще се проведе в град Гоце Делчев днес и утре, като тази година ще бъде неговото десето юбилейно издание.  Международният ден на танца е 29 април – обявен е за такъв от ЮНЕСКО през 1983 година. Всяка година на този ден се чества танцът като едно от основните изкуства. В Гоце Делчев отбелязването на Международния ден на танца вече се превърна в традиция. Всяка година самодейни танцови състави не само от района, но и от цялата страна, показват своите умения и се веселят заедно в името на танца. С всяка следваща година броят на участниците и интересът към събитието се увеличава. Тази година заради неговото юбилейно издание програмата ще продължи два дни. През първия ден ще се състои традиционното и много атрактивно дефиле на участниците. В него за първи път ще могат да се включат и всички жители и гости на града, които желаят. Единственото условие е да бъдат облечени с народни носии. През втория ден в неделя, 29 април, ще има открит урок по разучаване на български хорả, а след това – още един концерт на участниците, който ще бъде в Градския парк. Тази година танцовите групи и състави, които ще вземат участие в двудневната програма, са общо 11, като сред тях има участници от Хърватска и съседна Македония.   ", "date": "2018.04.28", "title": "Община Гоце Делчев отбелязва Международния ден на танца"}
{"url": "https://www.actualno.com/society/sedmichna-prognoza-za-vremeto-za-30-april-6-maj-news_672066.html", "text": "  Новата седмица ще започне с предимно слънчево и в по-голямата част от страната - сухо.  В понеделник се очаква слънчево време, без валежи. Максималните температури ще бъдат между 25 и 27 градуса.   Във вторник вятърът от изток-югоизток ще отслабне и стихне. Над по-голяма част от страната ще бъде предимно слънчево и температурите ще достигнат 28 градуса.   В сряда и четвъртък времето ще остане без промяна.\r\nВ петък и събота над страната ще има променлива облачност. Над София се очаква да превали. Температурите ще останат без промяна.       В неделя над цялата страна ще бъде предимно облачно. Очакват се валежи в западната част на България. Температурите ще паднат и максималните няма да превишават 26 градуса.", "date": "2018.04.28", "title": "Седмична прогноза за времето за 30 април - 6 май"}
{"url": "https://www.actualno.com/healthy/nzok-ustanovi-narushenija-v-sluchaja-s-jenata-pochinala-zaradi-lipsa-na-aortna-klapa-news_672068.html", "text": "  \"Столичната здравно-осигурителна каса извърши проверка на 26 и 27 април съвместно с експерти от НЗОК. При проверката се установи, че пациентката има три пролежавания в болницата, първото е от 27 до 30 март, второто е от 30 март до 2 април, и третата хоспитализация е на 21 април, когато пациентката почива. При проверката са констатирани нарушения. Най-сериозното нарушение е, че ехо-кардиографията е извършена от лекари без специалност.\" Това обясни за Нова телевизия Оля Василева, контрол на медицинските дейности в Столичната здравно-осигурителна каса.  Причина за изказването ѝ беше смъртта на жена с кардиологичен проблем, която е била приета в тежко състояние в болница, където лекарите установили, че трябва да й се постави клапа. Нещо скъпо, което не всеки може да си позволи. Пациентката обаче си отиде, преди лекарите да успеят да ѝ помогнат. Казват, че просто не са имали в склада това скъпо медицинско изделие.   \"В случая категорично не е ставало въпрос за пари. Това го потвърди и д-р Джоргова, коя то е началник на отделението, както и директорът на болницата. От действието на списъка от миналата година от 1 април до 31 март 105 пациента са оперирани, от които 7 са починали\", каза от своя страна Павлина Иванова, началник отдел \"Лекарства и контрол\" в НЗОК.   ", "date": "2018.04.28", "title": "НЗОК установи нарушения в случая с жената, починала заради липса на аортна клапа"}
{"url": "https://www.actualno.com/society/prognoza-za-vremeto-28-april-sybota-news_672030.html", "text": "  Днес ще бъде предимно слънчево. В следобедните часове ще се развива купеста облачност, значителна над планините и планинските райони в Западна и Централна България. Само на отделни места ще превали и прегърми. Ще духа слаб, в източните райони до умерен вятър от изток-югоизток. Максималните температури ще са от 17-19° по морския бряг до 30° на места в Дунавската равнина. Такава е прогнозата за времето на Националния институт по метеорология и хидрология (НИМХ), съобщи за Агенция „Фокус” дежурният синоптик Георги Цеков.  Над Черноморието ще бъде предимно слънчево, но по-хладно. Ще духа слаб до умерен източен вятър. Дневните температури на въздуха ще достигнат 16-19°. Температурата на морската вода е 14-17°. Вълнението на морето ще е 2 бала.   Над планините ще бъде предимно слънчево. Ще се развива предимно купеста облачност. На места в в масивите от Западна България след обяд ще има краткотрайни валежи с гръмотевици. Ще духа слаб вятър от източната четвърт. Максималната температура на височина 1200 метра ще е около 18°, на 2000 метра – около 11°.   В неделя ще бъде предимно слънчево и без валежи. В страната вятърът ще е от изток, слаб и умерен. Дневните температури, повече в източните райони, ще се понижат. И в началото на следващата седмица ще се задържи предимно слънчево. В следобедните часове ще се развива купеста облачност, значителна над планините и планинските райони в Западна България. На отделни места ще има и краткотрайни валежи с гръмотевици. В понеделник, източният вятър малко ще отслабне, но във вторник ще стихне и отново в по-голямата част от страната дневните температури ще достигнат 25°-30°.", "date": "2018.04.28", "title": "Прогноза за времето - 28 април (събота)"}
{"url": "https://www.actualno.com/balkani/gryckata-policija-zalovi-248-kg-marihuana-news_672067.html", "text": "  Гръцката полиция в Гревена арестува четирима албанци и един грък в момент, в който са транспортирали голямо количество марихуана.  Арестуваните са на възраст от 27 до 32 години и тяхната самоличност не е разкрита, тъй като тече разследване.   Задържаните са били в две коли. В първата кола са били двама от албанците и гърка. Те е трябвало да следят пътя, докато в другата кола другите двама албанци са транспортирали 248 кг марихуана.   Освен тревата, опакована в 80 плика, полицията е отнела 540 евро, фалшива гръцка лична карта, девет мобилни телефона и двете коли.\r\nЕдин от албанците управляващ първото превозно средство, е издирван от гръцката полицейска служба от 15 февруари 2013 г., заради бягство от затвора в Трикала, където е бил осъден за трафик на наркотици.       В две отделни операции в последните дни гръцката полиция залови около 200 кг марихуана, пренесена от Албания.", "date": "2018.04.28", "title": "Гръцката полиция залови 248 кг марихуана"}
{"url": "https://www.actualno.com/asia/100-arestuvani-v-antiteroristichni-akcii-v-istanbul-samo-za-den-news_672071.html", "text": "  Турската полиция е задържала тази нощ 41 души, от които 40 чуждестранни граждани, при операция в Истанбул срещу лица, заподозрени за връзки с групировката \"Ислямска държава\", съобщава в.\"Миллиет\".  Операцията е проведена едновременно на 13 адреса в 11 района на Истанбул. Според информациите заподозрените са пътували до районите на конфликти и някои от тях са очаквали да заминат за Сирия. Твърди се, че са проучвали и възможността за терористичен акт в южната ни съседка, допълва агенция \"Фокус\".   Тази сутрин пък в мегаполиса започна операция срещу лица, смятани за привърженици на опозиционния духовник Фетхуллах Гюлен. Арестувани са най-малко 63 души.   Операцията е предприета след разследване, довело до издаване на заповеди за арест на общо 103 лица, заподозрени, че са съдействали за сключване на бракове между членове на организацията.\r\nТурските власти обвиняват организацията, свързана с живеещия в САЩ ислямски проповедник Фетхуллах Гюлен, че стои зад опита за преврат от юли 2016 г.       ", "date": "2018.04.28", "title": "100 арестувани в антитерористични акции в Истанбул само за ден"}
{"url": "https://www.actualno.com/celebrate/pravoslavnata-cyrkva-otbeljazva-nedeljata-na-razslablenija-news_672045.html", "text": "  На 29 април 2018 г. Православната църква отбелязва 4 Неделя след Пасха – на Разслабления. По този повод с благословението на Негово Светейшество Българския патриарх и Софийски митрополит Неофит в храм „Успение Богородично“ в гр. Ихтиман архиерейска света Литургия ще оглави Негово Преосвещенство Белоградчишкия епископ Поликарп, викарий на Софийския митрополит, предаде агенция \"Фокус\". Началото на св. Литургия е в 9:00 часа.  ", "date": "2018.04.28", "title": "Православната църква отбелязва Неделята на Разслабления "}
{"url": "https://www.actualno.com/sofia/den-na-otvorenite-vrati-vyv-fizicheskija-fakultet-na-su-news_671955.html", "text": "  На 28 април 2018 г. Физическият факултет на Софийския университет (бул. „Джеймс Баучър“ 5,) организира традиционния Ден на отворените врати. Поканени са всички, които искат да прекарат един интересен и ползотворен ден – ученици, учители, родители с деца, студенти, изследователи, съобщиха от университета.  Посетителите ще могат да видят, че физиката ни отвежда най-дълбоко и най-далече в човешкото познание; че може да бъде забавна; че е интелектуално изпитание и удоволствие; че е престижна специалност с многобройни и добре платени възможности за реализация в България и по света.   В рамките на Деня на отворените врати ще се проведат популярни лекции за новите предизвикателства пред физиката и астрономията. Ще бъдат представени и възможностите за работа в различни области на физиката.   Посетителите ще могат да научат къде и как се раждат звездите, да видят демонстрации на приложения за Android (таблет и смартфон), да разберат как се става синоптик и да направят прогноза на времето, колко забавна може да бъде геофизиката.\r\nПосетителите ще могат да се запознаят с видовете лазери, да присъстват на експерименти и демонстрации по оптика, магнетизъм, електричество, лазери, електроника, астрономия, геофизика и метеорология, твърдо тяло, нанотехнологии, комуникации и други области на физиката в повече от 30 лаборатории. Предвидени са прожекции на научно-популярни филми. Всеки, които има интерес, може да посети и Университетската астрономическа обсерватория в Борисовата градина.       ", "date": "2018.04.28", "title": "Ден на отворените врати във Физическия факултет на СУ"}
{"url": "https://www.actualno.com/society/uslovijata-za-turizym-v-planinite-sa-dobri-news_672042.html", "text": "  Условията за туризъм в планините са добри. Температурите са от 7 до 15 градуса. Това съобщиха от Планинска спасителна служба (ПСС) към БЧК за Агенция „Фокус“ . Навсякъде времето е ясно и тихо. Няма работещи ски съоръжения. От ПСС предупредиха туристите да бъдат внимателни при преминаване на стръмни склонове, тъй като в планината все още има сняг. Няма инциденти за изминалото денонощие, предаде агенция \"Фокус\".  Информация за обстановката в планините може да намерите на в интернет.   Телефоните на ПСС са: 02/ 9632000 и 088 1470.   ", "date": "2018.04.28", "title": "Условията за туризъм в планините са добри"}
{"url": "https://www.actualno.com/sciencelogy/za-kogo-sa-naj-opasni-socialnite-mreji-news_672037.html", "text": "  При използването на социалните мрежи много хора неволно сравняват своя живот с успехите на техните връстници.  Това може да предизвика тежка депресия Американски учени изясниха, че с това се сблъскват главно хора на възраст от 30 до 50 години, докато за младежта, израснала в ерата на интернет, социалните мрежи не представляват заплаха, предаде БГНЕС.   Изследователите оцениха психическото състояние на 750 доброволци. На тях са били задавани въпроси за преживените нервни сривове, колко време са прекарвали в социалните мрежи. Изяснило се, че ползвателите на социалните мрежи на средна възраст са страдали от депресия много по-често от връстниците им, които са далеч от интернет. Оказало се също, че социалните мрежи не влияят върху психическото здраве на младите хора във възрастовата група от 18 до 29 години.   А изследване наскоро на британски учени показа, че увлечението от социалните мрежи в ранна подрастваща възраст (10 години) негативно влияе върху самочувствието на 15-годишна възраст. Но тази зависимост се наблюдава само у момичетата.\r\nИзследователи от Университета Есекс анализирали данни от допитване на 9859 подрастващи на възраст от 10 до 15 години. Те отговаряли на въпроси колко време са отделяли за общуване в социалните мрежи по време на редовен учебен ден. На 13-годишна възраст половината от момичетата и една трета от момчетата са били в мрежите най-малко един час. На 15-годишна възраст вече 59% от момичетата и 46% от момчетата са прекарвали повече от час в социалните мрежи. Специалистите установиха, че равнището на щастие при момичетата е намаляло от 36,9 на 33,3 пункта. При момчетата този показател е падна с два процента. Авторите на изследването стигнали до извода, че влиянието на социалните мрежи върху момичетата е по-пагубно.       ", "date": "2018.04.28", "title": "За кого са най-опасни социалните мрежи?"}
{"url": "https://www.actualno.com/chronicles/bylgarija-i-nato-skluchvat-sporazumenie-za-preminavane-prez-vyzdushnoto-prostranstvo-v-operacija-syuzna-sila-news_671986.html", "text": "  Бомбардировките на Югославия от НАТО са военна операция, извършена от   11 държави-членки на НАТО срещу Съюзна република Югославия по време на   Войната в Косово. Ударите започват на 24 март 1999 г. и прекратяват на   11 юни 1999 г. Кодовото название на офанзивата е операция „Съюзна  сила“,  а в американския щаб тя е известна като операция „Благородна   наковалня“.  Официалната причина за бомбардировките е югославската местна операция   „Подкова“, която цели етническо прочистване на Косово според военното   разузнаване на НАТО, които водели до големи човешки жертви - загиват   стотици граждани. Това е втората голяма бойна операция на НАТО след   операция \"Преднамерена сила\" в Босна и Херцеговина през 1995 г. Тя е   извършена без съгласието на Общото събрание на ООН.   Бомбардировките водят до оттеглянето на югославските войски от Косово   и установяването на Временната администрация на ООН в Косово. По-късно  е  организиран Международен наказателен трибунал за бивша Югославия,  който  решава, че югославските сили за сигурност са отговорни за  престъпления  срещу човечеството и масови потъпквания на човешките права  на  гражданското население в Косово – главно по време на операцията на  НАТО.   Югославската армия, с върховен главнокомандващ Слободан Милошевич и   началник на Генералния щаб генерал Драголюб Ойданич, води отбранителни   сражения срещу натовските самолети като 2 от тях един „Ф 117“ са свалени   от Югославската противовъздушна отбрана.\r\nНа 28 април 1999 г. България и НАТО сключват споразумение за   транзитно преминаване през въздушното пространство на страната на   въздухоплавателни средства на НАТО в рамките на операция \"Съюзна сила\",   което дава право на самолети на НАТО да преминават през въздушното   пространство само след завръщане от бойни полети посока от запад на   изток (както е записано в нотата отговор на българското правителство до   НАТО, разрешаваща коридора, но нямащи право да излитат за осъществяване   на въздушно нападение над СР Югославия, тъй като България декларира   пълен неутралитет.       Източник: Уикипедия", "date": "2018.04.28", "title": "България и НАТО сключват споразумение за преминаване през въздушното пространство в операция \"Съюзна сила\""}
{"url": "https://www.actualno.com/europe/rumynskijat-premier-kategorichno-njama-da-podavam-ostavka-news_672073.html", "text": "  \"Категорично няма да подавам оставка. Не виждам причина поради, която да подам оставка. Имам подкрепа от страна на управляващата коалиция. Според мен постигнах добри резултати през последните три месеци\".  Това каза румънският премиер Виорика Дънчила пред местната \"ТВ Румъния\". Изявлението бе направено само няколко часа след като румънският президент Клаус Йоханис поиска нейната оставка, защото \"тя няма умения да ръководи правителството на Румъния\", предаде БГНЕС.   \"Дънчила не е дорасла за тази позиция - за премиер на страната. Тя иска повече да изпълнява партийни поръчения и да представя лошата страна на Румъния\", каза Йоханис.   \"Президентът може би не харесва Виорика Дънчила, но ние сме длъжни да имаме служебни отношения - между правителството и президента. Той трябва да преразгледа позицията си по този въпрос\", каза още Дънчила.\r\nВ Румъния президентът отговаря за външната политика и има последната дума при назначаването на посланиците в чужбина. Той няма правомощия за смяна на премиера, но със своите действия извършва натиск върху кабинета.       ", "date": "2018.04.28", "title": "Румънският премиер: Категорично няма да подавам оставка"}
{"url": "https://www.actualno.com/crime/mnojestvo-narushenija-sa-ustanoveni-ot-pytna-policija-v-oblast-pazardjik-news_672075.html", "text": "  Множество нарушения са установени от „Пътна полиция“ в област Пазарджик по време на акция по пътна безопасност, съобщи за Радио „Фокус“ – Пазарджик Мирослав Стоянов, говорител на ОДМВР-Пазарджик. В контекста на засиления контрол над всички участници в пътното движение е проведена специализирана полицейска операция на територията на областта, с участието на автопатрулни екипи от сектор „Пътна полиция” при ОДМВР-Пазарджик и полицейските управления в Пещера, Панагюрище, Септември и Велинград. Само за няколко часа са установени 335 нарушения, за които са съставени общо 302 фиша и 22 акта.  Най-много са констатираните нарушения на скоростните режими – 251. Установени са и четирима неправоспособни водачи. На 18 пешеходци са съставени фишове за неправилно пресичане на пътното платно. Активните действия на пътните полицаи ще продължат и в другите части на региона.   ", "date": "2018.04.28", "title": "Множество нарушения са установени от \"Пътна полиция\" в област Пазарджик"}
{"url": "https://www.actualno.com/sofia/v-malashevci-protestiraha-sreshtu-preminavaneto-na-tir-ve-prez-kvartala-news_672076.html", "text": "  Жители на столичния квартал \"Малашевци\" излязоха на пореден протест срещу преминаването на тежкотоварни автомобили през квартала. Те се притесняват от пътнотранспортни произшествия и се оплакаха от шум и прах заради засиления трафик на камиони.  \"С пускането на Северната тангента, камионите си намериха най-краткия път. Понеже стават тапи, обикалят всички квартални улички. На ул. \"Училищна\" има две училища и детска градина!   По улици, където кола не може да мине, те правят маневри с ТИР-овете, отнасят  тротоари,  огради. Не е само това - натоварването, а и големият шум, доказан от столично РЗИ, запрашеността, напуканите къщи. Две години чакаме един забранителен знак! С дупки е пълно. От квартала най-близко до София, в крайна сметка, ни превръщат в едно гето\".    ", "date": "2018.04.28", "title": "В \"Малашевци\" протестираха срещу преминаването на ТИР-ве през квартала"}
{"url": "https://www.actualno.com/society/restorant-bulgar-unikalna-bylgarska-kuhnja-s-istorija-zad-vsjako-jastie-news_672123.html", "text": "  Двама млади и много опитни готвачи са в основата на кулинарното изкушение, което предлага българският ресторант Bulgar в хотел \"Маринела\". Георги Бойковски и Николай Петров влизат в кухнята,за да възвърнат позабравените български вкусове и рецепти. Идеята Bulgar ги събира в тандем с предизвикателството да направят нов прочит на българската кухня. Те са твърдо решени да покажат на света, че има продукти с които може да се гордеем и че нашите традиции и рецепти са достатъчно стойностни и по нищо не отстъпват на световното кулинарно изкуство. Тук всяко ястие има своя история и български акцент. Красивата презентация и невероятният вкус на поднесеното ястие очарова дегустаторите на новото меню на ресторант Bulgar.   Две вечери приятели и почитатели на българската кухня, сред които посланика на Индонезия в България - Астари Расджид, Любен Дилов–син, Андрей Арнаудов, проф. Мария Славова, Петя Раева, Кристина Димитрова и агент Тенев, опитаха от кулинарните изкушения. В кухнята рецептите по които се готви имат за цел да те пренесат в детството. Затова най-голямото предизвикателство пред двамата топ готвачи е намирането на продукти близки до вкусовите качества от кухнята на баба. Поднесени по елегантен начин в съчетание с дизайнерският интериор, изцяло направен от естествени материали - дърво, камък и кожа в ресторант Bulgar може да опитате пъстърва по лопушански, родопска кавърма, октопод поднесен с плосък попски боб от Куртово Конаре,скариди с мастика, чушки и пушено краве сирене или калмари с пържени краставици и брънза от родопски кашкавал.    Пътят на подготовката е дълъг, за да намерят точните продукти за реализиране на уникалните рецепти собствениците на ресторанта търсят малките производители в България от които купуват прясното каракачанско месо, мляко и сирене. Концептуалният главен готвач Георги Бойковски и неговата дясна ръка Николай Петров превръщат храната в изкуство. И двамата са работили за световни ресторанти от които са научили основни техники и рецепти,но най-важното за тях е философията, а тя е да представят традиционни български ястия в модерен авторски вариант.    Като лице на Slow food,  на Георги Бойковски му предстои да приготви осем степенно меню от българската национална кухня с основен акцент каракачанска овца в Норвегия, а в Европейският парламент в Брюксел ще презентира българското кисело мляко. Ако искате да си доставите истинско кулинарно изживяване изберете ресторант Bulgar.    Телефон за резервации:+ 359  877745555", "date": "2018.04.28", "title": "Ресторант Bulgar - уникална българска кухня с история зад всяко ястие   "}
{"url": "https://www.actualno.com/moresport/nov-medal-za-ansambyla-ni-po-hudojestvena-gimnastika-news_672109.html", "text": "  Българският ансамбъл по художествена гимнастика спечели сребърен медал на Световната купа в столицата на Азербайджан Баку. Ансамбълът ни е в състав: Симона Дянкова, Елена Бинева, Мадлен Радуканова, Лаура Траатс и Стефани Кирякова. Кирякова влиза в състава на мястото на контузената Теодора Александрова. Гимнастичките ни допуснаха изпускане на топка извън терена, доиграха съчетанието си с резервен уред, но въпреки това получиха оценка от 17.000 точки , което бе достатъчно да спечелят среброто,предаде агенция Фокус.  Шампион в многобоя стана ансамбълът на Италия, а на трето място завърши Япония. В топ 6 са още Украйна, Израел и Беларус. Утре, 29 април, българските гимнастички ще участват и на двата финала на отделните уреди при ансамблите.   ", "date": "2018.04.28", "title": "Нов медал за ансамбъла ни по художествена гимнастика"}
{"url": "https://www.actualno.com/sciencelogy/elektrodi-shte-pomagat-na-paralizirani-pacienti-news_672093.html", "text": "  Американски учени разработиха нов метод, който възвръща способността за движение на пациенти с ограничени възможности.  Същността на лечението е в неинвазивното стимулиране на гръбнака, разказва \"Vista News\".   Върху гърба на шестима доброволци, страдащи от пълна или частична парализа, учените поставиха електроди, стимулиращи гръбначния мозък. Наред с електрическата стимулация пациентите преминаха курс от 8 тренировки. В края на експеримента всички участници били с подобрени функции на горните крайници, предаде БГНЕС.   Освен това електростимулацията оказа положително влияние върху функционирането на сърдечно-съдовата система и върна в норма кръвното налягане на доброволците. Специалистите отбелязаха, че невисоката цена и липсата на странични ефекти спадат към плюсовете на новия метод.", "date": "2018.04.28", "title": "Електроди ще помагат на парализирани пациенти"}
{"url": "https://www.actualno.com/balkani/gyrcija-shte-modificira-85-iztrebitelja-news_672085.html", "text": "  Гърция обяви, че ще модифицира изтребителите си F-16 произведени в САЩ. Сделката се обсъжда от шест месеца поради опасения, свързани с разходите.  Спешно заседание на правителствения съвет на външните работи и отбраната, свикано от министър-председателя Алексис Ципрас, одобри решението за закупуването на самолетите, съобщиха от кабинета на премиера.   \"Съветът единодушно одобри изпълнението на програмата за модернизацията на ВВС, включваща 85 самолета\", каза офисът на Ципрас. От там добавиха, че решението се основава на \"предварителното одобрение\" на САЩ и е \"преразгледано гръцкото предложение, като се вземат предвид фискалните задължения на страната за следващите години\".   Министърът на отбраната Панос Каменос каза, че самолетите ще бъдат модернизирани до ниво F-16V. Не бяха дадени подробности за цената или датите на приключване на програмата.\r\nГърция разполага с общо 150 F-16.       Сделката първоначално бе обявена през октомври по време на посещение на Ципрас във Вашингтон. Но решението на правителството бе подложено на критика заради цената от 2,4 милиарда долара за 10-годишната програма за модернизация. Атина настоява, че цената няма да надхвърли 1,3 млрд. долара и няма да дестабилизира несигурния й бюджет.\r\nРепортери съобщиха, че програмата е договорена за 2021 г. на стойност 450 милиона евро.\r\nЦипрас каза, че самолети, някои от които произведени през 1989 г., рискуват да бъдат спрени от употреба, без да бъдат модифицирани. Гърция изразходва 2% от своя бюджет за отбрана. Бойните й самолети влизат редовно в действие в Егейско море. Те прихващат турски изтребители навлезли във въздушното пространство на Гърция. Гръцки пилот умря по-рано този месец, когато неговият френски „Мираж” 2000-5 се разби в морето на връщане от мисията по прихващане.       ", "date": "2018.04.28", "title": "Гърция ще модифицира 85 изтребителя"}
