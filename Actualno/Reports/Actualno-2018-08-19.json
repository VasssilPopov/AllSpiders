{"url": "https://www.actualno.com/society/novinite-naj-vajnoto-za-denja-19-avgust-news_690637.html", "text": "         Още утре премиерът ще свика среща с финансовия министър Владислав Горанов и ръководството на Комисията за финансов надзор, за да обсъдят ситуацията и да предложат на българските евродепутати да направят законови предложения в европейското законодателство.   “Господин премиер, не лъжете българските данъкоплатци. Твърдите, че ако държавата се намеси и плати на пострадалите от фалита на застрахователното дружество “Олимпик\", това ще бъде от парите на всеки български данъкоплатец. Това е лъжа“. Това коментира лидерът на БСП Корнелия Нинова през официалния си профил във Фейсбук във връзка с изказване на премиера Бойко Борисов, че държавата ще положи усилия да помогне на пострадалите. \"Опитът  да се отклони вниманието от преките изпълнители и отговорните лица  съгласно подписаните договори, ясно говори за политически натиск от  определени групи хора и контролираните от тях субекти\". Това заявява в  подадената си оставка преди дни бившият вече директор на Агенцията по  вписванията Зорница Даскалова.     Около 100 души са на трудния терен и гасят огъня на практика  единствено с тупалки. Копаят се просеки, за да се спре евентуално  разрастване. Това каза председателят на Кризисния щаб заместник-кметът  на Карлово Антон Минев. Към мястото на пожара тръгнаха и 38 военни от  61-ва механизирана Стрямска бригада. С тях още десетина военни поеха  нагоре, за да се включат в гасенето. Те носят и вода и храна на  огнеборците. В гасенето на горския пожар се включиха от снощи  пожарникари от Карлово, днес и от Пловдив, както и 20-ина доброволци . Битов скандал заради колело свърши с убийство в Лесново. Инцидентът стана снощи между двама мъже – 24 и 60-годишен. По-възрастният е извадил пистолет и е стрелял, съобщи Юри Николов, зам.-директор на .    Според АПИ,\"Това не означава, че мостовете са опасни, просто се нуждаят от ремонт, като проблемът е предимно в плочите на съоръженията\". Или преведено на достъпен език има нужда от ремонт на настилката върху мостовете, тъй като често се отварят дупки, тъй като асфалтът се полага върху бетонната конструкция. Първа донорска ситуация за тази година е реализирана в МОБАЛ „Д-р Стефан Черкезов” във Велико Търново. За целта самолет C-27 J „Спартан” от транспортна авиогрупа „Враждебна” на Военновъздушните сили е транспортирал от София до Горна Оряховица екип на Военномедицинска академия, който е извъшил експлантация на място, в областния стационар. Специалистите са взели черния дроб на 53-годишният мъж и след това са се върнали обратно в столицата, където още снощи е започнала работа по подготовка на реципиент за трансплантация. 20 август, 2018 година, е една от важните дати за южната ни съседка Гърция - страната най-накрая слага край на дългата поредица от преговори и спасителни средства, които измоли от международните институции и европейските си партньори. Освен като място да се укриват пари и да се лъжат данъчни системи, местата, известни като \"данъчен рай\", допринасят за промяната на климата и конкретно за обезлесяването на Амазония. Това показва изследване на Центъра за устойчиво развитие на Стокхолмския университет. Съсобственикът на британската модна верига \"Супердрай\" Джулиан Дънкъртън дари 1 млн. паунда (1,1 млн. евро) за кампанията \"Гласът на народа\" за провеждане на нов референдум за Брекзит. \"Не е твърде късно\", написа Дънкъртън във в. „Сънди Таймс“. \"Имаме истински шанс да обърнем това.\" Френският композитор и певец Шарл Азанаур е един от платилите 40 000 долара за своя звезда на Алеята на славата в Лос Анджелис. Случаят с известния майстор на шансони не е прецедент, а обичайна процедура за известни личности, които искат да имат своя собствена звезда на известния булевард.", "date": "2018.08.19", "title": "Новините: Най-важното за деня, 19 август"}
{"url": "https://www.actualno.com/health/zashto-koktejlyt-ot-alkohol-i-energijna-napitka-e-vreden-news_690624.html", "text": "  Биолози от САЩ, Великобритания и Бразилия разясниха отрицателното въздействие върху човешкия организъм от едновременната употреба на алкохол и енергийни напитки. Тяхното изследване е публикувано в Journal of Psychiatric Research, цитирано от БГНЕС.     Учените решили подробно да изучат въздeйствието върху човешкия организъм на етанол и таурин – основните съставни елементи на алкохола и разнообразните енергийни напитки.   Опитите се изразявали в наблюдаване поведението на риби от вида риба-зебра, поставени в различни аквариуми, в единия от които имало обикновена вода, а в другия – смес от различни пропорции вода, таурин и етилов спирт. За да бъдат изучени промените в поведението след това опитните екземпляри след това били премествани в резервоари с други риби, включително и хищни.\r\nВ резултат учените стигнали до следните изводи: престояването на рибите-зебри в аквариум с етанол или таурин предизвиква намаляване на тяхната социална активност. След въздействието на „коктейла“ при опитните екземпляри се наблюдава рязко отслабване на реакциите на присъствието край тях на хищник.  Поради което учените от бразилския Федерален университет Санта Мария направили извода, че тауринът увеличава негативните ефекти от употребата на алкохол, правейки опитните екземпляри по-малко социално активни и по-склонни към риск поради отслабване на усещането за страх.   ", "date": "2018.08.19", "title": "Защо коктейлът от алкохол и енергийна напитка е вреден?"}
{"url": "https://www.actualno.com/analysis/trite-greshki-na-kreditorite-na-gyrcija-news_690383.html", "text": "  20 август, 2018 година, е една от важните дати за южната ни съседка Гърция - страната най-накрая слага край на дългата поредица от преговори и спасителни средства, които измоли от международните институции и европейските си партньори.     Първият спасителен заем в размер на 80 млрд. евро беше отпуснат на Атина през 2010 година, когато се оказа, че приходите в хазната не стигат за покриване на разходите. Срещу тези средства правителството на Папандреу обеща реформи и промени. Но не успя да постигне много и само две години по-късно, идвайки на власт с \"Нова демокрация\" и премиерът Андонис Самарас поиска още 144 млрд. евро, за да се справи с кризата.   Третата програма по ирония на съдбата подписа един от най-големите борци срещу спасителните заеми - лидерът на \"Сириза\" Алексис Ципрас. Популистът дойде на власт в началото на 2015 година с обещание за край на зависимостта на Гърция от международните кредитори, но само няколко месеца по-късно сложи подписа си под споразумение за 86 млрд. евро кредити.\r\nИ отново се оказа, че съдбата е подготвила изненада - именно крайнолевият Ципрас се оказа един от най-големите реформисти в Гърция в последните години. Неговото правителство извърши промени, чакани от десетилетия от кредиторите. Сега страната е на път да се върне към стабилен икономически растеж и сама да се справи, след като приходите се увеличават, а разходите са под контрол.  Къде обаче сгрешиха международните институции и европейските партньори в гръцкия казус? В анализ гръцкият вестник \"Катимерини\" припомня, че пропуските не са никак малко. Три от тях обаче са много сериозни.    са силно негативните стереотипи за Гърция, подхранвани от медии и популистки политици в Северна Европа и основно в Германия. Създаде се образът на мързеливите и безполезни гърци в първите години на спасителните програми. В същото време се неглижира участието на западния бизнес, сред които и германската Siemens, в големи скандали. Сделката между оператора OTE и германския гигант беше определена като най-големият корупционен скандал в историята на Гърция.\r\nВ последните години това прозвище се пренесе към , за която има съмнения, че е плащала на бивши министри, за да си осигури безпрепятстван достъп до гръцкия пазар.     кредиторите на Гърция не оценяват усилията, които Атина полага. Например през 2014 година страната за първи път успява да запише бюджетен излишък, каквито са исканията на институциите. Но това не носи поощрения, като например облекчаване на условията по заемите, за да може да се гарантират следващите реформи.   Така на политическата сцена изгря \"Сириза \"и нейният лидер Алексис Ципрас. Много западни политици неофициално признават тази своя грешка, но щетите вече са налице. Месеци наред крайнолявото правителство водеше безплодни преговори, които застрашиха сигурността на цялата еврозона и доведоха до . Три години по-късно някои от ограниченията все още са действащи, сред които например ограничени количества за теглене и превод на средства.\r\nВ първите месеци на управлението на \"Сириза\" кредиторите на Гърция направиха Институциите и партньорите на страната влязоха в тона на Атина и започнаха да заплашват страната с изхвърляне от еврозоната и други методи за изнудване, за да принудят страната отново да се върне в коловоза на спасителните програми. А така не се постига ползотворен диалог и едва ли може да се очаква и устойчив растеж на страната.\r\nВ крайна сметка Гърция се превърна в един експеримент на кредиторите си, в страна, в която хората се експлоатират до край. И макар и реформите и постигнатото да е хвалено от мнозина, всички институции си имат едно наум и гледат да бъдат подготвени, ако Атина се завърне към старите си навици. .", "date": "2018.08.19", "title": "Трите грешки на кредиторите на Гърция"}
{"url": "https://www.actualno.com/europe/italija-zaplashi-da-vryshta-migranti-v-libija-news_690638.html", "text": "  Крайнодесният вътрешен министър на Италия заплаши да изпрати \"обратно в Либия\" близо 180 души, намиращи се в безизходица от три дни на италиански кораб на бреговата охрана, ако ЕС не се намеси, за да разреши поредна разправия за мигранти с Малта, цитира БГНЕС.     177 души се намират край бреговете на италианския остров Лампедуза от четвъртък, след като бяха спасени от кораб на бреговата охрана, а Италия се разправя с Малта коя страна да ги вземе.   \"Или Европа ще реши сериозно да предложи на Италия някаква конкретна помощ, като започнем например със 180-те имигранти на борда на кораба, или ще бъдем принудени да направим това, което окончателно ще сложи край на бизнеса с трафикантите на хора. Това означава да откараме обратно в Либия спасените в морето хора“, каза Матео Салвини по случая.\r\nМногобройни нарушения на правата на човека са съобщени в центровете за задържане, в които се държат мигранти при пристигането им на европейска земя.  Корабът с бежанците стои закотвен край Лампедуза, докато правителството в Рим настоява Малта да приеме изселниците. По-рано в неделя малтийското правителство, което в сряда позволи на 141 мигранти на борда на кораба „Водолей“ да слязат на острова след споразумение за разпределянето им в няколко европейски страни, твърдо отхвърли италианските искания.   ", "date": "2018.08.19", "title": "Италия заплаши да връща мигранти в Либия"}
{"url": "https://www.actualno.com/curious/sedmichen-horoskop-za-20-27-avgust-news_690645.html", "text": "        През тази седмица имайте вяра на себе си. Може да получите страхотни съвети и предложения за помощ, но те няма да са ефективни в дългосрочен период. В личен план се предпазвайте от грешки, породени от експанзивни решения. В здравословно отношение не пренебрегвайте водата в жегите. През тази седмица може да нахлуят спомени, които да развалят настроението ви. Ситуацията, в която се намирате не е толкова безизходна, за да се отчайвате. Просто сте в момент, в който е най-добре да сте в почивка. Всяка активна дейност ще ви е трудна и няма да доведе до особени резултати.   През тази седмица е много важно да не напускате мястото, което заемате в работата, у дома, в живота. Моментът не е подходящ за промени, колкото и да имате нужда от повече раздвижване. Ако не може да издържите на еднообразието направете разместване на мебелите в дома ви.     Тази седмица ще бъде изключително наситена откъм събития, както в служебния, така и в личния живот. Много от претенциите на партньора ви са заради негови съмнения, които ако бъдат разсеяни ще се радвате на изключителна хармония. В работата не се колебайте да искате повече от началниците си. През тази седмица ви очакват непредвидени промени. Не бързайте да се разстройвате. Това е необходимата почивка, от която имате нужда и промяната, която ще промени важни аспекти в живота ви. Всичко, което ще се случи ще е за добро, макар да не го усетите веднага. Тази седмица е чудесна за забавления. Опитайте се да останете сами и да реализирате идеите си, които вече чакат прекалено много време да бъдат осъществени. Прекаленото съобразяване с останалите може да предизвика сериозен вътрешен протест, който да предизвика конфликт с дълготрайни последици.      През тази седмица ще трябва да действате светкавично. Събитията ще се развиват бързо и ще бъдете напълно способни да се включите ефективно в процеса, колкото и невероятно да ви се струва. Включете автопилота и може би ще ви бъде по-лесно. Не се колебайте да се обърнете за помощ към приятели. През тази седмица ви очаква голяма промяна в личния живот. Предстои ви сериозен разговор с партньора ви, по време на който ще стане ясно какъв е статутът на връзката ви. Не си затваряйте очите за нещата, които не ви харесват. Съществува риск да се превърнат в рутина, която да ви затрупа.    През тази седмица задачата ви ще бъде да не задържате отрицателни емоции в себе си. Всеки има причина да се сърди на някого, но има и много положителни моменти. Изберете тях, за да не станете жертва на отрицателните емоции. Предстоят ви нови запознанства, по-добре е да сте усмихнати и добронамерени. Предстои ви пътуване, което ще промени живота ви. Ако от дълго време не се чувствате добре, не се колебайте да  предприемете драстични мерки, за да добавите повече живот в дните си. Имате нужда да скъсате с миналото и това е моментът.    През тази седмица ще трябва да докажете оказано ви доверие. Нямате право на пропуск или забавяне. Не се иска кой знае колко от вас, така не отлагайте. На карта са заложени важни отношения. В здравословно отношение помислете кои нездравословни храни бихте могли да изключите от менюто си. През тази седмица се вслушвайте в интуицията си. Ако усещате, че емоциите ви взимат връх не предприемайте никакви действия или поне изчакайте няколко часа. Понякога е най-добре да се запази достойно поведение и мълчание, отколкото да се отговаря на ниски действия.", "date": "2018.08.19", "title": "Седмичен хороскоп за 20-27 август"}
{"url": "https://www.actualno.com/vidin/praznikyt-na-kula-dojde-s-obeshtanie-za-asfaltirane-na-18-km-mejduselishten-pyt-news_690626.html", "text": "  Посрещаме празника на Кула с успехи и отдаваме признание на заслужилите граждани, каза пред Радио „Фокус“ д-р Владимир Владимиров, кмет на Община Кула. Той посочи, че 19 август е приет за ден на Кула през 1991 година. „Празникът на Кула винаги е част от панаирните дни, които се организират от 102 години в нашия град. За панаира в града ни се завръщат стотици наши съграждани, които живеят в други градове на страната, или пък в чужбина“, заяви д-р Владиморов.     Той посочи, че през тази година са асфалтирани 2 км улици, което за град като Кула не е малко. „Предстои асфалтирането на 18 км от междуселищната пътна мрежа по европейска програма. Над 80 са жителите на общината, които подпомагаме чрез програмата за домашни помощници и лични асистенти, на други 50 души осигуряваме топъл обяд“, обясни д-р Владимиров. Според кмета на Кула целта е градът да стане по-добро място за живеене и да се осигурява помощ за хората в неравностойно положение.   Празникът на Кула е започнал със служба в храм „Свети Петър и Павел“ и водосвет за здраве и благоденствие. На тържествено заседание на Общинския съвет са отличени заслужили граждани на Кула. В двора на Средно училище „Васил Левски“ е открита паметна плоча за художника Йордан Гешев, който е роден в село Чичил и е живял известно време в Кула. Проектът за плочата е на друг известен местен жител – проф. Пламен Вълчев от Художествената академия в София.", "date": "2018.08.19", "title": "Празникът на Кула дойде с обещание за асфалтиране на 18 км междуселищен път"}
{"url": "https://www.actualno.com/sofia/ot-septemvri-strojat-tri-parkinga-v-rajon-mladost-news_690608.html", "text": "  Три наземни паркинга ще бъдат изградени до края на септември в район „Младост“. Това обяви пред БГНЕС временно изпълняващият длъжността кмет на района арх. Румен Русев.     „Идеята е на общински имоти, които са предназначени за паркинг - наземни, подземни или за жилищно строителство да бъдат изградени такива съоръжения. На този етап ще бъдат построени като временни по чл. 55 от Закона за устройство на територията“, заяви Русев.   Първият паркинг ще бъде изграден срещу църквата на „Младост 3“ в близост до затворения комплекс, който местните наричат „Китайската стена“. Съоръжението ще бъде изградено от строителя на жилищния комплекс.\r\n„Паркингът ще е за около 30 автомобила и ще може да се използва безплатно от хората, които оставят колите си в него. Надявам се на следващ етап да успеем, чрез публично-частно партньорство или под някаква друга форма да изградим триетажен паркинг на това място“, добави кметът. Русев посочи, че останалите два паркинга ще бъдат изградени в „Младост 2“и „Младост 4“.  ", "date": "2018.08.19", "title": "От септември строят три паркинга в район \"Младост\" "}
{"url": "https://www.actualno.com/business/dyjdovnijat-uli-provali-lavandulata-news_690627.html", "text": "  Дъждовният юли провали много зърнени култури, както и някои етерично-маслени, най-вече лавандулата. Това каза за Агенция „Фокус“ Веселина Ралчева, член на Управителния съвет на Българската асоциация биопродукти.     По думите й променливото време се отразява изключително зле на биопроизводството. „Растенията са стресирани. Обилните и продължителни дъждове повлияха зле и на много от плодовете и зеленчуците”, уточни тя. Според нея биопроизводителите по-трудно опазват реколтата си при лоши условия, защото не могат да използват масовите препарати, които се борят с болестите, предизвикани от обилните валежи. „Ние трябва да ползваме биопрепарати, които в много случаи не са толкова ефикасни. Годината е тежка за всички земеделци и биопроизводителите не правят изключение“, коментира Веселина Ралчева.   На въпрос каква е тенденцията при пазаруване, разширява ли се обхватът на потребителите, които четат съдържанието и избират органична и чиста храна за консумация или не, тя отговори, че това е все по-ярко изразена тенденция. „Хората четат етикетите, информират се. Особено внимателни са майките, които избират продукти за децата си“, обясни Ралчева.", "date": "2018.08.19", "title": "Дъждовният юли провали лавандулата"}
{"url": "https://www.actualno.com/sofia/vegani-na-skromen-protest-pred-muftijstvoto-news_690620.html", "text": "  Петима представители на Веганския съюз излязоха на протест пред Главното мюфтийство в София срещу жертвоприношенията на животни за Курбан Байрам, предаде репортер на БГНЕС. Единият от плакатите е с надпис „Спрете варварството“. На друг пък е изобразен овен с текст: „Защо аз!“. Протестиращите бяха довели и деца.     Според веганите, убиването на животни заради традиция е една жестока, нехуманна и ненужна варващина, която в 21 век няма място и не трябва да се толерира. „Надяваме се много мюсюлмани да се вслушат в думите ни и не колят животни“, апелира председателят на съюза Никола Донев.   Това е поредната акция на сдружението. През юли веганите излязоха на протест пред сградата на Съюза на ловците и риболовците с искане да бъде наложена пълна забрана на лова на дивеч и риболова. Преди това пък поискаха забрана и конфискация на каруците в София. Протестна акция под надслов „Месото е убийство“ се проведе през миналата година и пред земеделското министерство с искане за оставка на ресорния министър Румен Порожанов. Периодично арена на недоволството се превръща и пространството пред Народното събрание.", "date": "2018.08.19", "title": "Вегани на скромен протест пред Мюфтийството"}
{"url": "https://www.actualno.com/blagoevgrad/vsichki-mostove-v-blagoevgradsko-sa-za-remont-no-ne-speshen-news_690609.html", "text": "  Мостовете в Благоевградска област са за ремонт, но той не е спешен, според АПИ, предаде кореспондентът на БГНЕС за региона.     „Това не означава, че мостовете са опасни, просто се нуждаят от ремонт, като проблемът е предимно в плочите на съоръженията”, каза специалистът на пътната агенция, който не поиска да говори пред камера. Или преведено на достъпен език има нужда от ремонт на настилката върху мостовете, тъй като често се отварят дупки, тъй като асфалтът се полага върху бетонната конструкция.   На всички мостове заради фугите и кръпките пада здраво друсане.\r\nПрегледът на съоръженията бе нареден от премиера Борисов след трагедията с виадукта Моранди в Генуа.  По ГП Е-79 от Благоевград до Сандански има девет моста, осем от тях са над р. Струма, „на възраст” 45-години, има и пет надлеза, по-опасен е този на пътен възел Черниче-Брежани, община Симитли.\r\nНа него е ударена хоризонталната носеща греда от страната на Кресненското дефиле, арматурата е оголена, това е така от пролетта.   Ударът се проточва през всичките четири греди на надлеза над Е-79, по който минава пътя Черниче-Брежани-Ракитна-Сенокос-Стара Кресна и отново Е-79. Това е обходният път при бедствия и аварии в дефилето, но може да се ползва само от леки автомобили, понеже е тесен и разминаванията са невъзможни.    Ударът е от по-висок товар от указания на табелата преди моста. На нея е указана максимална височина от 4.3 метра, или с 20 сантиметра по-малка от стандартните 4.5 м. на останалите и подобни съоръжения.\r\nНай-висок мост е този на входа на Кресненското дефиле, където има база за рафтинг и метан-станция. Височината му е 13 метра. Под него освен река Струма, минава и жп-линията София-Кулата. Той е и най-дългият в Пиринско-близо 200 метра.\r\nПоглед от долу, има една разтворила се фуга, която продължава и във втората носеща колона. Тази фуга не е опасна, тя просто играе ролята на камертон, за да поема вибрациите от движещите се по моста автомобили.   Под този мост има две тополи, които са се изравнили с височината на моста, те ще бъдат отрязани, каза специалистът от АПИ.\r\nКрай Петрич се намира един от най-проблемните мостове, който преди 6 г. се срути. Това е мостът над р. Струма на пътя Сандански-Петрич. Поради разместване на една от носещите колони, една плоча от моста падна в реката, получавайки се нещо като пързалка. Това стана на 23 май 2012 г., само ден след труса от 5.8 по Рихтер край Перник.   Според специалистите причина за подаването на колоната бе изземването на инертни материали от реката. При инцидента върху падналата конструкция имаше само един лек автомобил, който падна в реката, а водачът му успя да излезе невредим.\r\nМостът бе ремонтиран в продължение на месеци, специалистите твърдят, че случаят от 2012 г. няма да се повтори.", "date": "2018.08.19", "title": "Всички мостове в Благоевградско са за ремонт, но не спешен"}
{"url": "https://www.actualno.com/europe/prikluchi-izdirvatelnata-operacija-v-genua-jertvite-sa-43-news_690615.html", "text": "  Приключи издирвателна операция на рухналия мост в Генуа. Официално обявеният брой на жертвите е 43. Броят на загиналите нарасна, след като от автомобил бяха извадени телата на тричленно семейство, уточнява БНР.     Деветима пострадали остават в болница, като 4-ма от тях са в критично състояние.Служителят от спасителния отряд Стефано Занут поясни:   “Инсталирали сме инструмент, наречен георадар, който да следи движението и поведението на останалата част от структурата. Това ще ни помогне да разберем дали има проблеми, или не и как се развива ситуацията“.\r\nСпасителите не смятат, че ще намерят още загинали, но имат за задача да обезопасят терена с руините и да помогнат на следствието да установи причините за трагедията.  Половин милиард евро за ликвидиране на последствията от срутването на естакадата и за изграждането на нов мост на мястото на падналия ще отпусне компанията оператор на рухналия мост. Според инфраструктурния гигант това може да стане за 8 месеца.   Ще се създадат и два фонда за подпомагане на семействата на жертвите и за евакуираните от жилищата, намиращи се под моста, които ще се нуждаят от нови.", "date": "2018.08.19", "title": "Приключи издирвателната операция в Генуа. Жертвите са 43"}
{"url": "https://www.actualno.com/asia/iran-otmenja-pechatite-v-pasportite-na-turistite-news_690612.html", "text": "  Иранските власти се готвят да отменят поставянето на печати в паспортите на чуждестранните туристи при влизане и излизане от страната. С тази мярка се цели да се противодейства на американските санкции, които могат да доведат до въздържане у желаещи да посетят страната, съобщава БГНЕС.     „Полицията и министерство на външните работи на Иран вече одобриха тази инициатива. Сега очакваме одобрение от страна на правителството“, каза вицепрезидентът на Организацията за културно наследство и туризъм на ислямската република Али Асгар Мунесан, предаде ИРНА.   По неговите думи броят на посетилите Иран туристи през първите три месеца на годината се е увеличил с 38% , но в същото време значително е намалял броят на европейците, което се отразява негативно на функционирането на четири- и петзвездните хотели. „готвим цял пакет от мерки за поддържане на хотелите и привличане там на туристи“, добави Мунесан.\r\nПрез май президентът на САЩ Доналд Тръмп обяви оттегляне на страната му от ядрената сделка с Иран, обещавайки не само възстановяване на санкциите срещу Техеран, но и увеличаване на наказателните мерки.  ", "date": "2018.08.19", "title": "Иран отменя печатите в паспортите на туристите"}
{"url": "https://www.actualno.com/business/pchelari-s-30-po-niska-e-produkcija-ot-med-tazi-godina-news_690631.html", "text": "  С 30 на сто по- ниска продукция от пчелен мед отчетоха пчелари от Ловешко по време на 54-та Национална пчеларска среща „Север – Юг“, която се състоя в планинския курорт “Беклемето”.     В някои райони на Стара планина и Предбалкана добивите са още по-ниски заради горещините през юни и дъждовете през юли.   Тодор Шишков от Троян обясни, защо продукцията от пчелен мед тази година е по-слаба:\"След акацията липата цъфна много рано и беше горещо не отделяше нектар“.\r\nДимитър Костадинов от с.Орляне допълни: \"При био-меда още повече се получават аномалии, защото там не можеш да подхраниш“.  Според Валентин Чорбаджиев от Ловеч има и друг проблем: “Пръскането, най-вече отравянето на пчелите\".   Пчеларите се оплакаха и от ниските субсидии и въобще липсата на финансиране на сектора от страна на държавата:\r\n„Програмата “Деминимис“ трябва да бъде реализирана и за пчеларите, защото пострадахме тихичко, вследствие на природните условия. Казаха, че няма средства. То 4 лева е срамна работа за пчелно семейство. Миналата година дадоха по 4.70 лева, което е нищо. Държавата няма отношение към пчеларите. А за дребния пчелар, който има 5-10 кошера това е убийство. 68% са такива“, казаха още пчеларите“.    ", "date": "2018.08.19", "title": "Пчелари: С 30% по-ниска е продукция от мед тази година"}
{"url": "https://www.actualno.com/politics/ninova-gospodin-premier-ne-lyjete-bylgarskite-danykoplatci-news_690629.html", "text": "  “Господин премиер, не лъжете българските данъкоплатци. Твърдите, че ако държавата се намеси и плати на пострадалите от фалита на застрахователното дружество “Олимпик\", това ще бъде от парите на всеки български данъкоплатец. Това е лъжа“. Това коментира лидерът на БСП Корнелия Нинова през официалния си профил във Фейсбук във връзка с изказване на премиера Бойко Борисов, че държавата ще положи усилия да помогне на пострадалите, предаде репортер на БГНЕС.         В коментара си червеният лидер смята, че с изказването Борисов „ или не познава материята, или се опитва да настройва едни българи срещу други. „Средствата в гаранционния фонд не се събират от нашите данъци. Те са вноски от самите застрахователни дружества (включително “Олимпик”) именно като гаранция за такива случаи“, отбелязва Нинова. Cъглacнo Koдeĸca зa зacтpaxoвaнeтo Бългapcĸият гapaнциoнeн фoнд нe гapaнтиpa дeйнocттa нa зacтpaxoвaтeли oт дpyги дъpжaви oт EC, ĸoитo извъpшвaт дeйнocт в Бългapия. Oбeзщeтeниятa щe тpябвa дa бъдaт тъpceни oт кипъpcкия зacтpaxoвaтeлeн фoнд.\r\nОще утре премиерът ще свика среща с финансовия министър Владислав Горанов и ръководството на Комисията за финансов надзор, за да обсъдят ситуацията и да предложат на българските евродепутати да направят законови предложения в европейското законодателство.  За фалита на кипърското застрахователно дружество беше съобщено преди седмица. 200 000 български автомобила останаха без „Гражданска отговорност” от 17 август. От Комисията по финансов надзор съобщиха, че всички ощетени имат право да получат платените премии. Общо 9,35 млн.лева трябва да възстанови „Олимпик“ по прекратените полици.   ", "date": "2018.08.19", "title": "Нинова: Господин премиер, не лъжете българските данъкоплатци"}
{"url": "https://www.actualno.com/curious/dneven-horoskop-za-20-avgust-news_690650.html", "text": "        Очакват ви добри новини в професионалната сфера. Бъдете внимателни в обещанията, които правите, за да не се нагърбите с прекалено много работа. Този понеделник е подходящ за започването на нови начинания. Напишете на един лист всичко, което искате да започнете да правите. Разбъркайте ги и извадете 1-2 два.   Единственото, което което се иска от вас днес е да бъдете себе си. Не се замисляйте за последиците, но не оставяйте нищо скрито от душата си, което иска да види слънчевата светлина.     Първият ден на новата седмица може да се окаже критичен за чувствата ви. Потопили сте се изцяло в тях и отказвате всеки опит на приятелите ви да ви изведат от това състояние. А те правят наистина неимоверни усилия. Уважете ги. Този понеделник може да подложи на изпитание възможностите ви. Сега от вас ще се очаква и изисква проявата на максимална дисциплина и самоконтрол. Не толкова често се налага да сте такива, но сега трябва да се стегнете и да оправдаете очакванията. Понеделник ще ви подари неочаквано щастие. Енергията ви ще бъде обект на завист. Вие пък ще „страдате“ от нечувано хладнокръвие. Не се колебайте да действайте на всеки фронт, където почувствате желание за действие с размах.   Още от първия ден на новата седмица ще може да осъществите всички начинания, които ще допринесат за развитието ви и ще ви донесат лична облага. Сега трябва само да сте повече егоисти от обикновено.    Този понеделник не си задавайте въпроса вие какво ще получите. Много от постъпките ви ще бъдат възнаградени, но не това трябва да ви води в помощта ви към другите. Този понеделник е възможно да има няколко моменти, в които да се съмнявате в себе си. Точно сега обаче опасенията ви са неоснователни.    Най-важното, което трябва да направите днес е да сте умерени. Желанието не винаги означава, че имаме и силите, за да направим всичко, което искаме. Днес бъдете верни на принципите си. Това, че имате симпатии към някои идеи не означава, че може да ги приемете изцяло.    Днес ще имате нужда от подкрепа. В противен случай начинанията ви са обречени на провал. Денят ще ви предостави поле за изява. Действайте със \"затворени очи\", за да преодолеете притеснението. Най-добре изобщо да забравите за него.", "date": "2018.08.19", "title": "Дневен хороскоп за 20 август"}
{"url": "https://www.actualno.com/asia/afganistanskijat-premier-objavi-3-mesechno-primirie-s-talibanite-news_690647.html", "text": "  Президентът на Афганистан Ашраф Гани обяви временно тримесечно прекратяване на огъня с талибаните в телевизионно обръщение в неделя, но каза, че примирието ще влезе в сила само ако бунтовниците отговорят.     \"Още веднъж обявявам прекратяване на огъня от утре до рождения ден на пророка Мохамед, при условие, че талибаните се отзоват\", каза Гани, като имаше предвид рождения ден на пророка Мохамед, който Афганистан празнува на 21 ноември.\r\nГани каза, че администрацията му е премахнала \"всички пречки\" за мира с обявяването след консултации с религиозни учени, политически партии и групи от гражданското общество.\r\n\"Призоваваме ръководителите на талибаните да приветстват желанията на афганистанците за дълготраен и истински мир и ги приканваме да се подготвят за мирни преговори, базирани на ислямски ценности и принципи\", каза президентът.  Изявлението на Гани бе незабавно приветствано в съседен Пакистан, който отдавна е обвиняван в поддържане на връзки с ръководството на талибаните и предоставяне на убежище на бойците им.\r\nТова беше приветствано и от генералния секретар на НАТО Йенс Столтенберг, който написа в Туитър: \"Насърчавам талибаните да демонстрират своята загриженост за афганистанците, като го уважават [примирието]\".\r\nАфганистанският президент не спомена с нито една дума възможност за прекратяване на сраженията с „Ислямска държава“ или друга от войнстващите групировки, действащи в Афганистан.    ", "date": "2018.08.19", "title": "Афганистанският премиер обяви 3-месечно примирие с талибаните"}
{"url": "https://www.actualno.com/asia/izrael-sprja-dvijenieto-na-hora-ot-i-za-gaza-news_690633.html", "text": "  Израел затвори днес граничния пункт Ерец в северната част на ивицата Газа заради продължаващите палестински демонстрации по протежение на границата, предава Франс прес, като цитира официален източник. Не се уточнява, колко дълго пунктът ще остане затворен. Той е единственият проход за движение на хора между Израел и Газа, уточнява БНР.     Бюрото по гражданските въпроси на Палестинската автономна власт в Газа потвърди, че пунктът е затворен, освен за болни и жители на Газа, които се завръщат в палестинския анклав.   Двама палестинци бяха застреляни в петък от израелски войници в ивицата Газа по време на демонстрации и сблъсъци по границата - в разгара на дипломатически усилия, насочени към постигане на трайно примирие в района.\r\nПротестите, организирани от месеци всеки петък край оградата, разделяща Израел и Газа в рамките на т. нар. Марш на завръщането, редовно прерастват в сблъсъци и безредици, допълва информацията ТАСС. Демонстрантите настояват палестинците, прогонени или напуснали земите си при създаването на Израел през 1948 г., да имат правото да се върнат там.  ", "date": "2018.08.19", "title": "Израел спря движението на хора от и за Газа"}
{"url": "https://www.actualno.com/balkani/zadava-li-se-recesija-v-turcija-news_690635.html", "text": "  Финансовият и икономически натиск върху Турция расте, след като трите водещи кредитни агенции снижиха доверието си в страната.     Според анализаторите на Standard&Poor's, Moody's и Fitch Турция е изправена пред дългосрочна рецесия, съобщава БНР. Очаква се, икономическият ръст догодина да спадне с половин процент, а инфлацията да нарасне до 22 процента. От началото на годината местната валута, турската лира, загуби 38 процента от стойността си.   Трите агенции разкритикуваха политиката на президента Ердоган, който подкопава независимостта на турската централна банка. В съобщение на агенция Fitch се казва, че в Турция няма политическа надеждност.", "date": "2018.08.19", "title": "Задава ли се рецесия в Турция?"}
{"url": "https://www.actualno.com/america/sasht-podgotvjat-merki-sreshtu-severen-potok2-news_690570.html", "text": "  Проектът за нов руски газопровод през Балтийско море към Германия може да се окаже под ударите на американски финансови санкции, твърди вестник \"Уол Стрийт Джърнъл\", цитиран от агенция ТАСС.     Администрацията на президента Доналд Тръмп подготвя пакет от мерки, целящи да блокират строежа на \"Северен поток-2\". Вашингтон не е взето окончателно решение затова дали да бъдат санкционирани непосредствените изпълнители на проекта или също компаниите и банките, които участват във финансирането му.   \"Северен поток-2\" трябва да бъде завършен догодина. Цената му е 9,5 милиарда евро. Според Тръмп, новият газопровод ще увеличи зависимостта на Европа от руския природен газ, припомня БГНЕС.\r\nПо-рано американският сенатор Джон Барасо представи в Конгреса на САЩ законопроект за санкции срещу инвеститорите на руски проекти за износ на енергия. Според сенатора целта на законопроекта е да \"помогне на съюзниците в НАТО да избегнат политически натиск от страна на Русия\", която, по неговите думи, използва енергийни ресурси за геополитически цели. Експертите обясняват тези стъпки на САЩ като желание да \"пробутат\" на европейския пазар доставки на своя втечнен природен газ, който е значително по-скъп, отколкото руския.  В събота вечерта германският канцлер и руският президент отново защитиха икономическото значение на проекта \"Северен поток\"2 за Европа. \"Като цяло беше прието, че проектът е напълно икономически изгоден, конкурентен, така че е необходимо да се вземат мерки, за да бъде предпазен от евентуални атаки на трети страни с цел в крайна сметка да достигне до завършването на този проект\" , заяви прессекретарят на президента Путин след края на срещата.   ", "date": "2018.08.19", "title": "САЩ подготвят мерки срещу \"Северен поток\"2"}
{"url": "https://www.actualno.com/america/vojski-na-sasht-ostavat-v-irak-kolkoto-e-neobhodimo-news_690621.html", "text": "  Войски на САЩ ще останат в Ирак толкова време, колкото е необходимо, заяви говорител на водената от САЩ коалиция, цитиран от БГНЕС.     „Ще оставим войски там толкова дълго, колкото мислим, че е необходимо\", заяви полковник Шон Райън, говорител на водената от САЩ коалиция срещу „Ислямска държава“, на пресконференция в Абу Даби. „Основната причина, след като ИД е победена във военен смисъл, са усилията за стабилизиране и ние все още трябва да бъдем там, така че това е една от причините да поддържаме присъствие.“   Наскоро военното присъствие на ИД в Ирак беше сведено почти до нула от действията на иракската армия и водената от САЩ военна коалиция.", "date": "2018.08.19", "title": "Войски на САЩ остават в Ирак \"колкото е необходимо\""}
{"url": "https://www.actualno.com/asia/rijad-ne-puska-na-poklonenie-grajdani-na-katar-news_690606.html", "text": "  Граждани на Катар не са в състояние да участват в ежегодното поклонение по светите за мюсюлманите места в саудитска Арабия, съобщиха властите в Доха.     \"Тази година няма шанс за гражданите и жителите на Катар да пътуват за хадж\", заяви правителствен служител пред АФП, цитирана от БГНЕС.   \"Регистрацията на поклонници от държавата Катар остава затворена, а жителите на Катар не могат да получават визи, тъй като няма дипломатически мисии\", добави служителят.\r\nКатар и Саудитска Арабия са блокирани в политическа вражда от повече от година, като Рияд е забранил всички полети до и от Доха и скъса дипломатически и търговски връзки със своя съсед.  Саудитските власти казали, че катарските поклонници са били добре дошли на хадж и миналата седмица отрекоха, че ги блокират да пътуват до светите места на царството.   Официално Катар заяви, че затварянето на границите и липсата на дипломатически мисии и директни полети между двете страни на практика означава, че никой поданик на Катар не може да предприеме поклонение.\r\nКатар е изолиран от юни 2017 г., след като Саудитска Арабия и нейните съюзници обвиниха емирството, че подкрепя тероризма и има прекалено близки отношения с отдавнашния съперник на Рияд – Иран. Сред санкциите, наложени срещу Доха, е и забраната на катарците да пътуват към саудитска Арабия.    Според официална позиция на Рияд изключение се допуска по време на поклонението. Според квотна система, изработена от Рияд, 1200 катарци би трябвало да имат възможността да отидат на хадж.", "date": "2018.08.19", "title": "Рияд не пуска на поклонение граждани на Катар "}
{"url": "https://www.actualno.com/balkani/dvama-deltaplaneristi-se-udariha-i-zaginaha-v-makedonija-news_690598.html", "text": "  Двама души загинаха в централната част на Република Македония, след като техните делтапланери се удариха във въздуха.     От полицията съобщиха, че инцидентът е станал недалеч от град Крушево. На място загива 56-годишен украинец, а 54-годишният британец умира на път за болницата в автомобила на Бърза помощ.   БГНЕС припомня, че преди три дни при подобен инцидент в Черна гора загинаха други двама чуждестранни туристи, един от които бе от Египет.", "date": "2018.08.19", "title": "Двама делтапланеристи се удариха и загинаха в Македония"}
{"url": "https://www.actualno.com/healthy/zashto-letja-spartan-a-news_690628.html", "text": "  Първа донорска ситуация за тази година е реализирана в МОБАЛ „Д-р Стефан Черкезов” във Велико Търново. Това съобщи за Радио „Фокус“ – Велико Търново Ваня Паунова, говорител на лечебното заведение. „Въпреки усилията и грижите на медиците, 53-годишен мъж от областта изпада в мозъчна смърт, вследствие на мозъчен кръвоизлив. Лекарите обяснили на близките на пациента, че състоянието е необратимо и поискали съгласието им да дарят органите на други тежко болни, които няма да оцелеят без присаждането им. Семейството взема хуманното решение да се извърши донорство и от болницата уведомяват Изпълнителната агенция по трансплантациите“, уточни Ваня Паунова.     За целта самолет C-27 J „Спартан” от транспортна авиогрупа „Враждебна” на Военновъздушните сили е транспортирал от София до Горна Оряховица екип на Военномедицинска академия, който е извъшил експлантация на място, в областния стационар. Специалистите са взели черния дроб на 53-годишният мъж и след това са се върнали обратно в столицата, където още снощи е започнала работа по подготовка на реципиент за трансплантация.   Ваня Паунова допълни, че това е девети пациент за 2018 година, който изпада в мозъчна смърт в МОБАЛ „Д-р Стефан Черкезов”.", "date": "2018.08.19", "title": "Защо летя \"Спартан\"-а?"}
{"url": "https://www.actualno.com/asia/v-sauditska-arabija-zapochva-hadjyt-s-nad-2-miliona-poklonnici-ot-cjal-svjat-news_690572.html", "text": "  В Саудитска Арабия започва годишното мюсюлманско поклонение - хаджът. За него в ултраконсервативното кралство пристигнаха над 2 милиона вярващи мюсюлмани от цял свят.     Хаджът е един от петте стълба на исляма и е задължителен поне веднъж в живота за мюсюлманите в добро физическо здраве и с финансови възможности.   Начинанието не е лесно, отбелязва Асошиейтед прес. Температурата в Мека е около 42 градуса по Целзий. Поклонниците изминават пеша между 5 и 15 км на ден.\r\nСпоред информационна агенция САП тази година са издадени визи на повече от 1,7 милиона чужденци, желаещи да извършат ритуалите на хадж, заедно с около 300 хиляди души - поданици на кралството и живеещи там за постоянно чужденци. Сред поклонниците са 22 500 руснаци.   Тази нощ по-голямата част от мюсюлманите прекарват в специално оборудвани лагери в долината Мина (покрайнините на Мека), а призори на 8-ия ден от месеца Зул-Хиджа (месецът на поклонението хадж), облечени в бели дрехи, след ритуалните дарове на вода поемат по трудния път към отдалечената от свещения град на 25 километра планина Арафат, където от всеки поклонник се изисква да изпълни основния ритуал на хадж - хвърляне на камъни по дявола. Без отиване на Арафат поклонението се счита за невалидно, припомня БГНЕС.   Поклонниците се опитват да извървят целия път пеш, но възрастните и болни хора, за които да преодолеят това разстояние сами е тежко, отиват с микробуси, скоростта на движение на които е равна на средната скорост на движение на тълпата. Бдението на планината Арафат ще се проведе на 20 август. След това поклонниците ще извършат обред „побиване на Сатаната с камъни“ на моста Ал Джамрат и жертвоприношение на животно. То бележи началото на главния празник на всички мюсюлмани - Курбан Байрам (Ид ал Адха), който тази година започва на 21 август. „Самото поклонение е на 21 август когато е Курбан Байрям. Тогава се извършват строго определени от канона ритуали. Един от тях е всеки кандидат-хаджия мюсюлманин да се докосне и обиколи седем пъти кубообразната структура Кааба (Къщата на Всевишния, бел. ред.), в центъра на джамията „Ал Масджид ал Харам“ в свещения град Мека. След това новите хаджии могат да съблекат специалните одежди „ихрами”, които са в бяло и от този ден нататък могат да се обличат по нормален начин. След това се правят посещения по свещените места, където е бил пророкът. Последните 10 дни от хаджа се прекарват в Медина, където е погребан нашият пророк”, разказа говорителят на Главното Мюфтийство в София Джелал Фаик.    Той каза още, че хадж е най-голямото годишно поклонение в света и е един от петте стълба на исляма, затова всеки вярващ трябва да го извърши поне веднъж в живота си. 80 души от България са тръгнали на 10 август за поклонението в Мека. 277 мюсюлмани са кандидат-хаджии тази година. От другите Балкански страни също ще има представители. От там заминават 4212 вярващи, от които най-много са от Босна и Херцеговина и Косово. 672 вярващи от Македония тръгват към Мека, 470 от Албания, 1080 от Косово, 1680 от Босна и Херцеговина, 235 от Сърбия, 60 от Черна Гора, 15 души от Хърватска.    След многото трагични инциденти от предишни години, пожари в лагерите, шума и тълпите, както и инциденти по време на изпълнението на ритуалите, отнели десетки и стотици човешки животи, саудитските власти полагат големи усилия за обезопасяване на маршрутите и инвестират в модернизация на инфраструктурата стотици милиони долари. Съответните служби се опитват да подсигурят всичко до най-малките подробности.   Палатковият град от птичи поглед прилича на огромно бяло покривало заради десетките хиляди разпънати в него палатки, обезпечени с електричество и всичко необходимо за престоя на поклонниците. Доброволци постоянно дежурят, а има полицейски служители, чиято задача е да следят обстановката. Установяването в лагерите започна в края на миналата седмица.\r\nВ Мека и Медина, както и долините Мина и Муздалифа, през които преминават вярващите, са установени множество информационни пунктове, където на 15 езика може да се получи подробна информация за правилата на поведение по маршрутите, за пунктовете за оказване на медицинска помощ и за местата за дислокации на полевите екипи от доброволци, които, ако е необходимо, ще помогнат на заблудени поклонници. Пунктовете работят денонощно.   Министерството по въпросите на хадж съвместно с агенцията САП стартира информационен портал, както и страница в социалните мрежи, в които на шест езика - английски, арабски, френски, руски, китайски и фарси може да се получи цялата необходима информация за хадж, включително за транспорт и настаняване. Открита е денонощна гореща телефонна линия, на която 128 ислямски проповедници отговарят на въпросите на поклонниците.\r\nТези дни в авариен режим работят социални служби, подсилени екипи от лекари и медицински доброволци. Специалните служби за мониторинг в онлайн режим наблюдават качеството на въздуха, което сега се оценява като средно и добро, както и времето. През следващите дни, температурата на въздуха ще достигне 41-43 градуса по Целзий, с висока влажност до 70%, което ще изисква допълнително внимание на медицинските работници - дори и за млади и здрави хора в такива ситуации е изключително трудно да се премине по маршрута, да не говорим за възрастни хора и хора с увреждания. За първи път тази година в кралството се организират детски градини за децата на поклонниците, където на деца от различни възрасти - от два месеца до 10 години – се гарантира сигурен престой и игра под ръководството на квалифициран персонал докато техните родители изпълняват ритуала хадж.   Властите са се погрижили и за околната среда тази година, инсталирайки девет екологично чисти контейнери за отпадъци с капацитет на всеки от тях по 6 тона.", "date": "2018.08.19", "title": "В Саудитска Арабия започва хаджът с над 2 милиона поклонници от цял свят "}
{"url": "https://www.actualno.com/showbusiness/iskate-zvezda-na-aleja-na-slavata-trjabvat-vi-40-000-dolara-news_690564.html", "text": "  Френският композитор и певец Шарл Азанаур е един от платилите 40 000 долара за своя звезда на Алеята на славата в Лос Анджелис, съобщава БГНЕС.     Случаят с известния майстор на шансони не е прецедент, а обичайна процедура за известни личности, които искат да имат своя собствена звезда на известния булевард.   Всяка година организаторите предлагат на 20 души да получат звезда на Алеята на славата. Споразумението предвижда присъствието на знаменитостта на \"откриването на звездата\" и за период от пет години да бъде популярен и активен в музикалната, филмовата или телевизионната индустрия.\r\nОт всички звезди, които понастоящем имат своя звезда на Алеята на славата, 47% са част от филмовата индустрия, 24% - от телевизионната, 17% - от музикалната.  Астронавтите, стъпили на Луната - Нийл Армстронг, Едуин Олдрин и Майкъл Колинс имат специални звезди на алеята.   Между измислените образи, които имат звезда на Алеята на славата са Мики Маус и Доналд Дък.", "date": "2018.08.19", "title": "Искате звезда на Алея на славата? Трябват ви 40 000 долара"}
{"url": "https://www.actualno.com/plovdiv/pojaryt-nad-karlovo-e-na-mnogo-truden-teren-gasi-se-na-ryka-news_690588.html", "text": "  Пожарът над Карлово е загасен, но продължават да горят борови иглички. Около 100 души са на трудния терен и гасят огъня на практика единствено с тупалки. Копаят се просеки, за да се спре евентуално разрастване. Това каза председателят на Кризисния щаб заместник-кметът на Карлово Антон Минев, предаде кореспондентът на БГНЕС в региона.     Към мястото на пожара тръгнаха и 38 военни от 61-ва механизирана Стрямска бригада. С тях още десетина военни поеха нагоре, за да се включат в гасенето. Те носят и вода и храна на огнеборците. В гасенето на горския пожар се включиха от снощи пожарникари от Карлово, днес и от Пловдив, както и 20-ина доброволци от града. Подобен пожар на съседен хълм е имало преди 20 години. Тогава причината е била човешка небрежност, но сега е още рано да се каже, още повече, че теренът е недостъпен. До там не достигат нито коли, нито специализирани машини. Така че всички, които се борят с огъня не разчитат на вода, нито на пяна. Гасят огъня с голи ръце.   Днес в Пловдив е погребението на пожарникаря, загинал преди дни в катастрофа край Куклен. Директорът на ПБЗН главен комисар Николай Николов е в Пловдив, като е възможно да дойде по-късно и в Карлово.\r\nБГНЕС припомня, че над 80 декара борова гора са изгорели при пожара в Карлово, който започна снощи около 20 ч.  ", "date": "2018.08.19", "title": "Пожарът над Карлово е на много труден терен, гаси се на ръка"}
{"url": "https://www.actualno.com/healthy/spartan-transportira-medicinski-ekip-za-donorska-situacija-news_690599.html", "text": "  Самолет C-27J „Спартан“ от транспортна авиогрупа Враждебна на Военновъздушните сили изпълни успешно транспортна задача от София до Горна Оряховица и обратно вчера, 18 август 2018 г. На борда на самолета се намираше екип от медицински специалисти на Военномедицинска академия със задача, свързана с донорска ситуация във Велико Търново, съобщиха от МО.     Полетите бяха изпълнени при спазване на мерките за безопасност и изискванията на документите, регламентиращи летателната дейност с военни въздухоплавателни средства на Република България.   ", "date": "2018.08.19", "title": "\"Спартан\" транспортира медицински екип за донорска ситуация"}
{"url": "https://www.actualno.com/chronicles/razstreljan-e-federiko-garsija-lorka-news_690141.html", "text": "  Федерико Гарсия Лорка е испански поет и драматург. Емблематична фигура на Поколението от 27-ма, той е убит от националистите в началото на Испанската гражданска война.     Роден в заможно селско семейство във Фуенте Вакерос, Андалусия, Гарсия Лорка е будно дете, макар че не се представя добре в училище. През 1909 семейството се премества в Гранада, където с времето той се включва в местните артистични кръгове. Първата му стихосбирка „Impresiones y paisajes“ е публикувана през 1918 и е приета добре на местно ниво, но няма особен търговски успех.   През 1919 Федерико Гарсия Лорка отива да учи в Мадрид, където се сприятелява със състудентите си Луис Бунюел и Салвадор Дали, както и с много други, които по-късно оказват влияние върху културния живот на Испания. Там се среща и с Грегорио Мартинес Сиера, директор на театъра Театро Еслава, по чиято покана пише и поставя през 1919 – 1920 първата си пиеса „El maleficio de la mariposa“. Драма в стихове, описваща невъзможната любов между хлебарка и пеперуда, с други насекоми в поддържащите роли, тя е свалена от сцената само след четири представления. По-късно Гарсия Лорка твърди, че първата му пиеса е поставената седем години по-късно „Mariana Pineda“.\r\nПрез следващите няколко години Гарсия Лорка се включва активно в живота на испанския авангард. Той публикува още три стихосбирки, сред които „Romancero Gitano“ (1928), най-известната му книга с поезия, както и пиесата „Mariana Pineda“ поставена с голям успех в Барселона през 1927.  Въпреки това в края на 20-те години Федерико Гарсия Лорка изпада в засилваща се депресия, свързана с неговата хомосексуалност и опитите да я прикрива от своите приятели и роднини. Нарастващото отчуждение с най-близките му приятели достига своята кулминация, когато Дали и Бунюел правят филма „Андалуското куче“ (1929), който той интерпретира, може би грешно, като злобна нападка срещу себе си. В същото време той е измъчван от несподелена любов към скулптора Емилио Аларден, който по това време се свързва с бъдещата си съпруга.   Опитвайки се да разсее депресията му, семейството на Гарсия Лорка го изпраща на продължително пътуване в Съединените щати, където той остава през 1929 – 1930. По това време пише експерименталната стихосбирка „Poeta en Nueva York“ и пиесите „Así que pasen cinco años“ и „El público“.\r\nЗавръщането на Федерико Гарсия Лорка в Испания през 1930 съвпада с падането на диктатурата на Мигел Примо де Ривера и възстановяването на Испанската република. През 1931 той е назначен за директор на финансираната от правителството студентска театрална трупа La Barraca, създадена с цел да пътува из страната и да запознава предимно селската публика с класическия испански театър. Пътувайки с La Barraca Гарсия Лорка пише най-известните си пиеси, селската трилогия „Bodas de sangre“, „Yerma“ и „La casa de Bernarda Alba“.    Със започването на Гражданската война през 1936, Федерико Гарсия Лорка заминава от Мадрид за Гранада. Той осъзнава, че това означава почти сигурна смърт, тъй като градът е известен с най-консервативната олигархия в цяла Андалусия. Гарсия Лорка и зет му, кметът социалист на Гранада, скоро са арестувани.    Режимът на Франсиско Франко поставя произведенията на Гарсия Лорка под забрана, която е смекчена едва през 1953, когато са издадени силно цензурирани „Събрани съчинения“. Едва след смъртта на Франко през 1975 става възможно животът и смъртта на Гарсия Лорка да бъдат публично обсъждани в Испания.", "date": "2018.08.19", "title": "Разстрелян е Федерико Гарсия Лорка "}
{"url": "https://www.actualno.com/celebrate/sv-mychenik-andrej-stratilat-news_690259.html", "text": "  Нечестивият Максимиан, който управлявал източната част на Римската империя, повдигнал повсеместно гонение срещу християните. По това време в Сирия имало един военачалник на име Антиох, човек с жесток характер и най-ревностен служител на идолите, дишащ заплахи и смъртни присъди за вярващите в Христа. Императорът му предал властта над цяла Сирия и му наредил да подложи на мъчения и смърт християните, за което бил предоставил на разпореждане значителен брой хилядоначалници с подчинените им римски войски. Сред всички хилядоначалници, като цвят на лилия сред тръни, бил последователят на Христа, Андрей, който отначало пазел в тайна святата вяра в Христа, но после, когато настъпило времето, я показал пред света, като открито пред всички изповядал Христовото име. Макар и да не бил още кръстен, но с твърда вяра хранел в сърцето си гореща любов към Христа, като се отклонявал от всяко неугодно на Бога дело и ревностно извършвал дела, съгласни с Божията воля. Заради това благочестие Бог му дарувал необикновено мъжество и храброст в битките, така че нямало равен на него в цялата римска войска. Не един път удържал блестящи победи над враговете и се ползвал сред воините с голяма слава и почит, повече от другите пълководци.     Веднъж многобройни полкове на персийската войска внезапно нападнали Сирия, като повдигнали война против Антиох. Поради ненадейното нападение на персите Антиох изпаднал в голяма тревога. Като си спомнил за доблестния хилядоначалник Андрей, той спешно го извикал, възложил му главното командване на войската и го нарекъл Стратилат, тоест - старши началник на военачалниците. Заповядал му да настъпи с войските срещу нападналите страната врагове и да спре придвижването им, като му казал:\r\n- Твоето мъжество и храброст на война са известни не само на мене, но и на самия император. Ето защо те удостоих с такова високо звание. И така, аз възлагам на тебе тази ненадейно възникнала война. Вземи войската, началствувай вместо мен и се постарай да увеличиш славата, която имаш.\r\nКато приел това поръчение, Христовият воин свети Андрей, не заради лична слава, но за слава на името на Господ Иисус Христос, пожелал да излезе срещу враговете с подобаваща доблест. Като се уподобявал обаче на древния Гедеон (Съд. 7:1), той си избрал от многобройната римска войска неголям брой воини, като добре знаел думите на светия цар Давид, че “не на конската сила Той гледа, нито към бързината на човешките нозе благоволи; Господ благоволи към ония, които Му се боят, към ония, които се уповават на Неговата милост” (Пс. 146:10-11). Изборът на свети Андрей паднал върху тези, които му посочила Божията благодат с тайнственото действие на вдъхновението на сърцето му. С тях той излязъл срещу враговете. Като видял твърде внушителните сили на противника, които като скакалци нападнали Сирийската област, свети Андрей започнал да насърчава воините си за мъжествена борба, та при своята малочисленост да не се уплашат от многобройната персийска войска. И тъй като всичките му воини се покланяли на идолите и нито един от тях не бил още християнин, той им предложил да познаят Единия, всемогъщ и страшен на война Бог, Който оказва всесилна помощ на вярващите в Него. Свети Андрей им казал:  - Братя и другари мои! Сега вие на дело можете да се убедите, че езическите богове са бесове. Бидейки самите те безсилни, никому не са в състояние да помогнат. Но има Един истински Бог, на Когото аз служа, Който е сътворил небето и земята. Той е всемогъщ и бързо изпраща помощ на всички, които Го призовават, прави ги силни на война и обръща враговете им в бягство. Ето, както виждате, срещу нас идват многобройните полкове на врага, които по своята многочисленост са много по-силни от нас. Но ако вие отхвърлите вашите суетни богове и заедно с мене призовете Единия, истинския Бог, веднага ще видите, че враговете ще се разпръснат пред вас, както изчезва дим или прах.\r\nКогато светият казал това, всички воини, които били с него, повярвали на думите му и като призовали на помощ Христа Бога, смело се хвърлили срещу враговете. Станала гореща битка и воините на свети Андрей удържали блестяща победа, тъй като поради вярата и молитвите на светеца в помощ им се явила невидима сила отгоре, която всяла страх в персийската войска и я привела в объркване. Те отстъпили и се обърнали в бягство, а римската войска, предвождана от свети Андрей, ги преследвала и посичала с мечовете си, както се косят класовете със сърп. По такъв начин, с помощта на Христовата сила, станала славната победа на римляните над персите. Когато враговете били прогонени, всички воини, които били със свети Андрей, при вида на тази неочаквана победа, удържана с помощта на Христа, повярвали в Него, а свети Андрей започнал според силите си да ги утвърждава във вярата, като им разяснявал правилния път, водещ към спасението. Като се върнали тържествено от войната, свети Андрей и неговите воини влезли в град Антиохия, увенчани със слава.\r\nМеждувременно някои от завистливите военачалници, като завидели на доблестта и славата на свети Андрей, направили донос срещу него пред Антиох, като му съобщили, че стратилат Андрей почита разпнатия Бог. Като чул за това, Антиох силно се разгневил и изпратил при него няколко мъже началници с военно звание, за да узнаят, вярно ли е това, което говорят за него. Като узнал, че действително е така, Антиох отново изпратил хора отчасти с увещания, а отчасти със заплахи и напомняне за нетърпимостта му към християните. Накрая наредил на пратениците да кажат на свети Андрей:    - Ти добре знаеш на каква мъчителна смърт предадох сина на Полиевкт, Евтимий, а заедно с него и много други последователи на християнската вяра. Никого от тях не пощадих. На какво разчиташ след всичко това и на какво се надяваш, като въздаваш божеско почитание на Човека, Който е бил разпнат на кръста?\r\nКогато пратениците на Антиох дошли при свети Андрей и му предали тези думи, той им отвърнал в отговор:\r\n- Думите на Антиох повече ме ободряват, отколкото да ме плашат: понеже, ако тези, за които той ми напомня, са били предадени на жестоки мъчения и са станали негови победители и с мъченически венец са се представили пред Христа Бога, то защо и аз, заедно с тях, да не се удостоя с наследие в Неговото царство?\r\nСлед като съобщили на Антиох отговора на свети Андрей, той се преизпълнил с ярост срещу него и изпратил воините си със заповед да го вържат и да му го доведат. Като седнал на съдийското място, той наредил на светеца открито пред всички да обяви желае ли да се подчини на царската заповед, или възнамерява да служи на своя Бог. Като стоял на мястото на нечестивото съдилище, пред лицето на ангелите и хората, светецът с висок глас смело изповядал Христа за истински Бог, а себе си - за Негов раб. След това мъчителят заповядал да донесат меден одър и силно да го нагорещят, за да опече на него Христовия воин. Когато нагорещили одъра дотолкова, че от него изскачали искри, Антиох казал на мъченика:\r\n- Андрей, ти много се потруди на воинската служба, затова е редно да си починеш на това легло.   Като не дочакал палачите да го вземат, светият мъченик незабавно свалил от себе си одеждите и бързо легнал на одъра; и като лежал, се опънал като на мека постеля, мъжествено понасяйки изгарянето на тялото си. Като почувствал отначало болка, той започнал да се моли на Христа Бога да му изпрати бързо помощ. И действително, по Божие повеление, огънят незабавно загубил силата си и не можел да повреди на тялото на мъченика. В същото време Антиох заповядал да хванат и няколко други мъже от числото на воините на Андрей и да забият кръстообразно ръцете им към дървета, състоящи се от четири части. С насмешка ги разпитвал, приятно ли им е това? Като считали такова страдание за Христа твърде приятно за себе си, те казали:\r\n- О, ако можехме да се удостоим да бъдем подражатели на нашия Господ Иисус Христос, разпънат на кръстно дърво!\r\nСлед това мъчителят отново се обърнал към свети Андрей и го попитал дали достатъчно е наказан с огненото изгаряне и не желае ли да се отрече от Христа и да се обърне към почитание на боговете. На това мъченикът отговорил, че желае да претърпи докрай, понеже краят увенчава всяко започнато дело. Защото награда от Христа Бога получава не този, който добре е започнал, а този, който добре е завършил подвига си.\r\nМъчителят Антиох заповядал да снемат свети Андрей от медния одър, а другарите му да освободят от дърветата и ги хвърлил в тъмница, като че за да им даде време за размишление, докато не се съгласят да се обърнат към боговете, но истинската му цел била да съобщи за тях на императора, тъй като не се решавал без знанието и съгласието му да предаде на смърт такъв доблестен и високопоставен мъж, като Андрей, и неговите другари. Император Максимиан, като получил и прочел донесението на Антиох, намерил за опасно да предаде открито на смърт този знаменит воин, а заедно с него и другите воини, показали такова необикновено мъжество, за да не би да произлезе вълнение и метеж във войската и да възникне поради това нова война. В отговор той написал на Антиох писмо, в което заповядвал да пуснат Андрей и дружината му, като ги освободят от затвора и смъртната присъда, но в същото време дал тайно нареждане на Антиох да почака известно време и изкусно да намери за причина някое друго тяхно престъпление и да ги накаже със смърт, ако те не се откажат от вярата си и упорито останат християни. При това да ги наказва, като че не заради вярата и да ги хваща един по един. Като получил от императора такова нареждане, Антиох незабавно освободил свети Андрей и другарите му от оковите и тъмницата и ги пуснал на свобода, при което им наредил да останат в предишните си звания.\r\nМеждувременно Христовият воин, свети Андрей, като узнал по Божие откровение за този коварен замисъл на нечестивците, тайно от Антиох и заедно с всички воини, повярвали в Христа (а те били около 2593 човека), отишъл в киликийския град Тарс при епископа на този град - Петър, за да приемат свето кръщение от него, тъй като нито един от воините му, а и самият Андрей не били още кръстени. След известно време Антиох узнал за заминаването на свети Андрей и дружината му за киликийската област и изпаднал в голям и гняв и страшна ярост. Като се посъветвал с приближените си, изпратил на управителя на Киликия Селевк писмо, в което написал:\r\n- Знам, че си чувал за Андрей, който беше хилядоначалник в императорската войска. Днес не само той е паднал в безумие, като не се подчинява на заповедите на императора, но и много воини е обърнал към същото безумие. Както чуваме, избягал е със своите съмишленици в киликийската област. Затова, в изпълнение на заповедта на императора, заповядай да хванат Андрей и всички, които са с него, и ги прати при нас. Ако решат да окажат съпротива или да избягат, нареди да ги избият.   Като получил това писмо от Антиох, Селевк незабавно разпратил по цялата околност на Киликия пратеници да разузнаят за Андрей и воините му. Научил, че се намират в Тарс и сам се отправил натам с войска. Като предузнал с духа си, че вълците идват срещу Христовото стадо, свети Андрей помолил Тарсийския епископ, блажения Петър, и друг епископ от град Верея, на име Нон, който случайно се намирал в Тарс, незабавно да извършат над него и воините му светото тайнство Кръщение. Епископите веднага кръстили свети Андрей и цялата му дружина.\r\nКато приел свето Кръщение, свети Андрей заедно със сподвижниците си излязъл от Тарс в местността, наричана Таксанити, но не защото се бояли от смъртта, която, напротив, много желаели заради Христа, но изпълнявайки заповедта на Господа, изразена в думите: “А кога ви пъдят от един град, бягайте в друг” (Мат. 10:23). Скоро след това в Тарс пристигнал с въоръжени като за война воини Селевк. Като не намерил там Андрей и дружината му, той се разтревожил и дори изменил лицето си от гняв, а след това, като се изпълнил със страшна ярост, се отправил да преследва стадото Христово.\r\nМеждувременно светиите напуснали предишното място и се насочили към пределите на Армения, към планината, наречена Таврос, а Селевк навсякъде ги преследвал, за да ги избие. Като минавали през различни местности на тази планина, светиите се озовали в тясно място, обкръжено от всички страни с отвесни като стени скали, към което можело да се влезе през единствен проход, като през врата в град. Тук свети Андрей се спрял с дружината си и зачакал убийците си, тъй като именно това място му било предсказано от Бога за мъченическа смърт на него и сподвижниците му. Тук свети Андрей се обърнал към дружината си със следните думи:\r\n- Приятели, братя и деца мои, “Ето сега благоприятно време, ето сега ден на спасение” (2 Кор. 6:2; ср. Исаия 49:8). Нека единодушно и твърдо стоим в любовта Божия, както ни е заповядал нашият Господ, и да не повдигаме ръка срещу преследващите ни, но да издигнем ръцете си в молитва към Бога и в благодарение на това, че Той ни даде да доживеем до това време, когато ще получим наследие с всички светии, пострадали за Него. И така, нека се молим на Бога, както се е молел светият първомъченик Стефан, когато иудеите го убивали с камъни, като казвал:   “- Господи Иисусе, приеми духа ми” (Деян. 7:59), приеми душите на Твоите раби, които предаваме в Твоите ръце.\r\nКато казал това, свети Андрей застанал сред дружината си, вдигнал ръце и като обърнал взор към небето, започнал да се моли така:\r\n- Господи, Господи, велики и всесилни! Чуй молитвата на грешния и недостоен Твой раб и на всички, които са с мене, непорочно съхранили святата вяра в Тебе, приеми с мир нашите души, покрий ги с Твоето милосърдие и ни удостой с райските обители. Владико! На Тебе се молим още и за тези, които ще почитат паметта ни. Изпълнявай всичките им молби, които водят към спасение и заради молитвата ни бъди им Помощник във всичките им нужди. А на това място, където е пролята нашата смирена кръв за Тебе, нека има извор, който да подава изцеления и да прогонва нечистите духове. На всички, които ще идват тук, дай душевно и телесно здраве и ги запази от всяко бедствие, за да се свети и прослави на това място Твоето пресвято име, на Отца, Сина и Светия дух.\r\nДокато свети Андрей и дружината му се молели така на Бога, настигнал ги Селевк с воините си. Като извадили мечовете си и заскърцали със зъби, те като зверове се нахвърлили на Христовото стадо. Светите Христови воини, макар и да можели като опитни и храбри в боя да се защитят в това тясно място само с един изход, но подражвайки на своя Господ, като незлобливи агънца, се предали на заколение в ръцете на убийците си. Като преклонили колене, те протегнали шиите си под мечовете и воините на Селевк без всякакво милосърдие за кратко време ги посекли. И се проляла кръвта на светиите като вода, като ручей, течащ от това място, а душите им пък, с тържество влезли в радостта на своя Господ.   Светиите пострадали в деветнадесетия ден на месец август, тогава неделен ден, в два часа следобед и на мястото, където се проляла мъченическата им кръв, незабавно бликнал извор с целебна вода.\r\nИзбиването на светиите видели скрилите си на една скала споменати епископи, Петър от Тарс Киликийски и Нон от град Верея, понеже те със своите клирици следвали отдалече, като желаели да видят кончината им. Когато Селевк заедно с воините си тръгнал обратно, епископите, заедно с клириците си, дошли при телата на мъчениците и плакали над тях, а след това ги приготвили за погребение и с чест ги погребали на същото място. Те видели и извора, който бликнал по молитвите на светите мъченици, и като пили от него вода, познали целебната й сила, понеже един от клириците дълго страдал от нечист дух, но когато пил от извора, нечистият дух незабавно го оставил. След погребението на светиите епископ Петър не се върнал в Тарс, тъй като Селевк започнал да го търси, за да го убие, но заедно с всички отишъл в Исаврия.\r\nМеждувременно околните жители, като узнали за целебния извор, започнали да идват при него и да донасят болните си. Те пиели вода, миели се и получавали изцеление от всякакви болести по молитвите на страдалеца за Христа Андрей и пострадалите с него свети мъченици и по благодатта на нашия Господ Иисус Христос, на Когото, заедно с Отца и Светия Дух, да бъде чест и слава сега, всякога и във вечни векове. Амин. ", "date": "2018.08.19", "title": "Св. мъченик Андрей Стратилат"}
{"url": "https://www.actualno.com/politics/borisov-shte-pomognem-spored-zakona-na-postradalite-ot-falita-na-olimpik-news_690601.html", "text": "  Ще положим всички усилия да помогнем доколкото ни позволява законът, на клиентите на кипърската застрахователна компания, която е в ликвидация. Това каза премиерът Бойко Борисов, който посети ремонтни дейности в Стара Загора, предаде кореспондентът на БГНЕС в региона.     Още утре премиерът ще свика среща с финансовия министър Владислав Горанов и ръководството на Комисията за финансов надзор, за да обсъдят ситуацията и да предложат на българските евродепутати да направят законови предложения в европейското законодателство. „Така или иначе това би било опасен инцидент – ние ще им помогнем с юристи и с каквото можем доколкото позволява законът. Когато стане нещо, искаме държавата да помогне. Само че държавата е на данъкоплатеца и когато кажем, че държавата трябва да помогне, това означава, че всеки от нас отделяме от данъците си за тази сфера“, добави още Бойко Борисов.   По темата за срива на търговския регистър премиерът Борисов заяви, че са положени всички усилия и системата ще работи напълно до сряда. „Виждате има държави, където изборите им пробиха с кибератаки. Тук за всяко нещо се вдига огромна олелия. Да, не е приятно, но пък всички работят активно, за да обезопасим системата“, каза още премиерът.\r\nБойко Борисов припомни, че държавата работи добре в борбата с контрабандата и корупцията и с тези средства се реконструират много обекти по градовете в страната. „Такова мащабно строителство и реконструкция в сферите на здравеопазването, образователната инфраструктурата, археологията, културата не е имало. За спорта да не говорим, защото направихме много“, подчерта още премиерът. „Във всеки град стават много хубави неща, защото оперативните програми работят. Там където не могат да се оправят, додаваме от бюджета, особено в малките общини, така че да им се направят улиците, водоснабдяването, осветлението“, каза в заключение Борисов.  ", "date": "2018.08.19", "title": "Борисов: Ще помогнем според закона на пострадалите от фалита на \"Олимпик\""}
{"url": "https://www.actualno.com/society/ognishte-ot-tuberkoloza-po-govedata-v-strelcha-news_690583.html", "text": "  След чумата по овцете и козите в Странджанско, опасността от африканска чума по свинете, нов животновъден проблем се задава в страната. Първично огнище на туберкулоза по говедата е констатирано в животновъден обект на територията на община Стрелча, съобщават от местната администрация, цитирани от Канал 3.     По този повод в петък е проведено извънредно заседание на Общинската епизоотична комисия, съобщава БГНЕС. Предприети са действия за уведомяваме населението за въведените мерки срещу разпространението на заболяването на територията на община Стрелча.   Мерките за контрол и недопускане разпространението на заболяване от туберкулоза при хора и животни на територията на община Стрелча включват задължения на собствениците на селскостопански животни и домашни любимци.", "date": "2018.08.19", "title": "Огнище от туберколоза по говедата в Стрелча"}
{"url": "https://www.actualno.com/europe/66-ot-britancite-ne-vjarvat-na-bankite-news_690374.html", "text": "  Десет години след фалита на „Лемън брадърс“ две трети от британците продължават да не вярват на банките и смятат, че те не са били наказани достатъчно за тяхната роля във финансовата криза, показва ново проучване, цитирано от БНР.     Проучването на YouGov сочи, че . То потвърждава вече установеното мнение, че банките трябва да продължават да работят упорито, за да си върнат доверието на обществото, въпреки че през последните години бяха извършени много реформи и бяха изплатени много компенсации на гражданите.   Преди няколко дни британската Royal Bank of Scotland бе задължена да плати рекордна глоба от 4,9 милиарда долара по иск на американските власти за неправомерните действия на банката, заблудили инвеститорите за гаранциите за пласирането на ценни книжа и тяхното емитиране.\r\nСлед 2008 година банките по света платиха голяма цена както за репутацията си, така и в чисто паричен аспект – 252 милиарда паунда под формата на глоби. И въпреки това, както отбелязва Саймън Юъл от организацията Postive Money, „поведението на банките продължава да е безотговорно, а на всичко отгоре банкерите продължават да си раздават големи бонуси, докато стандартът на живот задушава всички останали“.  ", "date": "2018.08.19", "title": "66% от британците не вярват на банките"}
{"url": "https://www.actualno.com/crime/arest-v-lesnovo-myj-ubil-syseda-si-s-gazov-pistolet-news_690553.html", "text": "  Полицията е задържала мъж, който в събота вечерта е убил свой съсед в село Лесново. Това съобщи за ИА \"Фокус\" главният секретар на МВР главен комисар Младен Маринов. При акцията  няма пострадали служители.     Рано тази сутрин полицаите, които са били в близост до къщата на извършителя на убийството в село Лесново и служители на Специализирания отряд за борба с тероризма са успели да арестуват мъжа. 60-годишният извършител се е барикадирал в дома си, след като около 20 часа в събота е застрелял свой съселянин. Мотивът бил - обвинения за откраднато колело. Инцидентът е станал на централната улица в Лесново.   Арестуваният не е криминално проявен. В МВР няма и данни той да е имал регистрирано оръжие на свое име. Най-вероятно е стрелял с преправен газов пистолет. Съседи на арестувания мъж обясниха, че той се е държал агресивно и преди време. От МВР отрекоха информацията извършителя да е психично болен. Преди време той е гонел и служители на ЧЕЗ, дошли на проверка, съобщават от БНР. Работата по случая продължава.", "date": "2018.08.19", "title": "Арест в Лесново - мъж убил съседа си с газов пистолет"}
{"url": "https://www.actualno.com/america/56-po-rihter-razlulja-krajbrejieto-na-kolumbija-news_690554.html", "text": "  Земетресение с магнитуд 5,6 по Рихтер е възникнало по крайбрежието на Колумбия, близо до границата с Панама. Това се съобщава от Европейско-Средиземноморският сеизмологичен център, цитиран от БГНЕС.     Епицентърът е на 13 км северозападно от колумбийския град Аканди и на 241 км източно от столицата на Панама, съобщи ТАСС. Огнището на земетресението е на дълбочина 40 км.   Няма данни за разрушения или жертви.", "date": "2018.08.19", "title": "5,6 по Рихтер разлюля крайбрежието на Колумбия"}
{"url": "https://www.actualno.com/society/prognoza-za-vremeto-19-avgust-nedelja-news_690541.html", "text": "  Днес ще има слънчево време. Временни увеличения на облачността ще има в следобедните часове, главно над Северна България и планинските райони. Само на отделни места там краткотрайно ще превали. Това съобщи за Агенция „Фокус“ Анна Дякова, дежурен синоптик в Националния институт по метеорология и хидрология (НИМХ) към Българската академия на науките (БАН). Ще духа слаб, в източната половина на страната - до умерен вятър от изток-североизток. Максималните температури ще са предимно между 30° и 35°, в София - около 29°.     Над Черноморието ще бъде слънчево. Ще духа до умерен североизточен вятър. Максимални температури 30–31°. Температурата на морската вода е 27°. Вълнението на морето ще бъде 2 - 3 бала.   И над планините ще бъде предимно слънчево. В следобедните часове ще има временни увеличения на облачността, но само на отделни места ще превали краткотрайно. Ще духа слаб до умерен североизточен вятър. Максимална температура на височина 1200 метра около 23°, на 2000 метра – около 16°.\r\nАтмосферното налягане ще се задържи без съществена промяна - близко до средното за месеца.  В началото на следващата седмица около и след обяд ще се развива купеста и купесто-дъждовна облачност и на места, главно в Западна и Централна България ще превали и прегърми. Температурите слабо ще се понижат и преобладаващите максимални ще бъдат между 28° и 33°. Ще продължи да духа слаб, в източните райони до умерен вятър от изток-североизток. В средата на седмицата ще има повече слънчеви часове, а вероятността за валежи е малка.   ", "date": "2018.08.19", "title": "Прогноза за времето -  19 август (неделя)"}
{"url": "https://www.actualno.com/europe/pyrvata-plavashta-kraveferma-v-sveta-zapochva-rabota-syvsem-skoro-news_690399.html", "text": "  Първата плаваща кравеферма, която ще бъде закотвена на пристанището в Ротердам, ще започне да функционира по-късно през тази година, предаде БГНЕС.      .   Холандската компания за недвижима собственост „Беладон“ започна работа по първата в света „плаваща ферма“ в пристанище Ротердам. На плаващата платформа, разположена по средата на градското пристанище, .\r\nЗастроените градски райони не изглеждат като удобно място за фермерство, но намаляването на разстоянието, което храната трябва да пропътува, за да стигне до потребителя, е полезно и за околната среда, защото се намаляват вредите от транспортирането.  Ако световното население достигне 9,5 млрд. души през 2050 г., както се очаква, се прогнозира 70% от тях да живеят в градовете – за сравнение днес това правят 55% от световното население.   Идеята за плаваща ферма идва през 2012 г. на Петер ван Вингерден, инженер от фирмата „Беладон“, когато той работи в Ню Йорк по изграждането на плаваща къща в река Хъдзън. В началото на това лято платформата беше транспортирана с баржа от Заандам в Северна Холандия до Ротердам.", "date": "2018.08.19", "title": "Първата плаваща кравеферма в света започва работа съвсем скоро"}
{"url": "https://www.actualno.com/america/donald-trymp-sauditska-arabija-shte-plashta-za-vyzstanovjavaneto-na-sirija-news_690556.html", "text": "  Саудитска Арабия ще отдели средства за стабилизация на Сирия вместо САЩ, написа в социалната мрежа „Туитър“ американският президент Доналд Тръмп, цитиран от TACC.     \"Съединените щати преустановиха нелепите плащания за развитие на Сирия в размер на 230 милиона долара, Саудитска Арабия и други богати страни от Близкия изток ще извършат плащания вместо САЩ, искам да развивам САЩ, нашата армия и страната, които ни помагат!\" - написа президентът.      В петък ръководителят на пресслужбата на Държавния департамент Хедър Науърт в писмено изявление потвърди решението на властите на САЩ да се преразпределят средствата за стабилизиране на Сирия \"в подкрепа на други ключови външнополитически приоритети.\" Новото решение на Вашингтон \"не означава никакво намаляване на ангажимента на САЩ ... към стратегическите цели в Сирия\", каза тя.   Освен това, говорителят на Държавния департамент на САЩ заяви, че няколко чуждестранни съюзници и партньори на САЩ в периода от април са се съгласили да предоставят за стабилизация на Сирия почти 300 милиона долара - Саудитска Арабия възнамерява да предостави 100 милиона долара от тези средства, а Обединените Арабски Емирства - 50 милиона долара, поясни Наъурт.    ", "date": "2018.08.19", "title": "Доналд Тръмп: Саудитска Арабия ще плаща за възстановяването на Сирия"}
{"url": "https://www.actualno.com/plovdiv/pojar-nad-karlovo-gori-borova-gora-news_690561.html", "text": "  Над 40 декара горски масиви са обхванати от пожара, започнал в събота вечер над Карлово. Заради силния вятър огънят се е разпрострял. Гори борова гора. Служители на лесничейството се опитват да локализират огнището. Засега няма опасност за населението на града.     Директорът на държавното лесничейство Златю Кличев съобщи за \"Хоризонт\", че противопожарните екипи излизат отново в опит да  загасят пожара, но духа силен вятър от запад. \"Имаме много силен западен вятър, както и по посока на пожара. Много сложно ще гасим. 30 горски служители работим. От Пожарната чакаме всеки момент да дойдат и да поемем нагоре\", каза Златю Кличев от Държавното лесничейство.   Оперативен щаб ръководи овладяването на огъня в гората над Карлово, каза за \"Хоризонт\" кметът на града Емил Кабаиванов. Поискано е съдействие от сухопътните войски в града, ако се наложи да се включат още хора в овладяването на огъня. Теренът е изключително труден за достъп, а духашият западен вятър усложнява обстановката, обясни Кабаиванов.\r\n\"40 човека правеха просеки, за да ограничат пожара. Днес от 7 часа сутринта те са отново на място. Днес ще се работи здраво, за да може пожарът да бъде окончателно ограничен и потушен. Дано само вятърът да не се засили. Засега за града няма опасност. Теренът е много труден, планински, и техника не може да стигне до пожара. Армията се налага да се ползва, защото тя е организирана и обучена как се действа в такива ситуации. Имаше сутринта лек дим, много слаб, но няма непосредствена опасност за хора с белодробни заболявания или, пък, не дай си боже да са засегнати имоти\", обясни кметът на Карлово Емил Кабаиванов.  Той призова хора да не влизат самоволно в района на пожара.   ", "date": "2018.08.19", "title": "Пожар над Карлово. Гори борова гора"}
{"url": "https://www.actualno.com/asia/novo-silno-zemetresenie-na-o-lombok-news_690562.html", "text": "  Ново силно земетресение с магнитуд 6,3 е регистрирано на остров Ломбок в Индонезия. Това става ясно от страницата на Европейския средиземноморски сеизмологичен център, цитиран от ИА \"Фокус\".     Земетресението е станало в 11:10 часа местно време (7:10 часа българско време) на 62 километра източно от главния град на острова Матарам на дълбочина 8 километра и е усетено на островите Бали и Ява. Няма информация за пострадали хора и нанесени материални щети.   На 5 август на същия остров стана силно земетресение с магнитуд 7, при което загинаха над 430 души, хиляди бяха ранени, а десетки хиляди останаха без покрив.\r\nМалко по-късно, в Южна Суматра удари трус от 5,2 по Рихтер, на само 72 километра от град Паданг, но на дълбочина 80 километра - по данни на Европейския сеизмологичен център.  Земетресение с магнитуд 5,8 е регистрирано и в района на Вулкановите острови в района на Япония в 14:05 минути местно време (7:05 българско време) на 938 километра северно от град Сайпан на Северните Мариански острови. За сега няма данни за пострадали хора и нанесени материални щети   И след двете земетресения не е обявявана опасност от възникване на цунами.", "date": "2018.08.19", "title": "Ново силно земетресение на о. Ломбок"}
{"url": "https://www.actualno.com/asia/iran-shte-pokaje-nov-iztrebitel-v-srjada-news_690582.html", "text": "  Иран ще демонстрира в сряда нов изтребител и подобрява противоракетната си защита, за да посрещне заплахите от Израел и САЩ, предаде агенция Тасним в неделя, цитирайки министъра на отбраната.     \"Нашият първи приоритет са способностите на ракетите ни и ние трябва да ги подобрим ... предвид усилията на противника\", каза Амир Хатами, цитиран от БГНЕС.   Той добави, че нов боен самолет \"ще лети на Деня на националната отбранителна индустрия\", който се пада в сряда.\r\nХатами заяви, че програмата за отбранителната програма е мотивирана от паметта за ракетните атаки, които Иран е претърпял по време на осемгодишната си война с Ирак през 80-те години на миналия век, и от многократните заплахи на Израел и Съединените щати, че \"всички опции са на масата\" за действия срещу Техеран.  \"Ние научихме във войната (Иран-Ирак), че не можем да разчитаме на никого освен на себе си. Видяхме, че в областите, в които не сме способни, никой няма да се смили над нас\", каза той.   \"Нашите ресурси са ограничени и ние се ангажираме да установим сигурност при минимални разходи. Модернизираме ракетите си поради заплахите и действията на нашите врагове в ролята им на сдържане и за даване на решителен отпор на врага.“\r\nХатами добави, че регионалният съперник Саудитска Арабия \"има най-големия военен бюджет в света след Америка и Китай ... докато бюджетът ни за отбрана е ограничен\".    \"Какво би направила някоя държава в такава ситуация и с минало, ако беше на наше място?\", реторично попита министърът.   Хатами отхвърли идеята за \"арабска НАТО\" - стара концепция, която наскоро се появи отново, когато Вашингтон се опитва да принуди регионалните страни да поемат по-голям дял от своята защита.\r\n\"Арабската НАТО е част от играта на създаването на раздори от врага и не си заслужава да се обръща внимание\", каза Хатами.\r\n\"Малко вероятно е Америка и ционисткият режим (Израел) да позволят на мюсюлманските страни да се съберат заедно. Те знаят добре, че целта на мюсюлманските държави е да унищожат ционисткия режим и да защитят Палестина\", добави той.", "date": "2018.08.19", "title": "Иран ще покаже нов изтребител в сряда"}
{"url": "https://www.actualno.com/europe/merkel-i-putin-za-proekta-severen-potok-2-news_690568.html", "text": "  Преговорите между руския президент Владимир Путин и германския канцлер Ангела Меркел продължиха три часа в събота вечерта. Срещата се проведе в резиденцията Мезеберг на 70 км северно от Берлин.     Преди началото на срещата двамата лидери направиха кратки изявления за медиите. Те обявиха, че ще обсъждат ситуацията в Сирия, уреждането на украинския конфликт, ситуацията с договора за иранската ядрена програма, както и проекта за газопровод „Северен поток” 2.   Това е първата двустранна среща между Путин и Меркел в Германия след анексирането на Крим. Канцлерът подчерта, че става дума за работна среща и решения не се очакват. \"На фона на толкова много и сериозни конфликти в целия свят носим отговорност – както Германия, така и Русия\", подчерта Меркел, като посочи, че Русия е член на Съвета за сигурност на ООН. По време на продължилите повече от три часа разговори със сигурност е станало дума за изпращането на мисия на сините каски в Източна Украйна, което би извадило кризата от застой.\r\nВ преговорите от руската страна взеха участие помощникът на президента Юрий Ушаков и заместник-ръководителя на администрацията на Кремъл - прессекретарят Дмитрий Песков.  Тричасовите преговори между президентът на Русия Владимир Путин и германският канцлер Ангела Меркел в Берлин бяха задълбочени и детайлни, съобщи Дмитрий Песков след срещата.  \"Това беше една много полезна дискусия за сверяване на часовниците по различни актуални, активно развиващи се въпроси,\" каза той. Според прессекретаря Путин и Меркел са обсъдили двустранните отношения, а също така са отбелязали растежа на търговията между Русия и Германия.    Двамата лидери са се противопоставили на политизацията на проекта на газопровода \"Северен поток-2\", а също така са обсъдили транзита на газ през Украйна, заяви Песков. \"Не е била поставена цел за достигане до някакво споразумение (поради американските санкции). Но като цяло се е стигнало до съгласие, че проектът е необходим и трябва да бъде завършен\", добави той.    В този случай Путин и Меркел, според Песков, са се съгласили, че проектът е изгоден от търговска гледна точка и трябва да бъде защитен от атаки. \"Като цяло беше прието, че проектът е напълно икономически изгоден, конкурентен, така че е необходимо да се вземат мерки, за да бъде предпазен от евентуални атаки на трети страни с цел в крайна сметка да достигне до завършването на този проект\" , заяви прессекретарят на президента.   Преди разговорите президентът и канцлерът излязоха със съвместно изявление пред пресата. Путин отбеляза значението на \"Северен поток-2\" за Европа. Той подчерта, че проектът не спира транзита на газ през Украйна.\r\n* Източници: БГНЕС, ТАСС и РИА-Новости", "date": "2018.08.19", "title": "Меркел и Путин \"за\" проекта \"Северен поток\" 2"}
{"url": "https://www.actualno.com/plovdiv/lokaliziraha-pojara-nad-karlovo-no-shte-go-gasjat-s-dni-news_690580.html", "text": "  Пожарът над Карлово е почти локализиран, съобщи за БНР директорът на държавното лесничейство Златю Кличев.     Според него потушаването на пожара ще отнеме няколко дни. Кличев каза, че площта на обхванатия и огън район е вече около 80 декара.   „Вятърът утихна и можем да атакуваме пожара от всички страни. Може би 80-90 декара са засегнати. Заради вятъра нямаше начин да разберем къде пуши, къде гори. Сега вече картината е по-друга. Необходими са ни няколко дни. Със сигурност няма да приключим днес“, заяви Кличев.\r\nТой увери, че няма опасност за населението.  ", "date": "2018.08.19", "title": "Локализираха пожара над Карлово, но ще го гасят с дни"}
{"url": "https://www.actualno.com/analysis/balkanite-vlijanieto-na-rusija-v-regiona-se-nadcenjava-news_689997.html", "text": "        В края на 19. век Великите сили силно се вълнуват от т.н. „Ориенталски въпрос“ - говори се за \"болния човек на Европа\". Историчката Мари-Жанин Калик посочва, че постепенното разпадане на Османската империя дестабилизира Балканите. Затова Великобритания, Австро-Унгария, Русия и сие се чувстват силно застрашени: „Всяко териториално изменение означава ново разпределение на силите и заплаха за империалистичните им интереси,“ пояснява Калик. На фона на нарастващото напрежение убийството на австро-унгарския престолонаследник в началото на 20-ти век е само „поводът, но не и причината\" за избухването на Първата световна война.    Според Калик руснаците искат да контролират водите на Средиземно и Черно море, за да разположат там военни кораби, както и за да пренасят зърно на балканските пазари. Освен това Русия се възприема като „пазител на православните малцинства“ и затова подкрепя въстанията на „славянските си братя“, обяснява историчката. Австро-Унгария пък се стреми да опази империята непокътната, а Великобритания и Франция се безпокоят най-вече за сигурността на търговските маршрути в източната част на Средиземно море.      Русия е запазила близостта до славянските народи и до днес, но православната връзка е по-скоро символична. За разлика от 19. век, днес за Москва Балканите са по-скоро сцена на мечтите ѝ за власт. Отношенията на Русия със западните страни силно се изостриха след анексирането на Крим. Балканите представляват за Москва зона, в която тя може да демонстрира влияние и да оказва натиск върху Запада. „Русия подкрепя Сърбия в политиката срещу Косово и иска да спре влизането на Черна Гора в НАТО. Демонстративното руско поведение в региона цели да укрепи още повече позициите на Путин в собствената му страна, твърди Мари-Жанин Калик. „В общи линии обаче влиянието на Русия в региона се надценява. Страната няма нито план, нито стратегическа визия за региона – за разлика от бившия СССР\", смята Калик.    Що се отнася до наследника на Османската империя - Турция, нейното присъствие на Балканите е най-забележимо в Босна и Херцеговина. Турция си е осигурила влияние в страната, като е оказала хуманитарна помощ по време на войната. Освен това Анкара се е включила в реставрацията на редица сгради, считани за културно наследство от Османско време, и е финансирала изграждането на нови джамии. Чрез неоосманизма, който възниква през 1990-те години, Турция се опитва да наложи влиянието си върху бивши османски региони в Кавказ, Близкия изток и на Балканите. Доктрината на неоосманизма се представя като алтернатива на европейската интеграция на страните от региона.   Другите играчи, които според Калик се конкурират за влияние на Балканския полуостров, са Саудитска Арабия, Иран, Арабските емирства, Судан, Индонезия и Малайзия: „Югославската война даде шанс на ислямските страни да стъпят по-здраво в региона. Сега всяка от тях се опитва да наложи „правилното\" изповядване на исляма.", "date": "2018.08.19", "title": "Балканите: Влиянието на Русия в региона се надценява"}
{"url": "https://www.actualno.com/crime/bitov-skandal-zavyrshi-s-ubijstvo-v-lesnovo-podrobnosti-news_690607.html", "text": "  Битов скандал заради колело свърши с убийство в Лесново. Инцидентът стана снощи между двама мъже – 24 и 60-годишен. По-възрастният е извадил пистолет и е стрелял, съобщи Юри Николов, зам.-директор на ОДМВР София, предаде репортер на БГНЕС.     „В 19:20 часа е получен сигнал за възникнал сигнал между две лица. Първоначалната информация е, че стрелецът е агресивен. Изпратени са екипи на полицията и Спешната помощ. На място медиците установяват, смъртта на по-младия мъж“, обясни Николов.\r\nСъставен е щаб, установено е къде се укрива. За сигурността на хората в района полицията временно е евакуирала съседните къщи. Мъжът е задържан за 24 часа с искане мярката да се увеличи до 72 часа. На мястото е открито огнестрелно оръжие.   Образувано е досъдебно производство по чл. 115 от НК за убийство. Делото ще бъде внесено в съда с искане за вземане на постоянна мярка „Задържане под стража“. Продължават да се извършват огледи. На този етап не може да се даде информация за видa на пистолета, назначена е експертиза.  „Има всички основания да се счита, че това е оръжието на убийството“, уточни Ралица Данкова, наблюдаващ прокурор по досъдебното производство. Тя разкри още, че не е установено извършителят на убийството да страда от психично разстройство, каквато информация излезе в медиите.\r\nДнес е назначена съдебно-психиатрична експертиза, която категорично да потвърди дали има заболяване и дали по време на убийството е бил вменяем. „Знаем със сигурност, че извършителят не е криминално проявен. Вероятно става дума за свада заради велосипед“, каза още наблюдаващият прокурор.", "date": "2018.08.19", "title": "Битов скандал завърши с убийство в Лесново - подробности"}
{"url": "https://www.actualno.com/europe/pomosht-za-turcija-zaradi-ikonomicheskata-kriza-ot-berlin-news_690566.html", "text": "  Лидерът на германската Социалдемократическа партия Андреа Налес намекна, че Берлин може да обмисли предоставянето на помощ на Турция в настоящата икономическа криза, предаде ДПА, цитирана от БГНЕС.     \"Турция е член на НАТО, който не можем да игнорираме. В интерес на всеки е Турция да остане икономически стабилна и настоящото вълнение, свързано с нейната валута да бъде овладяно\", каза Налес.   От началото на годината турската лира спадна с над 35% спрямо американския долар. Корпоративният дълг, инфлацията и влошените отношения със Съединените щати допринесоха за проблемите на Турция.", "date": "2018.08.19", "title": "Помощ за Турция заради икономическата криза... от Берлин?"}
{"url": "https://www.actualno.com/asia/zemetresenieto-na-o-lombok-predizvika-svlachishta-i-sruti-sgradi-news_690581.html", "text": "  Силното земетресение с магнитуд 6,3 по скалата на Рихтер, което разтресе днес отново индонезийския остров Ломбок, причини свлачища и срути сгради. Трусът е усетен и в съседния остров Бали, предава ABC News, цитирана от ИА\"Фокус\".     Трусът е активизирал свлачища и е довел до паника жителите на околните села. В град Сембалун на острова има повредени сгради. Срутила се е сградата на местния обществен център, която е понесла поражения от земетресенията от по-рано този месец.   За момента все още няма данни за жертви.\r\nНа 5 август т.г. земетресение с магнитуд 7,0 уби 460 души, повреди десетки хиляди къщи и остави без покрив над главата няколко стотин хиляди жителя на Ломбок.  ", "date": "2018.08.19", "title": "Земетресението на о. Ломбок предизвика свлачища и срути сгради"}
{"url": "https://www.actualno.com/america/vredata-ot-ukrivaneto-na-danyci-ot-golemite-korporacii-i-ekologichna-news_690375.html", "text": "  Освен като място да се укриват пари и да се лъжат данъчни системи, местата, известни като \"данъчен рай\", допринасят за промяната на климата и конкретно за обезлесяването на Амазония. Това показва на Центъра за устойчиво развитие на Стокхолмския университет.     Изследването е базирано на разкритията в т.нар. Досиета \"Панама\". То изследва ефекта върху природата на места, където работят мултинационални конгломерати, които използват основно офшорни зони, за да се спасяват от данъци.   \"Трябва да започнем да гледаме какви са щетите за природата от офшорните зони. За да има устойчиво развитие, е нужна отчетност\", категоричен е Виктор Галац, един от авторите на доклада.\r\nСъгласно анализ на Бразилската централна банка за периода 2000 – 2011 година поне 9 от най-големите производители на соя и говеждо месо – две от индустриите, които са считани за главна причина за обезлесяването на планетата, са използвали офшорни дъщерни компании, за да финансират дейността си в Амазония. Припомняме, че дъждовните гори в Амазония често биват наричани \"белите дробове на Земята\". Оказва се обаче, че за над едно десетилетие 70% от чуждестранния капитал, с който работи бразилската икономика, е минал през офшорни зони – най-вече Каймановите острови, Бахамите и Холандските Антили. Това прави 18,4 млрд. долара. Няма как обаче да бъде направена директна връзка между влизащия в Бразилия капитал от офшорни зони и обезлесяването на Амазония, защото липсва достатъчно публична информация и като цяло картината остава непрозрачна, признават изследователите.  В доклада изрично се посочва, че притокът на офшорни капитали не е незаконен, а големи компании като Louis Dreyfus Company, Cargill, Bunge и Amaggi Group изрично посочват в отговор на проучването, че спазват закона. През 2009 година точно бразилската Amaggi и френско-швейцарската Louis Dreyfus правят съвместно предприятие, което да работи в Байя, Бразилия. Съвместното предприятие е регистрирано на Каймановите острови, а собственик е тогавашният бразилски земеделски министър Блайро Маги.   Но не е само Бразилия – един от най-големите производители на хартия Asia Pacific Resources International Holdings (April), действа в горите на Индонезия, като избягва да плаща данъци чрез офшорна система, с помощта на две от най-авторитетните банки в света в лицето на Credit Suisse и ABN Amro.\r\nДруг голям проблем е нелегалният риболов – съгласно Интерпол, 70% от заловени плавателни съдове с нелегално уловена риба, плават под флага на държава, която е „данъчен рай“. Става въпрос главно за Панама и Белиз.    Наличието на офшорни зони носи загуби от 200 млрд. долара годишно за развиващите се икономики, твърди Организацията за икономическо сътрудничество и развитие (ОИСР).", "date": "2018.08.19", "title": "Вредата от укриването на данъци от големите корпорации - и екологична"}
{"url": "https://www.actualno.com/europe/germanija-prashta-8000-bojci-i-100-tanka-za-uchenija-na-nato-v-norvegija-news_690360.html", "text": "  Въоръжените сили на Германия ще изпратят 8000 бойци, 100 танка и 200 транспортни средства за участие в ученията Trident Juncture, които ще се проведат през есента в Норвегия, съобщи ДПА, цитирана от БГНЕС.     По такъв начин Берлин значително разширява участието си в ученията на НАТО. На предишните учения през 2015 г. Бундесверът изпрати 3000 свои бойци.   През тази година в различни учения ще участват 12 000 германски войници, което е три пъти повече в сравнение с година по-рано. За това ще бъдат похарчени 90 млн. евро.\r\nTrident Juncture ще се проведат от 25 октомври до 7 ноември и в тях ще участват 40 000 бойци от 30 държави.   ", "date": "2018.08.19", "title": "Германия праща 8000 бойци и 100 танка за учения на НАТО в Норвегия"}
{"url": "https://www.actualno.com/america/kolumbija-zatvori-granicata-si-s-venecuela-brazilija-prashta-vojska-news_690585.html", "text": "  Колумбия затвори границата си с Венецуела в опит да спре наплива от венецуелци, бягащи от икономическата и политическата криза в страната си, съобщава БНР.     Над един милион мигрираха към Колумбия от началото на 2017 г., съобщи през юни правителството в Богота.\r\nПоловин милион венецуелци има в Еквадор, повечето от които са дошли от Колумбия, като част от тях продължават пътя си към Перу и дори Чили.\r\nЕквадор обаче обяви нови правила за венецуелците, като обяви, че ще пуска само притежаващите паспорти. Досега те можеха да влязат в страната и с лична карта.  Това предизвика незабавния протест на Колумбия, която обяви, че така уязвими хора ще останат блокирани на нейна територия.\r\nВ Коста Рика протест срещу мигрантите от Венецуела прерасна в насилие, като се наложи полицията да се намеси. В сблъсъците в парк в центъра на столицата Сан Хосе пострадаха леко няколко души.\r\nВ Бразилия отново бяха нападнати два лагера на мигранти от Венецуела в град Пакарайма, намиращ се в граничен за двете държави щат. Местните нападатели опожариха и отчасти разрушиха лагерите, пострадали са трима бразилци. До напрежението се стигнало, след като местен жител казал, че е бил нападнат. В негова защита се събра протестен митинг със скандирания срещу имигрантите.       В понеделник Бразилия ще изпрати свои войски в град Пакараима на границата си с Венецуела за извеждане на венецуелски имигранти от техните импровизирани лагери, съобщава БГНЕС. В него около 1000 венецуелци живеят по улиците. Там напрежението периодично прераства в сблъсъци и нападения над двата основни основни импровизирани имигрантски лагера.\r\nГубернаторът на щата Рораима Суели Кампос отправи призив за временно затваряне на границата и поиска от централното правителство изпращане на усилени екипи на силите за сигурност за да действат срещу увеличаването на престъпността, за което са обвинявани венецуелците. От министерството на обществения ред ще изпратят 60 бойци.\r\nНапрежението в Латинска Америка нараства поради емиграцията, предизвикана от кризите във Венецуела и Никарагуа, където президентът Даниел Ортега нареди брутално смазване на антиправителствените протести, припомня БГНЕС.\r\nПеру и Еквадор стопират имигрантите на границите си и изискват от тях показване на паспортите – каквито много от тях нямат – а не на обикновените идентификационни карти.   Само през миналата седмица 20 000 венецуелци са влезли в Перу.   От Колумбия изразиха безпокойство, че затягането на мерките по границата на Еквадор, което влезе в сила от събота, ще блокира хиляди венецуелци в Колумбия. Всеки ден около 3000 души минават от Колумбия в Еквадор.\r\nСпоред ООН около 2,3 милиона венецуелци бягат от кризата в страната си в търсене на работа и измъкване от бедността. За момента Колумбия е дала временно пребиваване на 800 000 от тях.\r\nМного венецуелци се стремят да достигнат Перу, Чили, Аржентина и дори Уругвай. Властите на Перу съобщиха, че на 11 август границата е била пресечена от 5100 венецуелци, което е рекорден брой за един ден   В Коста Рика гледат на мигрантите от Венецуела и от Никарагуа като на престъпни елементи. По данни на правителството около 23 000 мигранти от Никарагуа са потърсили спасение в Коста Рика.\r\nВ Бразилия те са над сто хиляди, като не се посочва колко са мигрантите от Венецуела.\r\nВъв Венецуела, която се намира в северната част на Южна Америка, живеят най-малко 30 милиона души.", "date": "2018.08.19", "title": "Колумбия затвори границата си с Венецуела, Бразилия праща войска"}
{"url": "https://www.actualno.com/europe/britanec-dari-1-mln-paunda-za-novo-dopitvane-za-brekzit-news_690616.html", "text": "  Съсобственикът на британската модна верига „Супердрай“ Джулиан Дънкъртън дари 1 млн. паунда (1,1 млн. евро) за кампанията „Гласът на народа“ за провеждане на нов референдум за Брекзит.     „Не е твърде късно“, написа Дънкъртън във в. „Сънди Таймс“, цитиран от БГНЕС. „Имаме истински шанс да обърнем това.“   Лондон и Брюксел се надяват да постигнат споразумение до октомври, което би позволило ратификацията му от европейските и британските парламенти, преди Великобритания да напусне ЕС през март.\r\n\"Няма никаква визия за Брекзит, а политиците са побъркали\", пише Дънкъртън.  \"Все повече обществеността разбира, че Брекзит ще бъде бедствие. Може би на тях трябва просто да им се даде толкова малко надежда, която идва, когато видят как се движи мнението.“   „Това, което искам, е да дам възможност на хората да отхвърлят този Брекзит.“\r\n\"Ще плащам за едно от най-подробните обществени проучвания, провеждани някога от една кампания, така че повечето от нас имат доверие да поискат демократичното право да бъдат чути гласовете ни – народът да гласува за всяка сделка по Брекзит.\"    Британските депутати са разделени по отношение на предложението на премиера Тереза Мей Великобритания да бъде задържана близо до ЕС в търговската област.   ", "date": "2018.08.19", "title": "Британец дари 1 млн. паунда за ново допитване за Брекзит"}
{"url": "https://www.actualno.com/america/13-mlrd-dolara-pomosht-za-avstralijskite-fermeri-zaradi-sushata-news_690592.html", "text": "  Финасовите помощи за закъсалите поради сушата австралийски фермери ще бъдат увеличени на 1,8 млрд. австралийски долара (1,3 млрд. долара), доколкото те са изправени пред най- тежките условия от половин век насам, каза премиерът на страната.     Земеделските производители в източните щати на страната се борят с изключителна суша, която превърна зелените пасища в прах и икономиките на градовете в тези райони също страдат, съобщи БГНЕС.   \"Искам да кажа на нашите земеделски производители, че ви подкрепяме\", заяви премиерът Малкълм Търнбул пред репортери в град Форбс в Нов Южен Уелс.\r\nЖивотновъдите във Форбс, на около 390 километра западно от Сидни, са сред онези, които се борят с липсата на дъжд.  \"Ние непрекъснато работим, за да гарантираме, че получавате всякаква подкрепа, която можете, и разбира се, нека всички се молим за дъжд\", добави Търнбул.   Макар засушаването да не е необичайно в Австралия, продължителността и тежестта на сушата води до изчерпване на хранителните запаси на фермерите.\r\nВ резултат на това, че тревата не расте, някои от животновъдите хранят „на ръка“ своите говеда и овце, продават стоката или дори застрелват животни, тъй като не искат те да страдат или не могат да си позволят да ги хранят.    Канбера вече отпусна помощи от 576 млн. австралийски долара през последните седмици, като с обявените днес допълнителни помощи пакетът става общо 1,8 млрд.   Като един от примерите за оказвана помощ на закъсалите фермери в петък конвой от 23 камиона, превозващи 2 300 бали сено за над 200 фермери, пристигна в Нов Южен Уелс от западна Австралия, която е на повече от 3500 километра.", "date": "2018.08.19", "title": "1,3 млрд. долара помощ за австралийските фермери заради сушата"}
{"url": "https://www.actualno.com/asia/moshtni-zemetresenija-tresat-fidji-news_690578.html", "text": "  Мощни земетресения разтърсват околностите на град Ламбаса, Фиджи. Градът е с население от 24 200 души. Трусовете са в периметър от около 300 - 330 километра от населеното място.     Според Европейският сеизмологичен център първото земетресение е било около 6:00 часа българско време, с магнитуд 5,3 по Рихтер на над 500 километра дълбочина.   Час по-късно е най-силният до момента трус от 6,8 по Рихтер. След това в рамките на 40 минути са последвали още 5 труса от: 5,5, 4,8, 4,9, 4,4 и 4,8 по Рихтер.\r\nПоследните две земетресения са от 10:20 бг време през 20 минути, с магнитуд 4,3 и 4,9 , на дълбочина от малко над 500 километра. А преди минути удари още едно земетресение - 4,9 по Рихтер.  Междувременно около 9:00 часа българско време е било регистрирано и земетресение с магнитуд 4,9 по Рихтер на Додеканезките острови, Гърция. То е било на 114 километра дълбочина, на 115 километра от гр. Ираклеон. Това е нaй-гoлeмият град и cтолица нa οстрoв Kрит, с наcелениe от οкoло 156 000 дyши. Haмира ce близo до οстанките oт зaмъка Kносοc, κъдетo сe е зародилa минοйската цивилизaция и къдетo cпорeд митοлoгия се е намирал Лaбиринтът на Mинотавърa.        ", "date": "2018.08.19", "title": "Мощни земетресения тресат Фиджи "}
{"url": "https://www.actualno.com/society/imalo-politicheski-natisk-pokraj-sriva-na-tyrgovskija-registyr-news_690614.html", "text": "  \"Опитът да се отклони вниманието от преките изпълнители и отговорните лица съгласно подписаните договори, ясно говори за политически натиск от определени групи хора и контролираните от тях субекти\". Това заявява в подадената си оставка преди дни бившият вече директор на Агенцията по вписванията Зорница Даскалова.     Тя разглежда оставката си като дълг, именно заради блокирането на Търговския регистър преди десетина дни.   Даскалова подаде оставка на 17 август, няколко дни след срива на Търговския регистър, а министърът на правосъдието Цецка Цачева я прие.\r\nВ оставката си Даскалова не споменава имена нито на политици, нито на партии във връзка с политически натиск от определени групи хора, за които говори. Бившият директор на Агенцията по вписванията подчертава още, че в агенцията я има документацията, която доказва всички решения, взети от всеки ръководител през годините, документирано е и състоянието на системите. Тя искрено се надява да бъде оповестено реалното състояние на тези изключително важни за държавата системи.  БГНЕС припомня, че първото съобщение за проблем с Търговския регистър бе пуснато на 10 август, петък, като то гласеше, че „поради дейностите, извършващи се по отстраняване на техническия проблем в Търговския регистър и регистър на юридическите лица с нестопанска цел, уведомяваме потребителите, че на 11.08.2018 г., събота, и 12.08.2018 г., неделя, няма да могат да се подават онлайн документи.“   На 13 август, понеделник обаче след като се видя, че три дни регистърът не работи от МП пуснаха съобщение, че „продължава работата по възстановяване на Търговския регистър. Ангажирани са екипи на всички поддържащи фирми“. От самата Агенция по вписванията пък заявиха, че „работата на Търговския регистър и регистър на юридическите лица с нестопанска цел ще бъде възобновена поетапно до пълно отстраняване на техническите причини за преустановения достъп“.\r\nПравосъдният министър Цецка Цачева обяви, че е сезирала ДАНС и компетентните органи за проблема.    Оказа се, че сривът в Търговския регистър засяга много юридически лица, които търпят загуби. Обяснението на агенцията, ръководена от Зорница Даскалова бе: „Справки за актуално състояние на фирмите ще могат да бъдат извършвани от 15 август, сряда. Поетапно ще бъде възстановяван достъпът до останалите функционалности на регистъра. Агенция по вписванията гарантира, че за времето на нарушаване на достъпа до регистрите, действия спрямо данните в тях не са извършвани и възможности за злоупотреби не съществуват, съобщиха от агенцията. Всички останали регистри на Агенция по вписванията работят с пълните си функционалности“.   На 15 август Търговският регистър започна поетапно да възстановява работата си. От този ден вече могат да се правят справки на фирми по т.нар. ЕИК номер. Възможни ще бъдат само електронните справки. Според Агенцията по вписванията, сривът в базата данни се дължи не на хакерска атака, а на технически проблем, бе официалната информация.\r\nСъщият ден на заседание на Министерския съвет вицепремиерът Томислав Дончев каза, че дo 10 дни Министерски съвет ще предложи решение за създаване на единно държавно хранилище. Компютърни експерти коментираха, че това крие още по-голям риск да не бъде защитена информацията. От опозицията поискаха оставки заради кризата с Търговския регистър. Самата Зорница Даскалова коментира, че сега не е време за оставки, а трябва да бъде преодолян проблемът. „Няма изчезнала информация след срива на системите на търговския регистър. Разпространението на такива слухове са спекулативни“, каза тя на специална пресконференция.\r\nНа следващия ден – 16 август от Шумен, където беше на инспекция премиерът Бойко Борисов обяви: „Не съм доволен от шефката на Търговския регистър. Нека да преодолеем кризата, да си довършат работата, да изчакаме още 4-5 дни и там ще направим промени“.   ", "date": "2018.08.19", "title": "Имало политически натиск покрай срива на Търговския регистър"}
{"url": "https://www.actualno.com/asia/trima-arestuvani-za-krajba-na-kriptovaluta-na-stojnost-87-mln-dolara-news_690591.html", "text": "  Китайската полиция е арестувала трима заподозрени, за които се твърди, че са откраднали 600 милиона юана ($87 млн.) чрез хакване на притежатели на биткойни и други криптовалути, предаде АФП, цитирайки държавни медии.     Полицията в северния град Сиан започнала разследването през март след жалба на мъж с фамилия Чжан, че хакери са поели контрола на компютъра му и задигнали 100 млн. юана ($15 млн.) в криптовалута, съобщи „Шанси дейли“. Сумата била в биткойни и други валути, посочва агенция Синхуа.   Прехвърлянето на валутата оставило виртуална следа и полицията стигнала до заподозрян с фамилия Чжоу в централната провинция Хунан. Неговата комуникация разкрила още двама заподозрени.\r\nСмята се, че тримата успели да откраднат общо около 600 млн. юана от физически лица и компании чрез хакване на компютрите им, пише „Шанси дейли“.  Вестникът посочва, че разследването продължава, като правозащитните органи на три провинции работят заедно от миналата седмица за задържането на заподозрените.       ", "date": "2018.08.19", "title": "Трима арестувани за кражба на криптовалута на стойност 87 млн. долара"}
{"url": "https://www.actualno.com/africa/2-mlrd-dushi-jivejat-v-bednost-news_690619.html", "text": "  Два милиарда души живеят в бедност по света, а други 75 млн. са в изключителна бедност и се борят за оцеляването си, сочи Доклада за глобална хуманитарна подкрепа 2018 (GHAR2018), цитиран от БГНЕС.     Погледът върху положението на безпомощните хора, страдащи от глад, суша, сблъсъци и природни бедствия, излезе за Световния ден на хуманитарната помощ, отбелязан всяка година на 19 август.   Световният ден на хуманитарната помощ се провежда всяка година на 19 август, за да се подкрепят хората, засегнати от кризи по целия свят.\r\nСпоред Доклада за глобалната хуманитарна помощ за 2018 г. най-малко 201 милиона души в 134 държави са се нуждаели от хуманитарна помощ, за да оцелеят през 2017 г.  Според доклада 20,7 милиона души в Йемен са били в нужда, следвани от гражданската война в Сирия, където 13,7 милиона души са се нуждаели от помощ. Приютявайки 3,5 милиона сирийци, Турция е на трето място в списъка с 12,8 милиона души, които се нуждаят от хуманитарна помощ. В списъка са споменати също така Етиопия, Ирак, Нигерия, Демократична република Конго, Южен Судан, Афганистан, Сомалия, Кения, Хаити, Малави, Колумбия, Судан, Чад, Зимбабве, Мали, Украйна, Камерун, Ливан, Пакистан, Бурунди, Йордания, Централна Африка Републиката, Уганда, Нигер, Палестина, Мозамбик, Мадагаскар, Либия, Ангола, Бангладеш, Шри Ланка, Непал и Мианмар.   Етиопия, Нигер, Пакистан, Сомалия, Южен Судан и Судан са изправени едновременно пред три вида кризи - конфликти, природни бедствия и принудителни изселвания.\r\nДва милиарда души получават по-малко от 3,2 долара на ден. Междувременно изключително бедните хора, чиято цифра е 753 милиона, оцеляват с по-малко от 1,9 долара дневно.    Докладът също така споменава, че броят на насилствено разселените лица по целия свят се е увеличил с 2,9 милиона през 2017 г. в сравнение с цифрата от предходната година, като общият им брой е достигнал 68,5 милиона.   В доклада се казва, че 60% от всички помощи са отишли в 10 държави през 2017 г., 14% от които са изпратени в Сирия, която е най-големият получател; Йемен получи осем процента.\r\nСирия бе най-големият получател на хуманитарна помощ за пета поредна година.\r\nГърция и Турция бяха сред 10-те най-големи получатели на хуманитарна помощ за първи път поради незаконните мигранти.", "date": "2018.08.19", "title": "2 млрд. души живеят в бедност"}
{"url": "https://www.actualno.com/asia/nad-350-zaginaha-pri-navodnenijata-v-indija-shtetite-sa-za-nad-3-mlrd-dolara-news_690589.html", "text": "  Спасителни екипи навлязоха днес в наводнени села в Южна Индия, търсейки оцелели, които в продължение на дни бяха блокирани от наводнения, които досега отнеха живота над 350 души, съобщи АФП, цитирана от БНР.     Цели села в Керала са отнесени от придошли води при най-голямото наводнение в щата за този век. Спасителните служби се опасяват, че жертвите ще нараснат, когато достигнат места, които почти изцяло са потопени.   В Трисур – един от най-пострадалите населени райони, спасителите, които обхождат наводнени къщи, откриха тела на хора, които не успели да избягат при бързо покачване но водното ниво.\r\n„Не са допускали, че ще се вдигне толкова – до 3-5 метра на някои места, след първоначалното предупреждение“, заяви пред АФП Ашраф Али К.М., който ръководи операциите в малкото градче Мала.  „Някои от тях подадоха сигнали за бедствие при бързото и голямо покачване на водата“, добави той от наводнения район, докато край него плаваха тела на крави и други домашни животни.\r\nХиляди военни помагат на операциите в Керала, където жертвите станаха 357, като 33 от тях са открити през последното денонощие. Сред загиналите е и местен доброволец, помагащ в издирвателните и спасителни акции.   Много къщи в щата са претърпели необратими щети и местните власти предупредиха обитателите им да не се връщат в тях.    Повреди има по множество пътища и 134 моста, като отдалечени райони в хълмисти местности са откъснати от света.\r\nПрекъснато електрозахранване и комуникационни линии блокира хиляди в градчета и села, където расте недостигът на храна и питейна вода. Влак от съседния щат Махаращра докара в събота в Керала 1 млн. литра.\r\nНад 320 литра на квадратен метър вода се излели в централната област Идуки, която сега практически е изолирана от останалата част на щата.   Пороите активизираха свлачища, които опустошиха цели села. Около 350 000 души са останали без дом и са намерили убежища във временни лагери.\r\nЩетите от потопа се оценяват на около $3 млрд., но вероятно ще се увеличат, когато мащабът на опустошенията стане по-ясен след оттеглянето на водата.   Индийският премиер Нарендра Моди извърши кратък оглед на наводнени райони в Керала от въздуха в събота и обеща незабавното отпускане на $75 млн. помощ.", "date": "2018.08.19", "title": "Над 350 загинаха при наводненията в Индия, щетите са за над 3 млрд. долара "}
