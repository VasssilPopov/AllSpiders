{"url": "https://www.actualno.com/society/novinite-naj-vajnoto-za-denja-13-januari-news_654159.html", "text": "      След близо 5 часа обсъждане Националният съвет на БСП възложи на парламентарната група „БСП за България“ да гласува против ратифицирането на Истанбулската конвенция. Аргументът на социалистите бе, че в конвенцията се прокрадват елементи за признаване на \"третия пол\".  Българин в чужбина е подал фалшивите сигнали за бомби в София, заяви на брифинг старши комисар Ивайло Иванов.    \"Споделена е определена чувствителна информация, която е допринесла за разкриването на тежки престъпления в България. Във времето той е бил един от истинските радетели за синята идея и за това, че СДС и демокрацията винаги са били приоритет за него\", допълни Цветанов.    Не само обичам планините, но и Пирин. Не бих позволил да мине решение, което го застрашава. Обичам го не по-малко от хората, които бяха на улицата и милея не по-малко за гората и планината от тях. Такъв коментар даде вицепремиерът Томислав Дончев по повод продължаващите протести срещу плановете за строителство в региона. Той показа отношение към България, което на толкова високо ниво докосва много. Това е по-особен знак – цяла реч на български показва, че страната ни е близка до сърцето му”. Това каза пред Нова телевизия вицепремиерът и външен министър Екатерина Захариева. 76-годишната жена била уговорена от непознат да съдейства за „задържане на измамници“. При успешна операция й била обещана доживотна седмична добавка към пенсията в размер на 50 лева. САЩ обявиха, че ще прекратят участието си в иранското ядрено споразумение, ако в него не бъдат въведени изменения. Техеран днес отхвърли каквито и да било промени на ядреното споразумение със световните сили след като президентът на САЩ Доналд Тръмп настоя за нови мерки, за да бъде споразумението действено. Централното разузнавателно управление на САЩ смята, че компютърният вирус NotPetya, атакувал преди половин година редица компании и организации в Русия и Украйна, „с висока степен на вероятност” може да е бил създаден в руското Главно разузнавателно управление.    Скъпият алкохол в съседна Турция засилва интереса към варенето на ракия в България, споделиха жители на русенски села с преобладаващо население от турския етнос. В петък жените почитателки на футбола наблюдаваха любимия си спорт на живо от стадиона в саудитския град Джида, превръщайки се в първите представители на нежния пол, получили това право.         ", "date": "2018.01.13", "title": "Новините: Най-важното за деня, 13 януари"}
{"url": "https://www.actualno.com/worldcup2014/nemsko-izdanie-komentira-dvete-lica-na-bylgarija-news_654136.html", "text": "  България е страна, която може да бъде давана за пример както за успеха на източното разширяване на ЕС, така и за неговия провал. Зависи от гледната точка.  Двете лица на България Единайсет години след приемането на България в ЕС нейното правосъдие все още не отговаря на стандартите за една страна-членка на ЕС, нейните институции са проядени от корупция, олигарси дърпат задкулисно конците в политиката, а средният доход в страната е най-ниският в целия ЕС - при това значително. Това от една страна. Ако обаче сравним днешна България с това, което тя беше преди да започне да преговаря за присъединяване към общността, ще видим една друга, по-добра страна. Развитието ѝ, вярно, не върви само в една посока - често сме виждали да прави ту крачки напред, ту да се връща назад. Лошото ѝ име, което сега обременява току що започналото председателство на ЕС, обаче не е случайно.\r\nТова е много!   Но също и похвалите на ЕК в Брюксел към София не са откъснати от действителността празни думи: България днес, благодарение на членството си в ЕС, е една политически и икономически стабилна държава. А в несигурни времена като днешните това не е никак малко.       ", "date": "2018.01.13", "title": "Немско издание коментира \"двете лица на България\""}
{"url": "https://www.actualno.com/curious/dneven-horoskop-za-14-januari-news_654010.html", "text": "     Тази неделя ще ви се наложи да се поизпотите. Отложили сте някои ремонтни дейности, а зимата вече е в разгара си и е крайно време да вземете мерки.  Това е ден, в който е добре да помислите за самочувствието си и най-вече за това как то да не наранява останалите. Направете го преди някой друг да ви е обърнал внимание на въпроса.   Това е ден, в който ще имате шанса да възстановите свои отдавна загубени позиции. Не се колебайте дълго дали да приемете или не. Следваща такава възможност може да нямате скоро. Това е добър ден за разкрасителни процедури. Изпълнете, отдавна замислени промени. Със сигурност всичко в тази насока ще се отрази добре на самочувствието ви.   През този ден не предприемайте рискове, свързани със спортуване или шофиране. Най-добре останете у дома и спазвайте всички правила при боравене с остри предмети или ел. уреди. Ще излезете победител от сериозен спор. Ако го провеждате с близък човек, обаче помислете дали хармонията в отношенията ви не е по-важна.  Това е ден, в който може да ви изненадат с предложение за пътуване. Бъдете подготвени да съберете багаж доста бързо, но само най-необходимото. През този ден рискувате да обидите някого. Истината е хубаво нещо, но не забравяйте, че има много начини да бъде поднесена. Бъдете преди всичко любезни.  За някого сте много специален, но не очаквайте, че за всички хора сте такъв. Нечие поведение може да ви се стори прекалено сдържано, а в същност ще е в рамките на нормалното. Днес рискувате да загубите голяма част от деня си, като посветите времето си на другите. Може да намерите начин да откажете, за да не се ядосвате, че не е останало време за любимите ви занимания.  Упоритостта ви по даден въпрос вече ви носи сериозни щети. Време е да се замислите дали да не смените тактиката, ако искате по-добро ежедневие за себе си. Всичко, което направите днес ще бъде следено зорко. Ако искате да се харесате ще трябва да се постараете, макар че естествеността ви е впечатляваща.  ", "date": "2018.01.13", "title": "Дневен хороскоп за 14 януари"}
{"url": "https://www.actualno.com/crime/emil-milev-krokodila-e-zadyrjan-po-delo-za-krajba-ot-2009-g-news_654127.html", "text": "  Емил Милев-Крокодила е с мярка „задържане под стража“ от снощи по дело за кражба от 2009 г., предаде репортер на БГНЕС.  По искане на Софийска градска прокуратура Софийски градски съд се е произнесъл по дело от 2009 г. „Емил Милев е задържан за грабеж, който е извършил в новогодишната нощ на 2008 срещу 2009 година в магазин „Била“ в София“, уточни за БГНЕС говорителят на СГП Зорница Таскова. Делото е в СГП от момента на грабежа. Припомняме, че известният като магистрален бандит Крокодила беше оправдан от Специализирания наказателен съд и му бе оставена мярка „подписка“. В средата на 2015 г. специализираната прокуратура внесе обвинителен акт срещу Емил Милев, Лазарин Лазаров, Едуард Павлов и Мартин Димитров по обвинения за извършени тежки умишлени престъпления. Емил Милев, известен с прякора Крокодила, е част от бандата за магистрални грабежи \"Крокодилите\", която нашумя преди няколко години. В края на 2009 година един от най-известните магистрални банди в страната и част от престъпната групировка - Димитър Митрев – Богровеца, беше убит при престрелка с полицията край Вакарел. С групата освен Крокодила се свързва и брат му - Евгени Милев - Гейзо.\r\nОт прокуратурата тогава обявиха, че групата представлявала трайно сдружение на лицата с цел да вършат кражби и грабежи, създадена е била с користна цел и е била въоръжена. Емил Милев, Едуард Павлов и Мартин Димитрова са предадени на съд за ръководство и членуване в организирана престъпна група, действала на територията на страната от февруари 2004 г. до 24 ноември 2013 г.  На 14.12.2009 г. около полунощ на Автомагистрала \"Тракия\" в района на пътен възел с. Вакарел, община Ихтиман, Емил Милев, починалият Димитър Митрев и Мартин Валентинов Димитров, придвижвайки се с автомобил, върху който били поставили синя полицейска лампа, облечени с дрехи с надписи \"Полиция\", с поставени маски на лицето и представяйки се за полицейски служители спрели лек автомобил, управляван от турски гражданин. Използвайки сила и заплашвайки го с оръжие - автомат Калашников и пистолет ЧЗ тримата отвлекли турския гражданин, поставили му белезници и се отдалечили от мястото на спирането. Придвижили се със собствения си автомобил и с автомобила на турския гражданин на около 2 км от автомагистралата в гориста местност. Там Милев, Митрев и Димитров нанесли множество удари с ръце и крака по тялото и главата на отвлечения, заплашвали го с оръжие и му отнели 5000 евро. След това завързали турския гражданин с въже за дърво, а автомобила на турския гражданин залели с бензин и го запалили. За тези деяния на Емил Милев и Мартин Димитров е повдигнато обвинение за отвличане, грабеж и за палеж на лекия автомобил на турския гражданин.\r\nПри отдалечаване от мястото на грабежа и палежа на автомобила, Милев, Митрев и Димитров били пресрещнати от полицейски патрули, извършващи по същото време специализирана полицейска операция за противодействие на магистралните грабежи. За да успеят да избягат, Емил Милев открил автоматичен огън към полицаите. Насочил стрелбата си към намиращия се най-отпред полицейски служител, но не успял да го уцели, въпреки множеството изстрели, които попаднали в полицейските автомобили. В отговор на това и полицейските служители започнали да стрелят, при което Митрев бил наранен смъртоносно.  Крокодила е направил опит да убие полицейски служител с автомат Калашников, но деянието му останало недовършено по независещи от него причини - служителят успял бързо да се прикрие зад полицейския автомобил.\r\nЕмил Милев, Лазарин Лазаров и Едуард Павлов са привлечени като обвиняеми и за извършения на 12.03.2010 г. грабеж на 136 072 лева от банка \"Прокредитбанк България\" АД - клон Люлин. Тримата обвиняеми предварително осъществили наблюдение на банковия клон, на инкасовия автомобил, на хората които пренасят парите. Въоръжени с автомат Калашников, пистолети, автоматичен пистолет марка Узи и пушка помпа и с поставени черни маски на главите, на 12.03.2010 г. около 19.00 часа нападнали служителя на банката, който пренасял парите от банката към инкасовия автомобил, нанесли му множество удари, насочили оръжията си към него, и му взели оръжието. Опитали се да му поставят белезници, но не успели. Взели парите и избягали. За извършения на 12.03.2010 г. въоръжен грабеж Милев, Павлов и Лазаров са привлечени като обвиняеми и предадени на съд.\r\nНа Емил Милев е повдигнато обвинение и за извършения на 22.07.2010 г. въоръжен грабеж на 5440 лв. от бензиностанция ОМВ Автокам, находяща се в гр. София, бул. Ботевградско шосе №264. Емил Милев, въоръжен с автомат Калашников и с черна маска на главата, нанесъл удари по служителя на бензиностанцията и накрал посетителите да легнат на земята. При извършване на престъплението заедно с Милев е имало още две лица.\r\nЕмил Милев и Мартин Димитров са предадени на съд за въоръжен грабеж, извършен на 21.08.2012 г. в бензиностанция Круиз 77, находяща се в гр. Бухово. Двамата влезли в бензиностанцията, насочили пистолети към служителката и заплашвайки я с убийство взели от касата 1370 лв.  ", "date": "2018.01.13", "title": "Емил Милев-Крокодила е задържан по дело за кражба от 2009 г."}
{"url": "https://www.actualno.com/sciencelogy/zukyrbyrg-zagubi-nad-3-mlrd-dolara-zaradi-novata-promjana-vyv-facebook-news_654135.html", "text": "  Котировката на ценните книжа на компанията Facebook намаля с 4,5%, след като основателят на социалната мрежа Марк Зукърбърг обяви въвеждането на основни промени във формирането на Newsfeed-а. Така Зукърбърг, който притежава 14% от акциите на компанията, намали състоянието си с 3,2 млрд долара само за едно денонощие. За това свидетелстват данните от финансовата борса Nasdaq, цитирани от \"РИА Новости\".  Припомняме, че по-рано създателят и шеф на Facebook съобщи, че планира да въведе основни изменения в платформата, насочени към укрепване на междуличностната комуникация и намаляване на общественото съдържание. В свое изявление Зукърбърг посочи още, че промените целят броят на публикациите от компании, брандове и медии да намалее за сметка на информацията, идваща от семейството и приятели. \"С тези промени се надявам, че хората ще започнат да прекарват по-малко време във Facebook.... а самият престой в мрежата ще стане по-ценен и полезен\", заключи Зукърбърг.   ", "date": "2018.01.13", "title": "Зукърбърг загуби над 3 млрд. долара заради новата промяна във Facebook"}
{"url": "https://www.actualno.com/america/cru-tvyrdi-che-virusyt-notpetya-e-delo-na-ruskoto-razuznavane-news_654140.html", "text": "  Централното разузнавателно управление на САЩ смята, че компютърният вирус NotPetya, атакувал преди половин година редица компании и организации в Русия и Украйна, „с висока степен на вероятност” може да е бил създаден в руското Главно разузнавателно управление (ГРУ), съобщи в. „Вашингтон поуст” като се позова на източници, запознати със секретни доклади на американското разузнаване.  Изданието посочва, че от ЦРУ са отказали коментар на тази информация. На 27 юни 2017 зловреден вирус, който блокира достъпа до данни и изисква превеждане на пари за деблокирането, атакува десетки енергийни, телекомуникационни и финансови компании и организации в Русия и Украйна, а след това се разпространи в целия свят, предаде БГНЕС. Експерти от фирмата Group-IB, специализирана в компютърна сигурност и защита от кибер заплахи, посочиха като виновник за взломяването вируса Petya, който не позволява зареждането на операционната система, блокира компютрите и изисква откуп от 300 долара в криптовалутата биткойни.\r\nПо-късно в руската „Лаборатория Касперски” стигнаха до извод, че светът се е сблъскал с нов зловреден вирус, а компанията го нарече NotPetya.   Руските власти многократно заявиха, че нямат отношение към мащабните кибер атаки, станали през последните години.\r\nПрез юли 2017 прес секретарят на руския президент Дмитрий Песков нарече абсурдни обвиненията срещу Русия, че е замесена в организирането на кибер атаки срещу украински обекти.  ", "date": "2018.01.13", "title": "ЦРУ твърди, че вирусът NotPetya е дело на руското разузнаване"}
{"url": "https://www.actualno.com/politics/donchev-ne-bih-pozvolil-da-mine-reshenie-zastrashavashto-pirin-news_654147.html", "text": "  Не само обичам планините, но и Пирин. Не бих позволил да мине решение, което го застрашава. Обичам го не по-малко от хората, които бяха на улицата и милея не по-малко за гората и планината от тях. Такъв коментар даде вицепремиерът Томислав Дончев по повод продължаващите протести срещу плановете за строителство в региона.  „Всичко трябва да става според закона” и добави, че протестиращите не протестират законодателството. „Взето решение за застрояване на Пирин няма. Втора кабинка, водоснабдяване, всяка стъпка подлежи на обжалване и всяка група, която смята, че решението е незаконосъобразно може да го обжалва”, заяви Дончев в ефира на bTV. По думите втора кабинка може би не би навредила, но хората показват, че се притесняват, че зад това се крие нещо друго. Дончев отрече това да е така. Българското общество има висока протестна култура и го казвам без ирония, смята той. Това, че става по време на една от най-големите срещи, не ми се иска да наричам рекет, уточни Дончев по повод полицейското недоволство преди дни. По думите му го безпокои рефлекса „ще ви изкажа на другарката”, ние в ЕС нямаме началници – те не са ни началници, а партньори.\r\n„Истина е, че МВР има нужда от пари – и за заплати, и да са мотивирани, съвестни служители. Там има нужда от много реформи, а посоката трябва да е към повече жива сила, повече разследващи полицаи и по-малко администрация”, заяви той.   По темата за европредседателството вицепремиерът заяви, че му се иска да има адекватни очаквания за него. „Огромен проблем за мен са свърхочакванията. Да, случва се нещо специално, но ние влизаме в дежурство по график и ни чака работа”, уточни той.\r\nНе отлагаме реформи заради председателството, но комбинирането на ангажиментите с рутинната ни работа ще е предизвикателство, категоричен е Дончев. По думите му около половината време на министрите ще отиде в работа и ангажименти свързана с председателството, но реформи не могат да бъдат стопирани за 6 месеца.\r\nВицепремиерът коментира още, че в България има корупция, но не сме държава, която не може да се бори с такава заплаха.   „Начинът на избиране на комисия „Антикорупция” предполага да е публичен и избиран от парламента. Ако разчитаме веднъж завинаги да решим проблемите с нов орган е наивно. Наред с новите институции са нужни и други неща – публичност на всяко взето решение и разход”, допълни той.\r\nНовите обвинения по „Кумгейт” Дончев окачестви като липса на идеи и тези от опозицията.  ", "date": "2018.01.13", "title": "Дончев: Не бих позволил да мине решение, застрашаващо Пирин"}
{"url": "https://www.actualno.com/asia/erdogan-zajavi-gotovnostta-na-ankara-da-likvidira-terorizma-v-sirija-news_654146.html", "text": "  Турският президент Реджеп Ердоган заяви готовността на Анкара да ликвидира тероризма в Сирия, разкритикува политиката на САЩ там и се зарече да елиминира кюрдските бунтовници в Африн до седмица, предаде кореспондентът на БГНЕС.  Пред конгреса на Партията на справедливостта и развитието в провинция Елазиг Ердоган подчерта, че след като терористите са осъзнали невъзможността да действат активно на турска територия, враговете на Анкара са задействали нов план за създаване на зони под контрола на терористите отвъд южната граница. Според него благодарение на операцията на турските въоръжени сили в сирийската провинция Идлиб Анкара е успяла да разруши западната част на тези зони. Ако терористите, установили се в района на Африн, не сложат оръжията, то и те ще бъдат унищожени, предупреди Ердоган. Той припомни, че в рамките на операцията „Щит на Ефрат“ /от август 2016 г. до март 2017 г./ са били ликвидирани 3 000 терористи. „На територия от Джераблус до Ел Баб бяха ликвидирани хиляди бойци. Ако се наложи, то още утре Турция ще унищожи още 3 000 терористи. Така или иначе, Анкара е напълно решена да приключи с тероризма в региона“, заяви Ердоган. Той каза, че част от оръжията, доставени в Северна Сирия от САЩ по въздух и хиляди тежкотоварни камиони, днес вече се продават на черния пазар, а част от тях е започнала да се използва срещу Турция. „САЩ се занимават със самозалъгване, като допускат, че сътрудничеството с терористите няма да навреди на собствените им национални интереси. Този избор на Вашингтон Турция преследва по друг път. В рамките на седмица въоръжените сили на Турция ще унищожат армията, която Америка сформира в Сирия от отрядите на терористите, които смята за свои партньори“, обяви турският президент. Днес делегация от Държавния департамент на САЩ посети населени пунктове в северната част на Сирия, които са под контрола на бунтовниците от PYD /сирийското крило на ПКК/, съобщава Анадолската агенция. Групата дипломати се е срещнала със зам.-ръководителя на групировката Алдар Халил и с пристигналите от иракския район Кандил лидери на ПКК Февзе Юсуф и Бедран Джи Курт. В хода на срещата бунтовническите лидери са заявили необходимостта от преразглеждане на формата на държавното устройство на Сирия и превръщането на страната във федерация. Делегацията е посетила и района Айн-ал-Араб /Кобани/, където се е срещнала с командира Шахин Джило на т.нар. Демократични сили на Сирия, сформирани по инициатива на САЩ заради нуждата от обосновка на мащабните оръжейни доставки за PYD в Северна Сирия.\r\nДжило е считан за един от главатарите на ПКК, пристигнал от провинция Кандил за координация на действията на терористите в Сирия и именно чрез него САЩ планират ходовете си по места. Междувременно в рамките на месец 200 000 сирийци са напуснали домовете си в районите на бойните действия, бежанският поток към турската граница не спира. Напълно опустели са 120 населени места на юг от Идлиб и източната част на провинция Хама. Заради непрекъснатите атаки на силите на режима на Башар Асад и въздушните удари на Русия само в района на Хама са опразнени 74 селища, твърди Джабер Овед от Синджар.     ", "date": "2018.01.13", "title": "Ердоган заяви готовността на Анкара да ликвидира тероризма в Сирия"}
{"url": "https://www.actualno.com/society/sedmichna-prognoza-za-vremeto-za-15-21-januari-news_654008.html", "text": "  Новата седмица ще започне с облачно време и кратки превалявания от сняг.  Променлива облачност ще има само в района на Хасково. Минималните температури ще бъдат между -5 и -1 градуса, а максималните – между минус 1 и плюс 4 градуса.  Във вторник валежите над по-голямата част от страната ще спрат и ще бъде предимно облачно.  Температурите ще останат без съществена промяна. В сряда над Западната част от страната ще има променлива облачност с кратки превалявания от дъжд, а на места – от сняг.  На Изток валежи не се очакват. Максималните температури ще бъдат между  3 и 13  градуса. В четвъртък над цялата страна ще преобладава слънчево време, без валежи. Температурите ще се понижат и максималните ще бъдат между 4 и 9 градуса.\r\nВ петък температурите ще се повишат с 1-2 градуса. Над Западна България се очаква променлива облачност, а над останалата част от страната ще е слънчево.   През почивните дни ще бъде облачно над цялата страна. Минималните температури ще са между минус 1 и плюс 8 градуса, а максималните между 5 и 13 градуса.", "date": "2018.01.13", "title": "Седмична прогноза за времето за 15-21 януари"}
{"url": "https://www.actualno.com/politics/bsp-reshi-che-njama-da-podkrepi-istanbulskata-konvencija-news_654153.html", "text": "  След близо 5 часа обсъждане Националният съвет на БСП възложи на парламентарната група „БСП за България“ да гласува против ратифицирането на Истанбулската конвенция.  Аргументът на социалистите бе, че в конвенцията се прокрадват елементи за признаване на \"третия пол\". \"За\" отпадане на ратификацията са гласували 61 души, \"против\" - 25 и 7 са се въздържали. Преди заседанието лидерът на ПЕС и бивш водач на БСП Сергей Станишев обяви, който също участва във форума, се обяви категорично в подкрепа на конвенцията. Станишев предупреди колко важно е лява партия като БСП, член на ПЕС, да подкрепи Конвенцията в защита на жените, но въпреки призивите му тя бе отхвърлена. Според Станишев дебатът у нас е бил изкривен.\r\nИзмислени или силно преувеличени страхове или интерпретации на конвенцията, на които има ясен отговор от Съвета на Европа, изместват истинския проблем за насилието над жените, коментира по-рано Станишев.   България е участвала активно в дискусиите по проекта на конвенцията и дори е предлагала алтернативни редакции по някои от спорните текстове, включително и този за пола, от БСП и бивш външен министър Кристиан Вигенин. Според него преди да бъде ратифицирана окончателно, конвенцията трябва да бъде внимателно разгледана и да се прецени контекста на дефиницията за пол.\r\nДумата пол в английския текст е обозначена с \"джендър\" (gender). В неофициалния превод на българския текст тази дума означава \"социален пол\". Това обясни на специален форум п . Тя обърна специално внимание на това, че към основния текст на конвенцията има обяснителен доклад, където авторите са се постарали да прецизират всеки спорен термин и има допълнителни тълкувания на термините.\r\nТочка 43 от обяснителния доклад гласи, че принципите на конвенцията се основават на двата пола – мъж и жена. По-интересното е, че в България има Закон за равнопоставеността на половете и Закон за защита от дискриминацията, с които се цели преодоляването на стереотипите. Адв. Дурчева обърна внимание, че в сайта на Министерство на отбраната има Пътна карта, в която думата \"джендър\" е употребена 32 пъти.     ", "date": "2018.01.13", "title": "БСП реши, че няма да подкрепи Истанбулската конвенция"}
{"url": "https://www.actualno.com/smolyan/kmetyt-na-smoljan-bezlihvenijat-zaem-ot-dyrjavata-e-mjarka-kojato-podpomaga-obshtinite-news_654148.html", "text": "  От третия път местният парламент в Смолян се съгласи с кметското предложение за безлихвен заем от централния бюджет на стойност 3 950 000 лв. Извънредното заседание продължи три часа, а залата бе почти пълна със смолянчани, дошли да чуят аргументите „за“ и „против“.  На заседанието присъства и зам.-областният управител Адриан Петров. Защо за трети път се внася една и съща докладна кметът Николай Мелемов аргументира така: „Много пъти, когато съм имал колебания, съм оттеглял докладната, за да се постигне консенсус. Но тук си позволявам, защото тази точка - приемането или неприемането й, ще касае всеки наш съгражданин. Преди години, когато сме взели този безлихвен заем, единствената цел е била да се погасят стари задължения, да не се стига до дела, да страда общината. В икономиката чудеса не стават. Приходите са от определени данъци и такси и няма как изведнъж да се появят едни милиони от някъде и да ни помогнат. В годните сме покривали постоянно задължения и кредити“. Настоящото ръководство на община Смолян влезе в общината през 2011 г. и свари дълг от 24,3 млн. лв. Заем на стойност близо 4 млн. лв. е взет преди три години, за да се погасят просрочени задължения и да се спаси общината от запори. И в накрая на всяка година ОбС го препотвърждава. През ноември месец обаче отказа. Отказа и през декември месец. В началото на годината общината получи писмо от финансовия министър Владислав Горанов, че започват да приспадат по график суми от него на обща стойност 2 925 000 лв. от общата изравнителна субсидия и целевата субсидия за капиталови разходи. А остатъкът ще се удържа от бюджета за догодина.\r\nПо думите на кмета безлихвеният заем от централния бюджет е мярка, която подпомага общините. Подчерта, че бюджетите, които управата предлага, не са разточителни и са балансирани. „Няма екстри, от които лесно можем да се лишим и да не се отразят на нашите съграждани. Шест години не купуваме коли, не ходим на екскурзии и командировки. Стараем се отговорно да харчим парите на общината и да не повишаваме данъците. Някой каза, че плашим - не плашим никого, просто искам да сме искрени и ако не се приеме този безлихвен заем, общината трябва да се лиши от неща, които не са жизнено важни“, посочи Мелемов.  Против предложението бяха групите на БСП и Коалиция за развитие на община Смолян (КРОС). Според Кирил Хаджихристев (КРОС) притеснението е, че сега е дошло време министърът на финансите да си иска заема, след като три години е бил отпускан. А това на практика стана, защото с двете негативни решения – от ноември и декември месец 2017 г. бе изпуснат срокът за удължаване на срока му.\r\n„Хаджихристев попита какво направи общинското ръководство да го върне или да го намали като размер.  Кметът му отговори, че всеки месец общината дава финансови справки в МФ. Постоянно са проверявани от Сметна палата и АДФИ - единствените компетентни органи да четат цифри.\r\n„Всички отчети са публични. Ако има повече пари, ще плащаме лихвения заем (облигационен кредит на стойност 10 млн. лв.- б.а.), но не виждам логиката, когато имаш безлихвен, да плащаш него, а да не покриваш лихвения“, обясни той. Лидерът на ДПС Салих Аршински  призова колегите си да оставят политиката, когато решават този въпрос, защото в противен случай „нещата не отиват на добре“.\r\n„Ние сме подкрепяли безлихвен заем и в мандата на г-жа Янкова. И сега пак. Вие чували ли сте за фалирала община? Няма и да чуете. Предлагам да не експериментираме с търпението на обществеността. В момента е лудост, ако продължим с политическия инат и поставим обществеността в тази трудна ситуация“, подчерта Аршински.\r\n„Ако кметът внася дадена докладна и иска тя да мине, както е в случая за приемане на решение за вземане на кредит, трябва да си направи съответното мнозинство от 15 гласа и да си приеме това, което то иска. Никой от опозицията не е длъжен да съдейства на кмета. Този кредит не е за спасяване на общината, а за спасяване на кмета от тази патова ситуация, в която той сам се вкара“, смята Михаил Генчев (БСП).\r\nИвайло Халваджиев (ГЕРБ) му опонира така: „\"Имах един приятел, който се занимаваше със зимно поддържане. Когато дойде г-н Мелемов в общината, той ми вика: „Ама те плащат! Плащат ми и старите задължения, и новите фактури!\". А като говорим за капацитет - г-жа Аръчкова (зам.-кмет на общината по финансовите въпроси – б.а.) е с национална награда за финансист на годината. Г-н Генчев в предишното управление също е бил финансов зам.-кмет. Не знам да е получавал награди. Но си тръгват от общината. Обират всички пари, които има, за да си платят отпуските, които не са ползвали. И оставят общината без пари. Това е срам! Просто замълчете!\". Според Данчо Киряков – бивш кмет на община Смолян(до 2003-2007 г), сега съветник от ГЕРБ, дори кметът Мелемов да вложи всичките си умствени и физически способности до края на този мандат много трудно ще постигне този батак, който е заварил.\r\n„По простата причина, че не притежава тези качества, които притежаваше тогавашното ръководство на общината. И за пореден път напомням на нашите съграждани, че това управление на БСП от 8 години община Смолян ще го „избива“ 20 години“, посочи той.  ", "date": "2018.01.13", "title": "Кметът на Смолян: Безлихвеният заем от държавата е мярка, която подпомага общините"}
{"url": "https://www.actualno.com/society/mesten-hotelier-vtori-kabinkov-lift-nad-bansko-e-izlishen-news_654150.html", "text": "  На този етап втори кабинков лифт над Банско е напълно излишен. Това каза в ефира на bTV Никола Вапцаров, местен хотелиер и потомък на поета и революционер Никола Вапцаров.  По думите му опашките могат да се облекчат, като се позволи на хотелиерите да продават ски пасове от рецепцията. Според Никола Вапцаров с организационни мерки човекопотокът може да се подобри поне с 40%. „Едното е да се отворят повече каси, другото е да се комбинира извозване на туристите догоре с бусчета, както и да се увеличи скоростта на лифта. В Банско се говори от всички, че той работи на минимална скорост”, отбеляза той.\r\n„Не може, когато има например ски олимпиада в Банско, да няма грам опашка, а в моменти, в които градът е почти празен, да стават километрични опашки. По този начин се създава впечатлението, че има проблем, а проблемът се създава от „Юлен”. Те действат с подмушване. Сега искат да сложат още една кабинка, след това ще започнат: „Малко ще изсечем, за да има ски, да има спорт, децата да са добре”, предположи Никола Вапцаров. Той изтъкна, че не е против развитието на Банско, а напротив, като хотелиер би се облагодетелствал.   „Първоначалният план за Банско предвиждаше 7000 – 8000 легла при построяването на лифта. В момента  са 18 000. Как ще ни гарантират, че като разширят ски зоната, няма изведнъж да започне отново да се строи”, попита той.\r\n„Тази гора от блокове, която отвращава хората, ни превърна в най-евтиния ски курорт в Европа. В момента в Тирол е по-евтино с картата, отколкото в Банско, но хотелите са по-скъпи, затова сигурно много хора идват в Банско”, допълни Вапцаров.\r\nНай-успешният български скиор в алпийските дисциплини Петър Попангелов, който е и хотелиер на Боровец, коментира, че трябва да се развива туризмът във всички наши зимни курорти.     ", "date": "2018.01.13", "title": "Местен хотелиер: Втори кабинков лифт над Банско е излишен"}
{"url": "https://www.actualno.com/crime/50-godishen-myj-izdyhna-na-rojdenija-si-den-v-selo-do-blagoevgrad-news_654151.html", "text": "  50-годишен мъж издъхна на рождения си ден в Благоевградско село, на този етап няма данни за насилствена смърт, предаде кореспондентът на БГНЕС за региона.  В 16 ч. днес е подаден сигнал за открит мъртъв мъж на вътрешното стълбище в двуетажния му дом в с. Падеш, община Благоевград. Мъжът, който днес имал рожден ден, е открит от негови близки, същия бил видян жив тази сутрин. Смъртта му е констатирана от медицински екип, в момента следователи от Второ ПУ-Благоевград извършват оглед. На този етап няма данни за насилствена смърт.\r\nВъзможно е мъжът, който е наднормено тегло да е получил инфаркт, или пък се е спънал и паднал по стълбите. На този етап не е ясно дали ще бъде извършена аутопсия от съдебен лекар за установяване причините за мистериозната му смърт.   Такава може да бъде извършена, ако следователите открият нещо съмнително при огледа, или ако близките му пожелаят.", "date": "2018.01.13", "title": "50-годишен мъж издъхна на рождения си ден в село до Благоевград"}
{"url": "https://www.actualno.com/europe/milosh-zeman-vodi-na-izborite-v-chehija-no-shte-ima-balotaj-news_654152.html", "text": "  При обработени над 97% от бюлетините на чешките президентски избори, действащият държавен глава Милош Земан има подкрепа от почти 40% от гласувалите, съобщава AFP, като се позовава на официални данни.  Между него и бившия председател на Чешката академия на науките Иржи Драхош, който е подкрепен от 26,39% от гласувалите, ще бъде проведен втори тур, насрочен за 26 и 27 януари.    ", "date": "2018.01.13", "title": "Милош Земан води на изборите в Чехия, но ще има балотаж"}
{"url": "https://www.actualno.com/crime/psiholog-prichinata-za-shestornoto-ubijstvo-e-fatalno-privlichane-news_654155.html", "text": "  Не искам хората да остават с впечатлението, че шесторното убийство в Нови Искър е извършено заради любов. Любовта не води до смърт. Това със сигурност не е любов, това е фатално привличане. Това каза в ефира на bTV психологът Росен Йорданов.  Нямам обичайните съмнения относно авторството на това престъпление, допускам, че това е човекът, който е причинил смъртта на тези хора. Опитът ми от години обаче ми показва, че понякога на обществото е трудно да обясниш защо и как, допълни психологът. Според него в обществото са се породили множество въпроси,  тъй като информацията, която е излизала от МВР, е била леко хаотична. „Не мисля, че е работа на шефа на следствието или на главния секретар да обясняват мотивите, защото те не са експерти по психология.  Тази политика - че един човек ще трябва да обяснява всичко, води до това хората да си задават много въпроси и да не им е ясно защо се е случило, как се е случило, защо се включва армия в издирването на човек”, заяви Росен Йорданов.\r\nПо думите му макар и с присъда, Росен Ангелов години наред  не е бил открит, тъй като институциите не работят добре.   „В МВР работят слабо мотивирани хора, управлява се лошо и често се сменят началници.  Не себеотдаването и професионализмът са нещата, които движат един човек кариерно в тази система, а други – непотизъм, ловко поведение на оцеляване, съобразяване, премълчаване”, изброи той.\r\nСпоред него цялата система трябва да се реорганизира така, че там да работят по-мотивирани и по-кадърни хора. МВР отдавна е в хватката на политиците, там големите назначения се правят с гърбове от политици, заяви психологът.  ", "date": "2018.01.13", "title": "Психолог: Причината за шесторното убийство е фатално привличане"}
{"url": "https://www.actualno.com/society/vse-poveche-jeni-u-nas-postypvat-na-rabota-v-mvr-news_654145.html", "text": "  Все повече жени постъпват на работа в МВР. Някои избират силовите отдели за борба с безредиците, а други са оперативни работници в икономическа полиция и отдел „Убийства”.  Техният свят доскоро беше територия, запазена само за силния пол. „Била съм на случаи с домашно насилие, на самоубийства”, казва Нина Петкова от отдел „Икономическа полиция” в СДВР. Не им е лесно, защото се искат и сила, и воля, и железни нерви. Не да понесеш непоносимото, а да живееш с него. „Трудно е, когато кажеш на близките и влезеш с изречението: Моите съболезнования. И никога не свикваш с това нещо. Преди много време попитах един мой бивш началник: Аз кога ще свикна когато влизам в стаята с тази реплика? А той каза: Ако свикнеш, ти вече не си ми нужна”, разказва друга служителка на МВР пред bTV.\r\nНякои са знаели призванието си от деца.   „Харесвам полицейската професия и обичам конете безумно”, каза Теодора Шяинкова от сектор „Масови мероприятия” в СДВР.\r\nДруги са се озовали на подходящото място в подходящото време, както става по филмите.\r\n„Като клише ще прозвучи, че това е детска мечта. Това не е филм, филмът е доста различен”, категорична е Цветелина Кирилова от сектор „Масови мероприятия” в СДВР.   „Има доста моменти и ситуации, в които една жена, достатъчно подготвена, мотивирана и оправна, може да свърши по-добре определен тип задачи”, отбеляза зам.-директорът на СДВР Антон Златанов.\r\nВ системата казват, че да си полицай е трудно. Още по-трудно е обаче да си жена полицай.  ", "date": "2018.01.13", "title": "Все повече жени у нас постъпват на работа в МВР"}
{"url": "https://www.actualno.com/america/pochina-edin-ot-liderite-na-ku-kluks-klan-news_654138.html", "text": "  В затвор в американския щат Мисисипи умря 92-годишният Едгар Рей Килън – един от лидерите на организацията Ку-клукс-клан, съобщава местният в. „Клериън леджър”.  Не се съобщава причината за смъртта на Килън, но от затвора са информирали, че той е страдал от хронична хипертония, предаде БГНЕС. Един от основателите на Ку-клукс-клан във Филаделфия, свещеникът баптист и работник в дъскорезница Едгар Рей Килън излежаваше 60-годишна присъда за организирането на убийството на трима членове на Конгреса за расово равенство, които работели за регистрирането на афроамерикански избиратели за участие в изборите. Правозащитниците бяха убити през 1964. Три години по-късно Килън и други членове на Ку-клекс-клан бяха съдени за убийствата, но съдебните заседатели оправдаха Килън, тъй като свещеник не може да бъде осъден. Едва през 2005 Килън влиза в затвора.\r\nРазправата с активистите ускори приемането на закона за гражданските права, който позволи на федералните власти на САЩ да се намесват в делата на щатите за защита на жителите от расова дискриминация.   През 1988 британският режисьор Алън Паркър засне филма „Мисисипи в пламъци” (Mississipi Burning) по действителните събития с участието на Уилям Дефо, Джийн Хекман, Франсис Макдорманд.\r\nФилмът получи 6 номинации за „Оскар” и взе награда за „най-добра операторска работа”.  ", "date": "2018.01.13", "title": "Почина един от лидерите на Ку-клукс-клан"}
{"url": "https://www.actualno.com/business/skypijat-alkohol-v-turcija-zasilva-interesa-kym-vareneto-na-rakija-v-bylgarija-news_654134.html", "text": "  Скъпият алкохол в съседна Турция засилва интереса към варенето на ракия в България, споделиха жители на русенски села с преобладаващо население от турския етнос. Хората там разказват, че заради високите цени на твърдия алкохол в южната ни съседка, често им звънят роднини, които искат да им сварят ракия в България и да им я изпратят в Турция, предаде кореспондентът на БГНЕС в крайдунавския град.  Най-облагодетелствани са шофьорите на турски ТИР-ове, които използват служебното си преминаване през България, за да посетят тукашните си роднини и да се заредят със сравнително евтин алкохол. По техни думи литър ракия в Турция излизал около 100 турски лири, което при обменния курс към момента надхвърля малко над 50 лева. В Русе ангажирането на казан за варене на ракия струва средно около 40 лева, със собствени дърва и следене на процеса. Ако не ви се занимава с осигуряването на дърва и не ви се стои с часове край казана, можете да оставите материала и срещу 20 лева допълнително ще получите готов продукт. Специалистите съветват, след като ракията е сварена, да се вземе проба от нея и да се занесе в лаборатория, където ще измерят температура, градуси и Ph. Ако има отклонения от нормата, на място се предлагат необходимите съставки и добавки, за да може ракията да стане мека, топла и пивка. Има и възможност за допълнителни екстри чрез добавяне на различни „чипсове“. Основен е дъбовият, който е в различни варианти, в зависимост от това дали искате ракията да наподобява коняк или уиски. Всичко това - замерване, изчисления на пропорции заедно със закупуването на добавки, за да се достигне желаният вкус, градус, цвят и аромат, излиза около 15 лева.", "date": "2018.01.13", "title": "Скъпият алкохол в Турция засилва интереса към варенето на ракия в България "}
{"url": "https://www.actualno.com/europe/makron-predloji-bagetata-da-vleze-v-spisyka-na-unesko-news_654139.html", "text": "  Президентът на Франция Еманюел Макрон предложи френските хлебчета багета да бъдат включени в списъка на нематериалното наследство на ЮНЕСКО, информира ТАСС.  В изказване по телевизия Ер Те Ел Макрон каза, че „багетата е всекидневието на французите, а хлябът – особен случай, всяка сутрин, обяд и вечер на французите”. Според президента Макрон за френската багета „завиждат по целия сват, затова има смисъл да бъде включена в списъка на наследството”. Припомняме, че през декември м.г. в списъка на нематериалното културно наследство на ЮНЕСКО беше включена неаполитанската традиция за приготвяне на пица.", "date": "2018.01.13", "title": "Макрон предложи багетата да влезе в списъка на ЮНЕСКО"}
{"url": "https://www.actualno.com/society/140-godini-ot-povtornoto-osvobojdenie-na-stara-zagora-news_654092.html", "text": "  Днес се навършват 140 години от повторното Освобождение на Стара Загора през Руско-турската освободителна война 1877 – 1878 г.  По повод паметното събитие от 08.30 ч. в катедрален храм „Свети Димитър“ ще бъде отслужена заупокойна литургия от храмовото свещеничество. По традиция на 13 януари се отслужва литургия в памет на загиналите при превземането, опожаряването и освобождението на Стара Загора български опълченци, руски воини и мирни граждани. От 2008 година, когато се навършиха 130 години от Освобождението на Стара Загора, Община Стара Загора и Старозагорската митрополия отбелязват по този начин славната дата в историята на града. На 19 юли стар стил 1877 г. Стара Загора след тежки боеве е опожарена от войските на Сюлейман паша по време на Руско-турската Освободителна война. На 22 юли Девети Кавказки драгунски полк, предвождан от херцог Николай Максимилиянович Лайхтенбергски, влиза в Стара Загора и освобождава града. На 23 юли ген. Гурко и ген. Столетов са тържествено посрещнати в града. На 24 юли ген. Гурко свиква заседание на българските първенци. Избрана е привременна управителна комисия с председател П.Р.Славейков - организатор на първата гражданска власт в града.\r\nНа 29 юли херцог Лайхтенбергски напуска Стара Загора и се отправя към Нова Загора, където е трябвало да се съберат всички части на Гурковския отряд за превземането на града от турците. На 30 юли отрядът на херцог Лайхтенбергски поема обратно пътя към Стара Загора, за да не нахлуят турците в незащитения град.   В същото време 40-хиляден турски отряд, командван от Сюлейман паша, се насочва към Стара Загора и на 31 юли предприема настъпление срещу града. След 6-часов бой войските от Предния отряд се оттеглят към Шипченския проход. Но част от опълченците и казаците, се барикадират в града и съпротивата им продължава до вечерта на 1 август.\r\nСлед тежките отбранителни боеве градът е превзет, опожарен и сринат до основи от турските войски, убитите са безчет. В старозагорската църква \"Света троица\" - в храма и двора са избити хиляди души мирно население. Много млади жени и деца са отвлечени в робство. Градът остава 5 месеца в ръцете на турците.\r\nНа 13 януари 1878 г. Стара Загора е освободена повторно, а възстановяването на града започва веднага след освобождението на България.     ", "date": "2018.01.13", "title": "140 години от повторното Освобождение на Стара Загора"}
{"url": "https://www.actualno.com/curious/frenskijat-zamyk-v-kojto-e-umrjal-richard-lyvskoto-syrce-e-objaven-za-prodan-news_654137.html", "text": "  Френският замък, в който е умрял английският крал Ричард Лъвското сърце, е обявен за продажба за почти 1 милион евро, съобщава британският в. The Telegraph.  По информация на изданието, замъкът Шалю Шаброл в Лимузен е с площ от 600 кв.м. и ще се продава за 996 хиляди и 400 евро. Той има 15 стаи и приземни помещения и е разположен в самия център на село Шалю, откъдето се открива „уникална гледка към целия регион”. Сегашните собственици са трима холандци. Вероятни купувачи са двама французи, но сделка още не сключена. Ричард Лъвското сърце бил ранен в бой на 26 март 1199 при обсадата на Шалю Шаброл и по-късно починал от отравяне на кръвта.\r\nСнимка: Архив     ", "date": "2018.01.13", "title": "Френският замък, в който е умрял Ричард Лъвското сърце, е обявен за продaн"}
{"url": "https://www.actualno.com/politics/cvetanov-spekulacija-e-che-petyr-hristov-e-bil-blizyk-do-vlastta-news_654103.html", "text": "  В момента има много звена, които работят срещу корупцията. Събирането на всички тези звена в един орган ще създаде координация. Не може да се казва, че един орган, когато се използва, той ще бъде използван като бухалка.  Това каза пред Нова телевизия Цветан Цветанов, председател на ПГ на ГЕРБ в отговор на въпрос кое е наложило да се пише нов закон, при наличие на много органи, които борят корупцията и текстове в НК срещу явлението. За 100-те млн. лв., които премиерът Бойко Борисов обеща на полицаите, Цветанов заяви, че „цялата тази отговорност, която пада върху системата за сигурност, е свързана с желанието ни да подобрим средата за работа. Премиерът беше много ясен – той каза, че осигуряване на допълнителен финансов ресурс , не означава че той го прави, за да спре протестът“. Във връзка с убийството на бизнесмена Петър Христов той заяви, че се познават, но е политическа спекулация да се твърди, че са приятели и че е бил близък до властта. По думите му, давайки информация за „Наглите”, той всъщност е изпълнил гражданския си дълг.\r\n„Споделена е определена чувствителна информация, която е допринесла за разкриването на тежки престъпления в България. Във времето той е бил един от истинските радетели за синята идея и за това, че СДС и демокрацията винаги са били приоритет за него”, допълни Цветанов.   Отрече обаче Петър Христов да е имал каквито и да било политически амбиции.\r\nС думите „Благодаря за българското председателство“, Цветанов прекъсна обзора по темата сигурност и подчерта – „ние имахме възможност да представим парламентарното председателство по един добър начин“. \r\n„Не може ние като българи да не дадем нужното за предстоящото председателство“, продължи лидерът на ПГ на ГЕРБ, но след това се поправи като заяви, че говори за „парламентарното измерение на председателството, което започна в България. Председателството е отговорност, от която всички българи трябва да се възползваме“, заяви Цветанов.     ", "date": "2018.01.13", "title": "Цветанов: Спекулация е, че Петър Христов е бил близък до властта"}
{"url": "https://www.actualno.com/society/api-preduprejdava-pytnite-nastilki-v-pochti-cjalata-strana-sa-mokri-news_654104.html", "text": "  Пътните настилки в почти цялата страна са мокри, съобщават от Агенция \"Пътна инфраструктура\".  Намалена видимост поради мъгла: до 50 м има в района на Витиня /обл. София/ и до 100 м има в района на проход „Шипка“. Времето над цялата страна е облачно. Слаб до умерен вятър духа в областите: Бургас, Варна, Видин, Добрич, Монтана, Пловдив, Плевен, Разград, Русе, Силистра, Сливен, Смолян, София, Търговище и Шумен. Дъжд вали в областите Бургас, Варна, Видин, Габрово, Ловеч, Пазарджик, Пловдив, Търговище, Хасково и Шумен, както и в района на Голешево /обл. Благоевград/, АМ „Хемус“ /обл. София/. Сняг вали в областите Видин, Враца, Монтана, Русе и Шумен, както и в района проход „Петрохан“, проход „Шипка“, „Троянски“ проход, „Ришки“ проход, проход „Предел“, Черна Места /обл. Благоевград/, Балчик /обл. Добрич/, Априлци /обл. Ловеч/, планинската част на област Пазарджик, Студенец и Паничково /обл. Пловдив/, планинската част на област Сливен, планинската част на област Смолян, АМ „Тракия“ от км 45 до км 55 на Гълъбец, Саранци, Гинци, Мирково, Ярема /обл. София/.", "date": "2018.01.13", "title": "АПИ предупреждава: Пътните настилки в почти цялата страна са мокри"}
{"url": "https://www.actualno.com/america/hilari-klintyn-trymp-projavjava-rasizym-kym-vseki-kojto-ne-e-kato-nego-news_654105.html", "text": "  Бившият държавен секретар на САЩ Хилари Клинтън заяви, че президентът на САЩ Доналд Тръмп проявява расистки възгледи срещу всеки \"който не прилича не самия него\". Бившият кандидат за президентът направи съответното изявление в профила си в \"Туитър\" на фона на некоректното изявление на американския лидер по отношение на Хаити и страните от Африка.  БГНЕС припомня, че в четвъртък Тръмп предизвика възмущението на международната общност с обидното си определение към горепосочените страни. Тогава Си Ен Ен съобщи, че по време на среща със законодателите в Белия дом, американският държавен глава попитал защо някой ще иска в САЩ да идват имигранти от Хаити и африканските държави, които не са нищо повече от „мръсни дупки”. Президентът добавил, че страната му трябва да ограничи и притока на хора от държави като Норвегия. Иронично, изказването му бе направено в навечерието на осмата годишнина от чудовищното земетресение в Хаити, което уби 225 000 души и съсипа икономиката на държавата.   ", "date": "2018.01.13", "title": "Хилари Клинтън: Тръмп проявява расизъм към всеки, който не е като него"}
{"url": "https://www.actualno.com/politics/bsp-obsyjda-vota-na-nedoverie-kym-pravitelstvoto-i-istanbulskata-konvencija-news_654124.html", "text": "  БСП обсъжда на Национален съвет вота на недоверие към правителството, Истанбулската конвенция и отчета за работата на парламентарната група.  Депутатът Желю Бойчев коментира пред БНР, че социалистите ще дадат мнението си относно позиция за Истанбулската конвенция и правата на жените. „ В дневния ред на заседанието ще влезе и точка, касаеща бъдещото развитие на планинския туризъм“, уточни той. По инициатива на Изпълнителното бюро на БСП и с единодушно решение на Националния съвет, проф. Стефан Данаилов и проф. Радослав Гайдарски бяха наградени с Почетния знак на партията. Проф. Гайдарски получи знака по случай своята 80-годишнина, а проф. Данаилов за своята 75-годишнина, съобщиха от пресцентъра на партията. Двамата са удостоени със знака и за своята дългогодишна партийна и политическа дейност.", "date": "2018.01.13", "title": "БСП обсъжда вота на недоверие към правителството и Истанбулската конвенция "}
{"url": "https://www.actualno.com/crime/falshivite-signali-za-bombi-v-sofija-sa-podadeni-ot-bylgarin-v-chujbina-news_654118.html", "text": "  Българин в чужбина е подал фалшивите сигнали за бомби в София, заяви на брифинг старши комисар Ивайло Иванов.  „Работа за установяване на подателя им започна още с първоначално постъпилите сигнали. Изяснихме, че обажданията са подадени от карта на чужд мобилен оператор и осъществихме  контакт с партньорските служби. Установен бе авторът на обажданията - 45-годишен български гражданин, който се намира в страна от ЕС.  За него е установено, че е подавал множество сигнали освен за обекти в България, и за различни европейски институции, като последният е за ЕК. С партньорските служби действаме за установяване на местонахождението и задържането му. Той съобщи още, че активните действия с партньорските служби продължават в тесен контакт. Изяснено е, че българският гражданин от няколко години не е на територията на България. Според данните до момента , от 2012 г. 45-годишният е подавал подобни сигнали за различни обществени обекти и институции – съд, прокуратура, частни хотели. Той има криминална регистрация за шофиране на МПС след употреба на алкохол. Мотивацията за действията му предстои да бъде изяснена в процеса на работа. В България през годините са водени досъдебни производства по същия повод във връзка с подадени от него много подобни сигнали. Деяниете е наказуемо и по  чл.326 от НК и по Закона за ЕЕН112, като по НК е предвидено наказание включително „лишаване от свобода“, а по Закона за ЕЕН, когато са мобилизирани службите за реагиране, е предвидена сериозна глоба в размер от 10 000 до 20 000 лв., като е предвидено търсене и на обезщетение за причинените вреди и направените от службите разходи. \r\nПрипомняме, че беше подаден в петък, след като такъв имаше и в четвъртък. След проверка на службите стана ясно, че взривно устройство няма. Пътниците и на двата терминала бяха евакуирани, а полетите отменени. От МВР заподозряха, че сигналите са подадени от един и същ мъж.    бе подаден в петък около 17.00 часа. Сградата бе проверена, а хората не бяха евакуирани.", "date": "2018.01.13", "title": "Фалшивите сигнали за бомби в София са подадени от българин в чужбина"}
{"url": "https://www.actualno.com/viewpoint/i-njama-kraj-novoto-v-bylgarskata-politika-news_653336.html", "text": "  Колко ли нови партийни и (или) коалиционни проекти ще се появят през 2018 година и каква роля ще се опитат да изиграят на публичната сцена? По тази толкова деликатна и едновременно с това трагикомична за политическия ни живот тема трудно би могло да се направи разумна прогноза при неизлечимите и задълбочаващи се абсурди на българската многопартийност.  Неслучайно, за един сравнително кратък исторически период от около 30 години след края на комунистическия режим бяха съдебно регистрирани над 400 политически партии, чиито окончателен списък днес едва ли някой би се наел да уточни. Да не говорим за десетките \"граждански\" движения, съюзи и какви ли не подобия на НПО-та, които се появяват и изчезват, и също си играят на политика.\r\nПрез меката \"предпредседателска\" есен на 2017 година \"цъфнаха и тръгнаха да връзват\" три повече или по-малко очаквани проекта. През септември своите предварително нашумели политически намерения. В \"отворено\" писмо той патетично обеща, че ще търси и ще намери тези българи, които да заместят сегашната политическа класа. В текста му се казва още, че българите ще решат дали новите претенденти за власт са достойни да заменят настоящите политици.  Първите впечатления от самата идея, колкото и да са \"накокошинени\" нейните автори, са повече от разочароващи. Тя изглежда съвсем недообмислена. Поне според мен, партийно-политическите стратегически намерения изискват съвсем друг подход за разработването на политически идеи, програми и послания за решаване на наболелите обществени проблеми, а не непрестанно политическо дърдорене. Тук ще цитирам Емил Кошлуков: \"Политика не се прави само с шоу. Рейтингът не се прелива във вот. Иначе и Азис щеше да е премиер. Едно е да си на екрана, друго е да си на улицата\".\r\nМного по-сериозна и реалистична изглежда новата инициатива на \"Да, България\", ДСБ/Нова Република, Зелените, ДЕОС, БЗНС и други организации, и граждани за създаването на обща експертна \" \", която да разработи визия за бъдещето на Европа и достойното място на България в нея. Много важно е да се водят такива дебати по време на председателството на Съвета на ЕС, които представят и други гледни точки за утвърждаването на страната ни като модерна европейска държава, освен правителствената пропагандна концепция.  Темите на експертните групи няма да са концентрирани само около дневния ред на председателството. Самите групи тепърва ще се формират, като някои от събитията, част от общата инициатива, ще бъдат и извън София. Форматът на тази платформа ще е \"относително отворен\", ще има редица дискусии и срещи с граждани, като изготвянето на манифеста за Европа не е фиксирано във времето. Според Христо Иванов, \"в идеалния случай общата платформа ще изготви манифеста за европейските избори\" (бел. ред. - ).\r\nИ тук стигаме до може би най-любопитната нова идея за участие в политиката. Не на някого друг, а на една от най-скандалните личности на прехода, небезизвестният \"млад пенсионер\" Божидар Димитров. В последните дни на 2017 г. услужливите медии направо \"опищяха орталъка\" с едва ли не \"съдбовната\" новина, че със заявката си за създаването на професорско политическо движение, което може да прерасне и в партия. \"Преди година основахме движение \"Боянски клуб\" на университетски професори и такива от БАН, което щеше да лобира за приемането на неща, свързани с културно-историческото наследство, но не върви. Затова си мисля дали да не възродим традицията от 1935-1943 г. на т. нар. професорски правителства. За да стане това, трябва да се участва в политиката. Ще направим политическо движение, да се измерим колко струваме в очите на избирателя. След това то може да се трансформира в политическа партия\", заяви бившият (от края на септември 2017 г.) директор на Националния исторически музей.  От сега е ясно, че проектът на Божидар Димитров ще бъде един от \"шлагерите\" на годината. Още на 8 януари, 2018 година професорът вече \"даде газ\" на познатата ни от години неизчерпаема хиперактивност с намерението си да инициира още до пролетта референдум за промяна на формата на държавното устройство от парламентарна в президентска република. Според него това е по-важна идея за неговия професорски \"Боянски клуб\", защото професорите \"трудно крачат в партийни редици\".\r\nВъзродените безгранични политически амбиции на Божидар Димитров, секретен сътрудник на Първо главно управление и агент на Второ главно управление на ДС с псевдоними Кардам, Тервел и Телериг, ни връщат във времето на 41-то НС (14. 07. 2009 г. – 15. 03. 2013 г.), първият парламент от \"новата политическа ера\" на Бойко Борисов. Божидар Димитров, дългогодишен член на БКП и БСП се присламчва към ГЕРБ и е избран за негов народен представител.\r\nКонституирането на 41-то НС ще бъде запомнено с факта, че най-сетне, 20 години след 1989 г. бе формирано парламентарно мнозинство, което успя да приеме лустрационен текст срещу агентите на ДС още в парламентарния правилник. Според този текст се забранява сътрудници на бившата Държавна сигурност да са ръководители на парламента, на парламентарни комисии, да участват в международни делегации, както и изобщо да са членове на комисиите по вътрешна сигурност, по външна политика и отбрана, за контрол на Държавна агенция \"Национална сигурност\" и по европейските въпроси. И когато всички започнаха да се надяват, че в парламента витае нов дух на историческа и политическа справедливост, кандидат-премиерът Бойко Борисов се изправи, рече и отсече: \"Народният представител Божидар Димитров ще бъде министър без портфейл и ще отговаря за българите в чужбина.\" Защо бе, тате, попитаха кротко медиите, гражданското общество и плахата \"Синя коалиция\". \"Защото ми е приятел, защото му вярвам и е написал над 30 книги\", отговори Бате Бойко и допълни с присъщата си добродушност: \"А ако това не ви харесва и не ме подкрепите, ще хвърля мандата, ще отидем пак на избори и ще ви науча аз вас\".\r\nМинистерстването на Божидар Димитров продължи само около година и половина (от юли 2009 г. до февруари 2011 г.) До оставката му се стигна, след като президентът Георги  Първанов (Гоце) отказа да даде съгласие за отстраняването на дипломатите бивши агенти на ДС. За да отговори на предизвикателството, премиерът нямаше друг изход, освен да поиска оставката на Божидар Димитров (Кардам, Тервел и Телериг) …\r\nМоже би това все пак беше за добро, защото за краткото време на министерския пост, Божидар Димитров успя да забърка няколко международни скандала. Първият бе свързан с изказването му, че \"правителството ще подкрепи членството на Турция в ЕС, ако съседката изплати 20 млрд. долара обезщетение на българите от одринска Тракия\". След това последваха критики от Великобритания към безразборното раздаване на български паспорти на македонци, молдовци и украинци.\r\nЕдва ли някой се интересува от моето лично мнение, но аз никога не съм харесвал Божидар Димитров, въпреки че сме от едно и също поколение. И определено не съм сам. Може би, защото ненавиждам ДС и не смятам нейните бивши агенти за национални герои. Потресен съм, че може да има хора като него, които не само се гордеят с агентурното си минало, но и издават специализираното си досие като отделна книга. За разлика от неговия работодател в Министерския съвет обаче, аз не харесвам и неговите възгледи. Отвращава ме примитивният му антиевропейски национализъм. Не знам как го възприемат българите в чужбина, но хора като него ме карат да се чувствам чужденец в собствената си държава. И това най-много ме притеснява във връзка с неговия \"професорски политически проект\". Добре поне, че Божидар Димитров най-сетне освободи поста си в НИМ. Още през 2015 г. около 2000 души поискаха в специална петиция неговото пенсиониране. Вместо заключение, ще цитирам някои от мотивите в този доста \"идеалистичен\" текст, подготвен от професор Ивайло Дичев от СУ \"Св. Климент Охридски\":\r\n\"      \"\r\nЦялата житейска, агентурна, политическа и професионална история на Божидар Димитров, както и новият му професорски партиен проект, който уж трябва да \"възроди\" по някакъв начин \"традицията от 1935 г. – 1943 г. на т. нар. „професорски правителства\", поразително напомнят на сцени от \"театъра на абсурда\", в който живеем. И всичко можеше да бъде много смешно, ако не беше толкова тъжно.  .   ", "date": "2018.01.13", "title": "И няма край \"новото\" в българската политика"}
{"url": "https://www.actualno.com/asia/vypreki-preduprejdenijata-na-trymp-iran-othvyrli-vsjakakvi-promeni-v-jadrenata-sdelka-news_654110.html", "text": "  Техеран днес отхвърли каквито и да било промени на ядреното споразумение със световните сили след като президентът на САЩ Доналд Тръмп настоя за нови мерки, за да бъде споразумението действено.  Иран „няма да приеме никакви промени в това споразумение, било то днес или в бъдеще, и няма да позволи други въпроси да бъдат обвързани с него”, се казва в изявление на външното министерство, предаде БГНЕС. В петък Тръмп отново замрази свързаните с ядрената програма санкции, както се изисква, но настоя европейските партньори да работят със САЩ, за да „поправят катастрофалните недостатъци на сделката, в противен случай САЩ ще се оттеглят”. Тръмп каза, че новото споразумение трябва да ограничи иранската ракетна програма и да включва постоянни ограничения върху иранските ядрени централи, като се премахнат крайните срокове, които изтичат след десетилетие.\r\nИранският външен министър Мохамад Джавад Зариф каза, че споразумението от 2015 не може да бъде предоговорено.   В съобщението от външното ведомство се критикува и налагането на нови санкции на 14 физически лица, обявени от американското министерство на финансите в петък, заради незачитане на човешките права и иранската ракетна програма.", "date": "2018.01.13", "title": "Въпреки предупрежденията на Тръмп: Иран отхвърли всякакви промени в ядрената сделка "}
{"url": "https://www.actualno.com/burgas/burgas-e-na-pyt-da-razvie-uspeshno-svatben-turizym-news_654113.html", "text": "  Бургас e на път да развие успешно сватбен туризъм, предаде кореспондентът на БГНЕС от черноморския град.  Още в първия работен ден от новата година в бургаския обреден дом резервации за сватби са направили 30 бъдещи семейства. „Двойките започнаха от предходната година да си записват дати, да резервират агенции. Все повече двойки от вътрешността на страната искат да сключат брак на морето”, сподели сватбеният агент Марияна Панчова. Две от двойките ще се бракосъчетаят на единствения остров по българското Черноморие превърнат в туристическа забележителност Света Анастасия.\r\n“Едното бракосъчетание ще бъде в началото на лятото, другото - през месец август”, заяви управителят на острова Павлин Димитров. Той отбеляза, че хората, които искат да си кажа „да“ на Света Анастасия са любители на приключенията, а не търсачи на лукса. „Те искат приключенско сватбено тържество, да дойдат с пиратски кораб“, добави Димитров.   През миналата година четири двойки също са избрали острова за тематична сватба, като две от тях са били чуждестранни.\r\nПрез отминалото лято у нас е реализирана и подводна сватба, а сред нестандартните идеи за лято 2018-та година се очаква да бъдат сватба в морската градина на Бургас с коне, такава на кораб и сватба с горски мотиви.\r\nЗа някои от най-любопитните идеи разказва Марияна Панчова: “Влизали са при нас на сватба с ролери, със скейтове, зависи от предпочитанията от стила на младите”.   Повишен интерес свързан със сакралните дати се наблюдава и тази година, макар още да няма резервация за 18.08.2018 г. От обредния дом уточняват, че броят на бракосъчетанията в морския град през миналата година се е увеличил с 206 в сравнение с тези от 2016-та.", "date": "2018.01.13", "title": "Бургас e на път да развие успешно сватбен туризъм"}
{"url": "https://www.actualno.com/asia/za-pyrvi-pyt-jenite-v-sauditska-arabija-bjaha-dopusnati-do-futbolen-mach-news_654107.html", "text": "  В петък жените почитателки на футбола наблюдаваха любимия си спорт на живо от стадиона в саудитския град Джида, превръщайки се в първите представители на нежния пол, получили това право. В Twitter местният вестник \"Оказ\" дори публикува снимки на фенките, носещи зелени и бели шалове в подкрепа на своя любим отбор. Двата тийма пък пуснаха специално намаление на тениски за жените поддръжници, присъстващи на петъчната им игра.  Около 10 000 места бяха отредени за жените и целите семейства в \"Крал Абдула Спорт Сити\" в Джеда за местния мач между \"Ал Ахли\" и \"Ал Батен\" - един от трите двубоя, за които саудитски власти дадоха позволение на жените да присъстват този месец. Другите два са насрочени за събота в столицата Рияд и за 18 януари в Дамам, предаде БГНЕС. През октомври Саудитската държавната агенция по спорта обяви, че три стадиона, които досега са били само за мъже, ще бъдат подготвени да посрещнат цели семейства. За целта бяха изградени и специални места за сядане и влизане. Вярва се, че могъщият принц Мохамед бин Салман е застанал зад идеята, тъй като се стреми да отвори страната си и да промени облика й.", "date": "2018.01.13", "title": "За първи път жените в Саудитска Арабия бяха допуснати до футболен мач"}
{"url": "https://www.actualno.com/asia/57-dushi-se-natroviha-s-kafe-v-ruski-grad-news_654114.html", "text": "  Броят на натровилите се с кафе в столицата на руската република Бурятия Улан Уде нарасна двойно само за едно денонощие. Така от 24-ма, сега пострадалите наброяват 57 души, като 45-ма от тях са хоспитализирани в инфекциозната болница в републиката, 8 от тях са деца.  Това съобщи за ТАСС източник от Министерството на здравеопазването в републиката, който допълни, че 12 от заболелите са диагностицирани и със салмонела. Всички те са били клиенти на едно и също кафене - столичното \"ШуленДо\".   ", "date": "2018.01.13", "title": "57 души се натровиха с кафе в руски град"}
{"url": "https://www.actualno.com/europe/britanski-ministyr-zaradi-brexit-es-izpadna-v-paranoja-news_654120.html", "text": "  Британският министър на финансите Филип Хамънд разкритикува ЕС за твърдата позиция по Brexit, която заплашва Лондон със загуба на различни преференции след напускането на общността. В интервю за утрешния германски в. „Велт ам зонтаг”, извадки от което бяха публикувани на сайта на изданието, Хамънд казва, че в Брюксел се мъчат да се държат колкото се може по-твърдо с Лондон, за да не провокират ефект на доминото и че разбира „тази параноя”.  Хамънд сравнява ЕС с голф клуб. „Не трябва, от една страна, да си собственик на голф клуб и да глобяваш всеки, които иска да го напусне, от друга. Точно обратното, трябва да полагаш по-големи усилия, за да го направиш привлекателен за нови действащи членове”, смята финансовият министър. Той отбелязва, че САЩ „и много други държави” „искат да сключат с Великобритания договори за свободна търговия. „А в Европа няма подобно нещо. От Европа чуваме обратното”. Консултациите между Великобритания и ЕС трябва да продължат до ноември 2018, след което двете страни ще разполагат с половин година за ратификация на договореното от националните парламенти.\r\nBrexit ще се състои на 29 март 2019, след което ще започне двугодишен преходен период.     ", "date": "2018.01.13", "title": "Британски министър: Заради Brexit ЕС изпадна в параноя"}
{"url": "https://www.actualno.com/cinema/prikluchi-pyrvijat-etap-ot-opredeljaneto-na-tazgodishnite-kandidati-za-oskar-news_654093.html", "text": "  Академията за филмови изкуства и науки в САЩ приключи с подбора си на претенденти за наградите \"Оскар\". Както съобщиха от самата академия, в петък официално изтече времето, в което шестте хиляди академици с право на глас можеха да попълнят и изпратят бюлетините си с имената на кандидатите за бъдещи лауреати.  \"Гласуването приключа днес, а вие за кого ще викате на 23 януари\", запитаха от престижната институция в Twitter акаунта си. Кандидатите за най-престижните награди в света на киното ще бъдат обявени на въпросната дата. През февруари пък ще започне вторият и последен етап на гласуването, което ще определи и победителите в отделните категории, предаде БГНЕС. 90-та подред церемония по връчване на отличията \"Оскар\" ще се проведе в театъра \"Долби\" в Лос Анджелис на 4 март.", "date": "2018.01.13", "title": "Приключи първият етап от определянето на тазгодишните кандидати за \"Оскар\""}
{"url": "https://www.actualno.com/health/zashto-myjete-karat-po-tejko-prostudata-news_654116.html", "text": "  Защо по време на простуда мъжете страдат повече от жените? Или те само се преструват, че им е лошо, защото искат някой да се грижи за тях?  Главата те цепи. Носът ти тече. Ставите те болят. Когато мъжът е настинал – настъпва истинска катастрофа. Докато средностатистическата жела дори и настинала продължава да върти къщата, да помага на децата с уроците, да ходи на пазар и др. А мъжът не може да се отлепи от леглото: пъшка и лежи. Наистина ли представителите на така наречения силен пол толкова трудно понасят една нищо и никаква настинка? Ето какво мислят експертите.   Повод за насмешки няма. Американски научни изследвания са установили, че от остри респираторни заболявания мъжете страдат повече, отколкото жените. Мъжете имат по-слаба защитна реакция от вирусите, предизвикващи грип и простуда. Т.е. при тях могат да се появят много по-сериозни симптоми, отколкото при дамите. Дори рисковете от летален изход са по-големи, подчертава пред „Дойче Веле“ доктор Маркус Вайс.\r\nНеговата колежка, доктор Астрид Кучков добавя, че причините се крият в особеностите на имунната система. Когато причинителят на болестта попадне в човешкия организъм, се задействат имунокомпетентните клетки. Те разпознават и обезвреждат тези чужди за организма субстанции. Съществуват два защитни механизма на организма от антигените и антителата. Това са така наречените „специфични“ и „неспецифични“ имунокомпетентни клетки. Първите ефективно действат срещу конкретните, чужди агенти. Всички те, както се казва, са експерти в своята област. Когато трябва да се окаже съпротива на грипните вируси, се задействат едни имунокомпетентни клетки, а когато става дума за херпесни инфекции – други. По този начин човекът може да се противопостави на множество вируси, бактерии и паразити, разказа доктор Астрид Кучков.    Обаче има едно „НО“: когато антигенът за пръв път попадне в организма, неговото разпознаване и активизирането на имунната система се нуждаят от определено време. За да се противопоставят ефективно на вируса, имунокомпетентните клетки трябва да се размножат до няколко милиона. И именно тук се крие съществената разлика на женската и мъжката имунни системи.\r\nКакто са установили учените, причината за бързата реакция срещу респираторния вирус при жените се крие в производството на хормона естроген, който, освен всичко друго, съдейства за размножаването на специфичните имунокомпетентни клетки и така стимулира имунната система.  В същото време, основният мъжки хормон тестостерон, точно обратното, намалява имунната реакция на организма срещу грипния вирус, блокирайки защитните функции. С други думи, колкото по-високо е нивото на тестостерон в организма, толкова по-слаба е имунната система. А колкото по високо е нивото на естрогена, толкова по-бързо и агресивно организмът реагира на вирусите.  Причините за тези разлики в имунната система все още остават загадка. Учения Маркус Алфред предполага, че тайната на силата на женската имунна система се крие в това, че тя е предназначена да защитава не само своето собствено здраве, но и здравето на детето.\r\nЕдва появил се на бял свят, младенецът попада в среда, населена с вируси, бактерии и други микроорганизми. Животът в такава компания би бил невъзможен, ако не беше мощният щит под формата на майчината имунна система. Според хипотезата на Алфред силният имунитет се е формирал при жените преди хиляди години, когато нашите предци са живели в пещери. Природата е решила, че активното производство на хормона естроген, който положително се отразява върху имунната система, започва още в тийнейджърските години на жените. Тестостеронът не е единствената причина мъжете да имат по-слаб имунитет от жените. Резултатите от социологическите допитвания показват, че мъжете водят по-нездравословен начин на живот, не подбират храната си, а също така по-рядко се имунизират срещу грип, за разлика от жените. Следователно, здравето на човек, независимо от това дали е мъж или жена, зависи преди всичко от самия него, подчертават лекарите. Източник: БГНЕС  ", "date": "2018.01.13", "title": "Защо мъжете карат по-тежко простудата?"}
{"url": "https://www.actualno.com/society/prognoza-za-vremeto-13-januari-sybota-news_654085.html", "text": "  Днес дъждът в повечето райони ще премине в сняг, най-късно след обяд в Югоизточна България. Значителни по количество ще са снеговалежите в планините, а почти без валежи ще е в югозападните райони на страната. Ще бъде ветровито, с умерен и силен североизточен вятър. По планинските проходи има условия за преспи и навявания. Температурите ще са почти без дневен ход - между 0° и 5°. Такава е прогнозата за времето на Националния институт по метеорология и хидрология (НИМХ), съобщи за Агенция „Фокус” дежурният синоптик Евгения Егова.  Атмосферното налягане е по-високо от средното за януари и още ще се повишава. По Черноморието ще е облачно, с валежи от дъжд. Ще духа силен североизточен вятър. Максималните температури ще са 5°-6°. Температурата на морската вода е 9°. Вълнението на морето ще бъде 4 бала. В планините ще е облачно, с валежи от сняг, на места значителни по количество. Ще духа силен вятър от изток-североизток, който в комбинация със снеговалежите ще води до преспи и навявания. Максималната температура на височина 1200 метра около минус 3°, на 2000 метра – около минус 7°.\r\nВ неделя в по-голямата част от страната валежите ще спрат. Слаб сняг ще превалява на отделни места в Западна България и в крайните източни райони. Ще бъде студено и ветровито. През нощта срещу понеделник валежите от сняг в Западна България ще се усилят, ще се натрупа нова снежна покривка.   По високопланинските проходи в Западна Стара планина, а през деня в понеделник и на изток, ще има виелици и навявания. По-късно вятърът ще отслабне, а привечер и ще стихне. Минималните температури ще се понижат още, а и дневните в повечето райони ще са отрицателни. Във вторник облачността ще се задържи предимно значителна. Само на отделни места ще превали слаб сняг. Ще се появи южен вятър и температурите слабо ще се повишат. През нощта срещу сряда в северозападните райони е възможно да превали дъжд и да се образуват поледици.", "date": "2018.01.13", "title": "Прогноза за времето - 13 януари (събота)"}
{"url": "https://www.actualno.com/america/osvobodiha-bivshija-viceprezident-na-arjentina-news_654090.html", "text": "  Бившият аржентински вицепрезидент Амадо Буду, беше освободен днес по решение на съда, след като през ноември той бе задържан по обвинения в незаконно обогатяване и пране на пари.  По данни на агенция \"Телам\", съдът в Аржентина е удовлетворил молбата за освобождаване, подадена от правните защитници на Буду. Разследването срещу него обаче няма да бъде преустановено. БГНЕС припомня, че първоначално Буду беше министър на икономиката в Аржентина между 2009 и 2011, а след това стана и вицепрезидент при управлението на Кристина Кирхнер до края на мандата й през декември 2015.   ", "date": "2018.01.13", "title": "Освободиха бившия вицепрезидент на Аржентина"}
{"url": "https://www.actualno.com/america/sasht-zaplashiha-iran-s-izlizane-ot-jadrenoto-sporazumenie-news_654087.html", "text": "  САЩ обявиха, че ще прекратят участието си в иранското ядрено споразумение, ако в него не бъдат въведени изменения.  \"Ако този път другите държави не предприемат действия, аз ще прекратя сделката ни с Иран\", гласи изявлението на американския президент Доналд Тръмп, разпространено от Белия дом в петък, предаде БГНЕС. В него той настоя още съюзниците на Вашингтон да признаят ливанското шиитско движение \"Хизбула\" като терористична група и да прекратят финансирането на т.нар. Ислямски революционен гвардейски корпус (елитните части на иранските въоръжени сили), както и на \"всички, които помагат на Техеран да подкрепя тероризма\". Припомняме, че вчера (12 януари) американския президент за отлагането на санкциите срещу Иран, но според неговите съветници, това е последният път, пише вестник The Hill.\r\nВместо това обаче администрацията на САЩ обясни, че ще въведе други санкции, които са свързани с балистичната програма на Иран, както и репресиите срещу антиправителствените протестиращи, отбелязва още вестникът.     ", "date": "2018.01.13", "title": "САЩ заплашиха Иран с излизане от ядреното споразумение"}
{"url": "https://www.actualno.com/europe/shulc-ne-izkluchva-verojatnostta-da-byde-ministyr-v-pravitelstvoto-na-merkel-news_654086.html", "text": "  Лидерът на Социалдемократическата партия на Германия (СДПГ) Мартин Шулц не изключва вероятността да бъде назначен на министерски пост в бъдещото правителство на Германия. Това съобщи в петък ДПА, позовавайки се на изявление на политика в Берлин, предаде БГНЕС.  Запитан дали предишните му твърдения, че няма да бъде част от правителството на Ангела Меркел, все още са релевантни, политикът заяви: \"Г-жа Меркел също заяви веднъж, че СДПГ дълго време няма да успеят да сформират правителство\". Припомняме, че съответните изказвания на Шулц и Меркел в миналото бяха направени през септември 2017 година след парламентарните избори в страната. Тогава блокът на канцлера ХДС/ХСС се събра, за да сформира кабинет с другите си партньори, а социалдемократите бяха твърдо решени да останат опозиция. Ситуацията се промени, след като Меркел не успя да договори коалиция със \"зелените\" и либералите. Тогава тя се обърна към партията на Шулц и днес първите консултации между двете страни се оказаха успешни   ", "date": "2018.01.13", "title": "Шулц не изключва вероятността да бъде министър в правителството на Меркел"}
{"url": "https://www.actualno.com/chronicles/roden-e-todor-kableshkov-news_654048.html", "text": "  Тодор Лулчов Каблешков е виден български революционер, участник в Априлското въстание.  Тодор Каблешков е роден в заможното семейство на хаджи Лулчо Дончов   Каблешков в Копривщица на 13 януари 1851 година. Баща му е заможен   копривщенец, занимаващ се с бегликчийство и джелепство. Въпреки че   принадлежи към чорбаджиите, хаджи Лулчо е патриот и родолюбец, вдъхновен   от големия си брат Илия, който е убит от кърсердари в Берковско през   1858 г.\r\nПрез есента на 1875 г. след края на Старозагорското въстание в   Гюргево се събират видни революционни дейци, за да планират ново   въстание, което трябва да избухне през пролетта на следващата година.   Сред създателите на Гюргевския централен революционен комитет са Никола   Обретенов, Стоян Заимов, Георги Бенковски, Стефан Стамболов, Иларион   Драгостинов, Георги Измирлиев и др. След дълги разисквания те разделят   българските земи на четири революционни окръга — Врачански, Търновски,   Сливенски и Пловдивски, по-късно преименуван на Панагюрски. Решено е   въстанието да избухне на 1 май. В Четвъртия революционен окръг за главен   апостол е избран Панайот Волов, като за негов помощник е определен   Георги Бенковски. В началото на януари 1876 г. двамата пресичат Дунав   при Оряхово и посещават Пловдив, но скоро разбират, че комитетската   мрежа е по-добре развита в Задбалканските котловини и преместват   революционния център в Панагюрище. Много за делото вече е направено в   селищата Панагюрище, Клисура, Брацигово, Пещера, Татар Пазарджик,   Калофер, Белово и др. Тук двамата апостоли намират активни помощници в   лицето на Каблешков,Кочо Чистеменски, Захари Стоянов, Найден Попстоянов,   Иван Арабаджията и много други. Вечерта на 13 януари в дома на Танчо Шабанов в Копривщица е съставен   втори комитет от Панайот Волов. На събранието взимат участие Найден   Попстоянов, Танчо Шабанов, отец Никола Белчев, Цоко Будин, Каблешков,   Нешо Попбрайков и др. Участниците се заклеват на евангелие, нож и   револвер от отец Никола. Клетвата гласяла:\r\n„Заклевам се в името на всемогъщия Бог, че за славата на народа си и   за честта на православната вяра ще забия петстотингодишния ръждясал   български нож в гърдите на турския султан! Ако престъпя клетвата си, да   бъда проклет от целия български народ и да ме постигне най-тежкото  Божие  наказание...“  Волов дава на Каблешков пълномощно, което доказва, че е оторизиран да   създава революционни комитети от самото ръководство на въстанието. То е   подписано и подпечатано от Волов с фалшивото му име Петър Банков.   Каблешков отново се разболява, но това не го спира. На 13 април се   провежда събранието в Оборище, където Копривщица е представена от двама   делегати - Найден Попстоянов и Тодор Душенчанина, които отнесли със  себе  си писмо от Каблешков за Волов и Бенковски. Събранието продължило  от 13  до 16 април и там е взето решение въстанието да се обяви на 1  май, а в  случай на предателство и по-рано. По-късно въстанието е  предадено от  Ненко Стоянов Терзийски, който е балдьовски делегат.\r\nПървоначално турците подценяват мащабите на съзаклятието — в   Копривщица е пратен единствено кърсердаринът Неджиб ага с няколко   заптиета да арестуват бунтовниците. Датата е 19 април 1876 г. На 20   април стражите започват арестите. Първоначално арестуват Георги Тусунов,   потърсили Брайко Енев и Петко Бояджиев, но те се укриват. Сред хората,   които Неджиб ага трябвало да арестува, бил и Каблешков, но неговата   майка заблуждава кърсердарина, че той не си у дома, въпреки че тогава   Тодор лежи болен в бащината си къща. Изправени пред разгром на   въстанието още преди да е започнало, Каблешков, въпреки болестта, взима   решение то да се обяви преждевременно. По негова заповед камбаните в   градските църкви забиват, обявявайки началото на бунта, останал в   българската история като Априлското въстание. Датата е 20 април 1876 г.,   а часът е около 10 сутринта. Бързо са сформирани две чети и са   изпратени да обградят конака и заптиетата в него. Групата, предвождана   от Георги Тиханек, случайно среща по пътя заптието Кара Хюсеин Хайдук на   Калъчовия мост. Той е първият турчин, убит във въстанието. Тиханек го   застрелва с един куршум в главата. Под водачеството на Каблешков  конакът  е обкръжен, но след кратка обсада Неджиб ага успява да избяга  заедно с  по-голяма част от хората си, но в бягството са убити няколко  заптиета,  включително мюдюрина, а агата губи сабята си. Именно тогава  Каблешков  пише прочутото кърваво писмо, което гласи:          Накрая на писмото Каблешов рисува християнски кръст с кръвта на   мюдюрина. Писмото е отнесено от Никола Салчев до Панагюрище толкова   бързо, че конят му умира от преумора. Друго кърваво писмо е изпратено   чрез Никола Караджов до Клисура. Известени са и Старо Ново село и   Стрелча. Куриерът Тодор Москов заминава за Враца, за да информира   комитета и неговия водач - Стоян Заимов, но е заловен в турското село   Лъжене и отведен в София. Властта в Копривщица е поета от военен съвет,   чийто председател е Каблешков, а секретар - Никола Беловеждов. За щаб  на  въстаниците е определена спицерията (аптеката) на д-р Спас Абрашев.   Всички пътища и пътеки около Копривщица са блокирани от въстанически   отряди. Бунтовниците имат кратък сблъсък в село Синджирлии, където са   убити 13 турци, а жените и децата са изтеглени към Копривщица.   Опразнените от селяните села са запалени по заповед на Каблешков, за да   не се използват от турските войски като укрития. Оцелелите въстаници се изтеглят в планините още на 1 май и се опитват   да преминат Стара планина, за да пресекат Дунав и да се укрият в   Румъния. На 8 май от четата на Каблешков са останали едва 4 души.   Бивакът им е нападнат изненадващо от турци и двама бунтовници са убити   на място. Каблешков е заловен, а Найден Попстоянов е ранен в ръката и   също пленен. Убитите са обезглавени, а главите им са взети за трофеи.   Пленниците са отведени в Троян, а оттам в Ловеч. В ловешкия затвор   двамата бунтовници са подложени на мъчения. Там заварват и Захари   Стоянов. На 3 юни пленниците са отведени в Търново. След разпити, на   които Каблешков не признава нищо, Селями паша тръгва за Пловдив и взима   със себе си бунтовниците, за да ги предаде на пловдивския съд. Даскал   Попстоянов вече е полумъртъв, а Каблешков знае какво ги чака в града —   още мъчения и в крайна сметка бесило. Когато керванът спира да нощува   недалеч от Габрово, Каблешков се възползва от невниманието на едно   заптие, отнема револвера му и се застрелва в главата.\r\nДатата е 16 юни 1876 г., а Каблешков е едва 25 годишен. На следващия   ден габровският архиерейски наместник измолва Селями паша да му даде   тялото, за да бъде погребано по християнски. Въстаникът е измит, облечен   в нови дрехи и тялото му е погребано близо до гробовете на двама   четници от четата на Хаджи Димитър, обесени в Габрово.\r\nПрез 1883 година тленните останки на Тодор Каблешков са пренесени и   погребани в Копривщица. Родната къща на революционера в Копривщица е   музей. Там могат да се видят много негови вещи, включително негови   снимки, документи, учебници, оръжия, шапката, която е носел, докато е   бил началник на гарата в Белово и други.\r\nИзточник: Уикипедия  ", "date": "2018.01.13", "title": "Роден е Тодор Каблешков"}
{"url": "https://www.actualno.com/cinema/otbeljazvame-denja-na-bylgarskoto-kino-s-bezplatni-projekcii-news_654091.html", "text": "  От 2005 година, по инициатива на Националния филмов център, 13 януари е датата, на която българската филмова общност чества своя професионален празник. Именно на този ден е първата публична прожекция на филма на Васил Гендов „Българан е галант”.  След обявяването на София за Творчески град на киното от ЮНЕСКО през 2015 година, нашата столица пое още по-сериозен ангажимент и грижа за развитието на филмовата индустрия, сериозна част от която е най-голямото филмово събитие в България, с повече от 20-годишна история – Международният филмов фестивал \"София Филм Фест\". Заедно с професионалното събитие и пазар за проекти \"София Мийтингс\", той е сериозна платформа за представяне, осигуряване на финансиране и популяризиране на десетки български проекти, повечето от които се превърнаха в най-успешните български филми и копродукции през годините. В чест на Деня на българското кино ИА „Национален филмов център” и Столична община, в сътрудничество с Българската национална филмотека, Националния дворец на културата, Съюза на българските филмови дейци и Съюза на артистите в България организират прожекции на български филми в шест софийски киносалона. \"Домът на киното\" като един от най-важните културни центрове в София, също участва в тази инициатива с три изключително ценни филмови творби. И трите са представяни като проекти или готови филми на \"София Мийтингс\" и \"София Филм Фест\". От 17.00 часа е филмът на Андрей Паунов „Момчето, което беше цар”. Ето какво пише Time Out London за провокативния и изключително интригуващ документален разказ: „Миналото преследва настоящето, фактът се изправя срещу фикцията, а митът влиза в единоборство с реалността, за да разкаже удивителната история на Симеон Сакскобургготски – от изгнаническото му детство на момче-цар през славното му завръщане като министър-председател до последвалия политически провал в един от най-големите експерименти на демокрацията в наши дни. Ерол Морис среща братя Коен в този документален филм – един истински деликатес...”\r\nОт 21.00 часа киноманите ще могат да видят отново на голям екран дебютната творба на Камен Калев „Източни пиеси” – първият български игрален филм, селектиран в основна програма на Кан след 1990 година – Петнайседневката на режисьорите през 2009. Сюжетът разкрива историята на двама братя, изгубили връзката помежду си, които внезапно са изправени един срещу друг в конфликт с расови противоречия. Единственият начин да разберат какво всъщност искат от живота си, е да открият отново път към себе си и към другия...   С номинация за „Златна камера” в Кан ’09, с три награди от Токио ’09 за най-добър филм, най-добър режисьор и най-добър актьор (Христо Христов), с наградата \"Кодак\" за най-добър български филм от \"София Филм Фест ’10\" и още десетки отличия от престижни международни форуми, „Източни пиеси” вече е завоювал своето специално място в летописа на българското кино и в сърцата на зрителите.\r\nДнес програмата в \"Дома на киното\" приключва в 23.00 часа с първия сериозен боксофис хит на българското кино за ХХI век - „Дзифт” на Явор Гърдев. Един от най-награждаваните и гледани български филми започва успешния си път на Московския международен филмов фестивал през юни 2008 година, където получава наградата „Сребърен Свети Георги” за режисура. Действието се развива в една нощ. Главният герой по прякор Молеца излиза от затвора в началото на 60-те години, за да попадне в един напълно нов и непознат за него свят – света на социалистическа София. Още с прекрачването на прага на затвора започват катастрофални перипетии и бясна надпревара с времето.\r\nВ България „Дзифт” получава „Златна роза” за най-добър игрален филм на фестивала на българското кино във Варна, както и награди за мъжка роля, оператор, монтаж, наградите на критиката и на „Ню Бояна филмс”. На София Филм Фест ’09 филмът получава приза за най-добър български игрален филм.   Програмата с български филми в шестте киносалона в столицата е с вход свободен с изключение на билетите за най-новите филми „Вездесъщият”, „Възвишение” и „Дъвка за балончета” в кината „Люмиер” и „Одеон”, които само на 13 януари са на специалната цена от 5 лв.\r\nМеждувременно селекцията на програмата на предстоящия 22-ри \"София Филм Фест\" тече с пълна пара. Очакванията са на фестивала да бъдат представени рекорден брой български игрални филми, създадени след март 2017.  ", "date": "2018.01.13", "title": "Отбелязваме Деня на българското кино с безплатни прожекции"}
{"url": "https://www.actualno.com/crime/zadyrjaha-magistralnija-bandit-emil-milev-krokodila-news_654089.html", "text": "  Задържаха магистралния бандит Крокодила, съобщава Нова телевизия.  Емил Милев-Крокодила беше оправдан от Специализирания наказателен съд. Милев и още трима души - Лазарин Лазаров, Едуард Павлов и Мартин Димитров, бяха изправени пред Темида за 4 грабежа, отвличания и стрелба над полицай. Милев бе в неизвестност от 2009 година, когато той и бандата му ограбиха чужда гражданин край Вакарел, а един от групата беше убит при акция на полицията. Милев успя да се измъкне от властите, но беше заловен през 2013 година.    ", "date": "2018.01.13", "title": "Задържаха магистралния бандит Емил Милев-Крокодила"}
{"url": "https://www.actualno.com/crime/alo-izmamnici-pribraha-12-500-lv-s-obeshtanie-za-50-lv-dobavka-kym-pensijata-news_654108.html", "text": "     Звъннали й първо на домашния телефон и казали, че дъщеря й е пострадала в катастрофа и трябват пари за лечение. Тя разбрала, че е измама. Последвало второ обаждане, съобщават от ОДМВР Шумен. Мъж се представил за полицай и помолил да съдейства да заловят измамниците. Поискал й номера на мобилния телефон, за да контролира и да ръководи операцията. Забранил й да се обажда на близки, за да не се провали акцията. Щели да й звъннат като приключи задържането, за да  върнат парите. Жената поставила в торба парите и ги оставила на уговореното място.  Звъннали й втори път.  Казали, че има още измамници на свобода, и трябват още пари. Питали я дали  има. Тя наела кола и отишла до съседно село. Взела всички семейни спестявания. Не се обадила на никого от близките си. След като се прибрала , й се обадили по телефона и я питали дали е готова  и колко лева има. Обещал при успешна операция  гражданинът, който е съдействал,  да получи доживотна надбавка в размер на 50 лева към пенсията. Жената повярвала. Оставила парите в торба до гаража и  според указанията на непознатите, които се представят за полицаи  се скрила в банята и зачакала да свърши операцията по залавяне на измамниците. По-късно разбрала, че е измамена. Молим отново да разкажете на вашите близки, възрастни родители, баби и дядовци да не се доверяват на непознати по телефона. Ако някой им иска пари по телефона да знаят, че  със сигурност са попаднали в измамна схема. Обяснете им веднага да затворят телефона. Да ви потърсят, но да ви наберат  САМО след като чуят знак „свободно“ в слушалката.  Ако не успеят да се свържат с вас, да позвънят на 112, и да съобщят. Но пак само след като чуят знак свободно, защото иначе отново говорят с измамниците…\r\nВ последните измамни схеми  измамниците действат по следния начин. Звънят на стационарен телефон. Използват стар сценарий за телефона измама, най- често, че близък е пострадал в птп и са нужни пари за лечение. Тъй като хората вече са запознати с този сценарий казват по телефона , че това е измама и затварят. Малко след това на стационарния телефон звъни отново непознат. Казва, че е от полицията / лейтенант, генерал, комисар, инспектор с произволно име/. Обяснява, че в града действа група от измамници, част от които са задържани. В задържаните имало тефтер с номера на потенциални жертви, межди които е и този номер. Мъжът или жената разказват, че преди малко са се опитали да ги измамят и разказват как е протекъл разговора.  Измамниците умело използват ситуацията и започват да разпитват потенциалните си жертви. Когато разберат нагласата им да съдействат „ на полицията“ им казват да съберат всички пари и ценности на едно място. Уговарят ги да дадат номера на мобилния си телефон, за да „ръководят операцията по задържането“.  В разговора хората казват на кой адрес живеят.  „Полицаят“ казва да чака инструкции като му дойде времето. Затваря телефона.   Следва трето обаждане в което тези от пт първия разговор стават нагли и брутални- започват за заплашват, че ако не им бъдат предаде исканите пари, ще отидат в дома им и ще им нарежат уши, ръце, крака.  В четвърто обаждане, вече на мобилния телефон звъни „полицаят“.  Двете линии вече са заети и контролът на измамниците е на мобилния и на стационарния телефон. „Полицаят“ дава инструкции да се предадат исканите пари, за да могат измамниците да бъдат задържани на място.  Условията са да се сложат пари и ценности в торба, да се хвърлят през терасата или торбата да се остави пред входната врата на жилището. Веднага след това мъжът или жената трябва да влязат в дома си, да заключат и да затворят прозорците и да се скрият в баня, тоалетна или друга по-вътрешна стая, за да не пострадат ако се наложи да се стреля по измамниците при задържането им.\r\nТака измамниците пращат мулетата там, като в това време не  позволяват на  хората да затворят телефона. Освен това им обещават доживотна  седмична награда към пенсията в размер на 50 лева, осигурена от кмета. С идеята, че помагат на полицията, хората поставят в торби всичките си пари и спестявания, оставят ги и се прибират….След това хората разбират, че са измамени. Не може да даде описание на човек, на който е предала парите, не е видяла и кой ги взема, няма никакво описание на мулето. Не знае и дали е бил с автомобил… А мулетата се наемат по обяви – за търсене работа, за продажба на автомобили и др.  ", "date": "2018.01.13", "title": "\"Ало измамници\" прибраха 12  500 лв. с обещание за 50 лв. добавка към пенсията"}
{"url": "https://www.actualno.com/politics/zaharieva-rechta-na-tusk-pokaza-che-bylgarija-e-blizka-do-syrceto-mu-news_654112.html", "text": "  С речта си Доналд Туск спечели завинаги сърцата на българите. Аз лично не очаквах. Той показа отношение към България, което на толкова високо ниво докосва много. Това е по-особен знак – цяла реч на български показва, че страната ни е близка до сърцето му”. Това каза пред Нова телевизия вицепремиерът и външен министър Екатерина Захариева.  „Считам за нормално, когато не си съгласен с дадена политика, да искаш да бъдеш чут. Протестите на хората не са неочаквани”, на мнение е тя. \"Хубаво е да говорим за нещата, които още не са решени. Хубаво е да има план. Това, че се говори за нещата, които трябва да подобряваме, не е лошо. Само за миналата година имаме 14% ръст на доходите, но има за какво още да се работи. Има много други неща, над които трябва да се работи в България\", подчерта Захариева. „Целта на реформата не е да отпадне мониторингът. Целта е да имаме ефективна, бърза и независима съдебна система. Надявам се с работата си да покажем през тези шест месеца, че България има още какво да представи\", допълни тя.\r\nПо думите й по време на българското европредседателство е важно да успеем да покажем, че политиките в Европейския съюз всъщност са важни за всеки един. Според нея сигурността на Западните Балкани е една от тези политики.     ", "date": "2018.01.13", "title": "Захариева: Речта на Туск показа, че България е близка до сърцето му"}
{"url": "https://www.actualno.com/sofia/simeonovskijat-lift-zamryzna-news_654123.html", "text": "  Кабинковият лифт „Симеоново – Алеко“ на Витоша е обледенен и не се движи в съботния ден.  Това е станало вследствие на ниските температури, придружени със силен вятър и лекия дъждец, който се ръси от сутринта над столицата, предаде БГНЕС. От Столична община съобщават, че се пуска допълнителен автобус по линия 66 за превозване на хората във връзка с обледеняването на лифта. Няма данни за oстанали пътници в кабинките.", "date": "2018.01.13", "title": "Симеоновският лифт замръзна"}
{"url": "https://www.actualno.com/celebrate/svv-mychenici-ermil-i-stratonik-singidonski-belgradski-news_654079.html", "text": "  Зетят на Константин Велики (306-337 г.) император Ликиний (311-324 г.), който водел негова сестра, имал зъдължението да охранява долния Дунав от нашествия на варварите. Този необразован и развратен цар, който подписал Миланския едикт (313 г.) си останал потаен езичник. Подир кървавото му сблъскване с Константин през 314 г., което му струвало илирийските провинции, той открито продължил няколкогодишните жестоки гонения против християните. Още през 315 г. негови жертви станали мъчениците Ермил и Стратоник.  Когато се намирал на р. Дунав и узнал за славата на християнския дякон св. Ермил, той заповядал да го заловят, бил го жестоко с железни пръчки и го хвърлил в тъмница. Воинът Стратоник охранявал тъмницата. През нощта стражът видял как затворникът разговарял с един ангел. Тази гледка през тъмничното прозорче решила съдбата на Стратоник. Той повярвал в Христа и станал приятел на св. Ермил. На другия ден отново принуждавали с нови изтезания дякон Ермил да принесе жертва на боговете. Като наблюдавал неустрашимото мъжество на своя нов и непреклонен във вярата си приятел, Стратоник не могъл да удържи сълзите си и те издали пред всички неговото обръщане. След като били жестоко измъчвани, двамата християни били удавени в реката. Телата им били намерени на 18 стадии от Сингидунум, днешния Белград.  ", "date": "2018.01.13", "title": "Свв. мъченици Ермил и Стратоник Сингидонски (Белградски)"}
{"url": "https://www.actualno.com/education/predlojenie-bezplatno-obuchenie-v-specialnostite-v-koito-lipsvat-kadri-news_654088.html", "text": "  Безплатно обучение в университет срещу недостига на кадри. Идеята е на министерството на образованието. А целта - повишаване на интереса към специалностите, от които ще има най-голяма нужда пазара на труда в бъдеще.  „Математика, химически науки, физически науки, религия, материали и материалознание. За тях няма да има ограничения в приема”, каза министърът на образованието и науката Красимир Вълчев. А държавното финансиране за други 15 неприоритетни специалности могат изцяло да бъдат спрени, информира \"Нова телевизия\". Като \"Икономика\" и \"Администрация и управление\". Висшите училища, в които не бъде утвърден държавен прием, ще могат да продължат да обучават студенти по тези специалности, но платено. Целта е повишаване на интереса към специалностите, от които ще има най-голяма нужда пазара на труда\r\nБезплатно обучение в университет срещу недостига на кадри. Идеята е на министерството на образованието. А целта - повишаване на интереса към специалностите, от които ще има най-голяма нужда пазара на труда в бъдеще.  „Математика, химически науки, физически науки, религия, материали и материалознание. За тях няма да има ограничения в приема”, каза министърът на образованието и науката Красимир Вълчев. А държавното финансиране за други 15 неприоритетни специалности могат изцяло да бъдат спрени. Като \"Икономика\" и \"Администрация и управление\". Висшите училища, в които не бъде утвърден държавен прием, ще могат да продължат да обучават студенти по тези специалности, но платено.\r\nКоя специалност осигурява заплата от 3500 лв.?  „Тези, в които бих казал, че в най-голяма степен избуя и се увеличи през последните 20 години нерационалното търсене на висше образование - търсене заради самото висше образование, не заради реализацията”, добави министър Красимир Вълчев.\r\nОт Съвета на ректорите подкрепят идеята. Промени ще има и при евростипендиите. Парите за тях вече ще се осигуряват от хазната, а ректорите ще решават какъв да е размерът им и на колко студенти да се дават. Допълнително ще бъдат финансирани и филиалите на университети в бедни региони на страната като Враца, Видин, Смолян и Кърджали - с цел висшето обучение там да се съхрани.\r\nА междувременно стана ясно, че нито едно висше училище у нас не е успяло да запълни план-приема си през настоящата учебна година.  ", "date": "2018.01.13", "title": "Предложение: Безплатно обучение в специалностите, в които липсват кадри"}
