{"url": "https://www.actualno.com/volleyball/kanada-nakaza-greshkite-i-pobedi-bylgarija-na-svetovnoto-po-volejbol-news_696213.html", "text": "   приключи участието си на Световното първенство по волейбол 2018. Това стана след поражение от Канада с 2:3 (19:25, 14:25, 25:21, 25:19, 10:15) в столичната зала \"Арена Армеец\". По този начин \"кленовите листа\" изпревариха \"лъвовете\" в класирането на Група \"G\", като играчите на Стефан Антига заемат втората позиция след САЩ, а България завършва участието си с четири победи, четири загуби и трето място в подреждането.     В първите два гейма играта на момчетата на Пламен Константинов бе много под очакваното ниво и гостите бързо поведоха с 0:2 гейма в София. Последва обаче корекция в тактиката на българския състав, която доведе до изравняване на резултата и вкарване на мача в тайбрек. И там обаче Канада се оказа отборът, който повече търсеше победата, която дойде след 10:15.\r\nВсичко за загубата на България от Канада четете в .", "date": "2018.09.23", "title": "Канада наказа грешките и победи България на Световното по волейбол"}
{"url": "https://www.actualno.com/politics/cvetan-cvetanov-krasimir-vlahov-shte-byde-predlojen-za-konstitucionen-sydija-news_696175.html", "text": "  Вече има проведени разговори в управляващата коалиция по бъдещата номинация за конституционен съдия и това ще бъде Красимир Влахов - доскоро заместник-председател на Върховния касационен съд. Това съобщи лидерът на ПГ на ГЕРБ Цветан Цветанов пред БНР.     По думите му, номинацията ще бъде факт във вторник или в сряда след изслушвания в парламентарните групи на ГЕРБ и на \"Обединените патриоти\".   \"Ще номинираме и ще предложим една действително достойна професионална кандидатура от средите на съдебната система\", подчерта Цветанов. Според него така ще отпаднат всякакви спекулации и внушения, тиражирани от месеци в публичното пространство.\r\n„Днес имаме коалиционно споразумение, управленска програма и се движим по стъпки, които могат да гарантират четиригодишния управленски мандат. Ако не изпаднем в тази политическа криза, към която се стремят опозицията и президентът на БСП Румен Радев, нещата биха изглеждали съвсем различно след две години“, коментира Цветан Цветанов, според когото \"президентът на БСП Румен Радев\" е доказал, че не може да бъде обединител на нацията, а може \"само да противодейства и да противопоставя институциите една срещу друга\".  ", "date": "2018.09.23", "title": "Цветан Цветанов: Красимир Влахов ще бъде предложен за конституционен съдия"}
{"url": "https://www.actualno.com/politics/andrej-novakov-dokladyt-sreshtu-ungarija-shteshe-da-razdeli-evropa-na-iztochna-i-zapadna-news_696176.html", "text": "  Докладът срещу Унгария, с който се целеше да й се отнеме гласът, е опит за саморазправа и щеше да раздели Европа на Източна и Западна. Още колко да позволяваме това? Шенген, еврозоната, двойни стандарти при храните, а сега и това.     Това каза на извънреден брифинг евродепутатът от ГЕРБ Андрей Новаков по повод обвинението на лидера на БСП Корнелия Нинова, че премиерът Бойко Борисов води двойна външна политика - една в България и една навън. Тези ѝ думи бяха опровергани лично от Борисов, който каза, че разцеплението е именно в левицата, предаде репортер на БГНЕС.   „Съчувствам на Нинова, защото предполагам, че е тежко да виждаш, че основният ти политически опонент прави това, което говори. По отношение на Унгария считам, че сме изключително последователни, в това което направихме и нямаше нито един мой колега от ГЕРБ в европейския парламент, който да гласува в подкрепа на доклада, призоваващ за санкции срещу Унгария. Този доклад беше направен така, че да се използва за саморазправа срещу Унгария”, заяви Новаков.\r\nТома Биков беше категоричен, че изразената позиция от Нинова е лична, а не на партията, която вече не слуша лидера си. В доказателство на думите си депутатът посочи, че евродепутатите на БСП са гласували различно.  \"Европейският лидер на г-жа Нинова г-н Станишев е подкрепил санкциите, г-н Неков, който попадна случайно в ЕП, е бил „против”, г-н Курумбашев е бил в залата, но не е гласувал, а г-н Пирински изобщо не е бил в залата, въпреки че според г-жа Нинова това е най-важната точка. Явно Нинова изразява лична позиция, а не на БСП. Още повече, че г-жа Нинова свиква партията си и взема позиция, след като е минало гласуването\", каза Биков.   Той коментира, че му е крайно неприятно за пореден път да опровергава думи на един политик, станал известен с прозвището г-жа Лъжа, и добави, че това не е политически сблъсък, а сблъсък между една лидерка и реалността.\r\n„Добре лъже, но все по-недобре с времето започва да се справя и с тази длъжност“, каза още той и отправи покана към Корнелия Нинова, ако споделя принципите на ГЕРБ да стане индивидуален член на ЕНП и да подкрепя техните е позиции. В заключение Биков каза, че не е ясно кога темата за санкциите срещу Унгария ще бъде поставена в Съвета на ЕС. Той добави, че това може да се случи след 1,2 дори 3 години.    ", "date": "2018.09.23", "title": "Андрей Новаков: Докладът срещу Унгария щеше да раздели Европа на Източна и Западна"}
{"url": "https://www.actualno.com/crime/sydyt-postanovi-skladovete-v-karnobat-otvarjat-do-24-chasa-news_696194.html", "text": "  Бургаският административен съд реши един от запечатаните складове в Карнобат да бъде отворен, а другите два след 24 часа, предаде кореспондентът на БГНЕС от града.     Тази вечер ще бъде отворен винзаводът в село Церковски. Фабриката за спиртни напитки в Церковски и заводът за бутилиране във Венец остават запечатани за още един ден, според BTV.   Складовете на \"Винпром Карнобат\" бяха запечатани от митнически инспектори, а работници два дни протестират и блокират пътища.\r\nСкладовете на Миню Стайков бяха запечатани в петък - спиртоварната, фабриката за вина и бутилиращото производство във Венец. Разлседването срещу Стайков започна преди повече от две седмици, когато при акция на спецпрокуратурата той и още 10 души бяха арестувани. Обвиненията са в данъчни престъпления, пране на пари, производство на цигари без бандерол. Според митниците са открити сериозни нарушения.  На извънреден брифинг по-рано днес, заместник-директора на митниците Юлиан Мирков изложи становището на агенция \"Митници\" по казуса с данъчните складове. Той съобщи, че при проверката във „Винпром Карнобат“ са обследвани множество тръбни връзки и е установен кран, от който може да се извежда етилов алкохол по нерегламентиран начин.   ", "date": "2018.09.23", "title": "Съдът постанови: Складовете в Карнобат отварят до 24 часа "}
{"url": "https://www.actualno.com/climate/ucheni-preduprejdavat-za-globalna-klimatichna-katastrofa-news_696160.html", "text": "  Учените предупреждават за неизбежността от климатична катастрофа във връзка с намаляването на емисионния бюджет от въглероден диоксид почти до нула. Резултатите от проучването са публикувани в Nature Geoscience, цитирани от БГНЕС.     Емисионният бюджет представлява максимално допустимото количество емисии за определен период от време, което не позволява да се увеличи нивото на глобалното затопляне. Оказва се, че той е почти нулев, твърди порталът Газета.   Според резултатите от проучването, при запазване на сегашното ниво на емисиите на въглероден диоксид, емисионният бюджет ще бъде изчерпан за около шест години.\r\nПо-рано медиите съобщиха, че Русия може да се сдобие със \"свой собствен Суецки канал\" заради глобалното затопляне.  ", "date": "2018.09.23", "title": "Учени предупреждават за глобална климатична катастрофа "}
{"url": "https://www.actualno.com/politics/plevneliev-prizova-regionalnija-ministyr-da-si-svyrshi-rabotata-news_696184.html", "text": "  \"За мен е много важно новият регионален министър да влезе моментално и  да  провери кой е проектантът на този критичен участък. Да се види  спазен  ли е проектът, направен ли е ремонтът както трябва. Да се  санкционират  всички по веригата”.     Това коментира в „Събуди се” Росен Плевнелиев пред Нова тв, президент на България  (2012-2017), по повод министерските оставки заради тежката катастрофа  край Своге, която взе жертви. Според него, ако се окаже, че става въпрос  за технически проблем, новият министър трябва драстично да промени  договорите за строителство и да има много по-големи наказания.\r\n\"По мое време констатирахме, че независим контрол от страна на Пътната агенция върху случващото се по българските пътища няма. Ние започнахме да изграждаме това от нулата”.   \"Задачата на министъра оттук нататък е също така да погледне не само към Своге. Най-вероятно има още стотици такива критични участъци от националната пътна мрежа. Точно там трябва да се фокусират действията и да се направят нови проекти, ако се налага\", на мнение е Плевнелиев.  Президентът коментира и  забавеното подписване на указа за освобождаването на Младен Маринов като  главен секретар на МВР.\r\n\"Диалогът между институциите са в основата на демокрацията. За съжаление  президентът Румен Радев е един лидер на опозицията, отколкото истински  президент. Той е президент популист и се бори за народната любов на  всяка цена. Неговата стратегия е добра за него, но е вредна за  България.\"   \"Радев се бори за народната любов и това е популистко. Той си е направил добре сметката, че рейтингът на Народното събрание е много малък - около 15%. Следователно едни други 85% от обществото не одобряват действията на народните избраници. Радев громи Народното събрание още от ден първи, когато ги обиди\", каза още Плевнелиев.    \"За мен не са тайна зависимостите на българския държавен глава от Москва. В момента влизаме в едно много сериозно противопоставяне с Кремъл по отношение на два стратегически проекта, които са от геостратегическа важност за Русия. Ще има много сериозен сблъсък в България по тази тема. Единият е амбицията на правителството да станем член на еврозоната. В нея ще се случи новата вълна на интеграция. Същевременно се притеснявам, че държавният глава ще направи всичко възможно да се противопостави на този важен ход за България, от който в Кремъл ще ги заболи\", коментира Росен Плевнелиев.", "date": "2018.09.23", "title": "Плевнелиев призова регионалния министър да си свърши работата"}
{"url": "https://www.actualno.com/africa/prolivni-dyjdove-predizvikaha-navodnenija-v-tunis-news_696181.html", "text": "  Проливни дъждове предизвикаха тежки наводнения, които взеха 4 жертви в североизточната част на Тунис, съобщава АФП. Мощна гръмотевична буря, която се разрази в средата на миналата седмица, продължава да създава хаос в северноафриканската държава.     Придошлите води заляха пътища и повредиха стотици къщи. На места бяха прекъснато комуникациите. Това предизвика гневна реакция спрямо неспособността на властите да поддържат в изправност отводнителните системи на територията на страната.   На места нивото на водата достигна височина от 20 сантиметра. По изчисления на синоптиците над страната само за денонощие се е излял толкова дъжд, колкото за период от половин година. На видеа, публикувани в социалните мрежи, с вижда как придошлите води отнасят автомобили и дори цели парчета от пътната настилка.", "date": "2018.09.23", "title": "Проливни дъждове предизвикаха наводнения в Тунис"}
{"url": "https://www.actualno.com/balkani/lubcho-georgievski-shte-glasuvam-podkrepjam-referenduma-news_696177.html", "text": "  Аз ще гласувам на референдума на 30 септември. Аз съм първият политик, който постави храбро този въпрос /спора за името с Гърция, бел.ред./, по начин, по който днес действа премиерът Зоран Заев. По онова време преговаряхме с гръцкия премиер Симитис за имената - Северна и Горна Македония, но тогава това беше само за международно използване.     Това каза създателят на ВМРО-ДПМНЕ и бивш македонски премиер Любчо Георгиевски пред Радио свободна Европа по повод предстоящия реферндум на 30 септември за Договора с Гърция и за започване на преговори за членство в ЕС и НАТО.   Георгиевски припомни, че по онова време \"най-големите му противници и критици за тези преговори с Гърция са били от тогавашния опозиционен Социалдемократически съюз и близките до тази партия журналисти\".\r\n\"Много се радвам, че днес тази инициатива се води от премиера Зоран Заев. Ако днес не решим този въпрос, ще си останем БЮРМ още много десетилетия... Предстоящият референдум е шанс, който трябва да се използва. На този въпрос не трябва да се гледа от партийна гледна точка. Става въпрос за един наднационален въпрос. Цяла Македония трябва да бъде обединена\", каза още бившият македонски министър-председател.  Любчо Георгиевски не одобрява позицията на сегашното ръководство на ВМРО-ДПМНЕ, което води по-скоро политика на бойкот на референдума. \"По отношение на промените в Конституцията трябва да кажем, че до момента сме направили няколко промени и това не е нещо ново\", каза още той.   ", "date": "2018.09.23", "title": "Любчо Георгиевски: Ще гласувам, подкрепям референдума "}
{"url": "https://www.actualno.com/analysis/kosovo-bombata-sys-zakysnitel-na-balkanite-news_695960.html", "text": "  Откакто албанското етническо ръководство на Косово обяви независимост от Сърбия през 2008 г., територията остава спорна и частично суверенна.     В настоящия момент тя е призната от 110 най-различни по сила и влияние държави по света от Съединените щати и Германия до Малави и Вануату. Въпреки това суверенитетът на Косово остава de facto; тя все още не е член на Организацията на обединените нации, има далечни перспективи за влизане в Европейския съюз и все още до голяма степен зависи от дипломатическото спонсорство на държавите покровители, които говорят в нейна защита.   В момента на косовския суверенитет се противопоставя Сърбия, която се ползва с подкрепата на членовете на Съвета за сигурност Русия и Китай; пет страни в ЕС, включително Испания и Кипър, които сами имат сепаратистки проблеми; и редица други страни по света като Индия, Бразилия и Индонезия. По този начин Косово се намира в замразен конфликт, подобен на тези в други оспорвани територии като Северен Кипър, Нагорни Карабах, Приднестровието и Абхазия.\r\nОт 2011 г. Европейският съюз активно действа за организирането на \"нормализиране на отношенията\" между Сърбия и нейната непокорна провинция. Редица предложения предвиждат и двете страни да преминат към някакъв начин modus vivendi, който може да включва признаване, но със сигурност се призовава за стабилно, демократично, интегрирано и мултиетническо Косово с оправомощено сръбско малцинство, което запазва силни институционални връзки със своята страна-родител. Проблемът е, че не е постигнато споразумение, което означава, че членството в ООН или в ЕС остава неограничено блокирано.  Един от вариантите, които често се появяват, е разделянето на Косово по река Ибър. Това означава да се приобщи към Сърбия северният край на територията на Косово, която е преобладаващо населена от етнически сърби и на чието интегриране в етнически албанското правителство в Прищина, столицата на Косово, има ефективно противопоставяне. В замяна Сърбия ще отпише останалата територия като независима държава. На подялбата официално се противопоставят от всички страни, включително ЕС, ООН и Съединените щати, но често е била предлагана от редица политици и анализатори като вид последно решение за прекратяване на несъстоятелна безизходица. Наскоро служители в администрацията на Тръмп, включително съветникът по националната сигурност Джон Болтън, заявиха, че вече не се противопоставят на подобна идея, ако Белград и Прищина се съгласят с нея.\r\nСега се говори за разделяне на Косово, заедно с по-голяма размяна на територии, при която на Сърбия се отстъпва северно Косово, а Косово придобива от Сърбия населената предимно с албанция Прешевска долина. Освен това Косово би трябвало да получи членство в ООН, докато Сърбия ще получи пословичната \"зелена светлина\" за членство в ЕС. Източникът на тези слухове е сръбският президент Александър Вучич, чиято грандиозна политическа театралност е склонна да го представи като единствения човек, който стои между Сърбия, и дипломатическа катастрофа за съдбата на Косово. Макар че той нито потвърди, нито отрече, че такива дискусии се провеждат с неговия косовски колега Хашим Тачи, такъв разговор поднови напрежението между двете общности.   Доводите в полза на разделянето на Косово съществуват от 1999 г. насам и имат тенденция да се въртят около следните точки:     , Северно Косово никога не е попадало под контрола на Прищина нито в преходния период след намесата на НАТО през 1999 г., нито след обявяването на независимост на Косово през 2008 г. Поради което Прищина няма правомощие и легитимност сред населението, което преобладаващо се идентифицира като граждани на Сърбия, защото с всички цели и намерения, Сърбия никога не е престанала да функционира там. Личните документи са издадени от Белград, стоки се закупуват със сръбски динари, плакати за сръбските избори покриват стени, а политици от Белград редовно посещават региона. Сръбските радио и телевизионни станции запълват ефира, сръбските електроенергийни и телекомуникационни компании осигуряват непрекъснато обслужване, а училищата продължават да работят по сръбска образователна учебна програма. , въпреки официалните твърдения на косовските албански лидери за териториалната цялост и неприкосновеността на границите, повечето от тях знаят, че контролираният от Сърбия север никога няма да бъдат напълно интегриран. Властта на Прищина в най-добрия случай е визуално символична. Реалната власт се крие в мътна смесица от авторитети от Белград, местни политически босове и сложна организирана престъпна мрежа, която управлява трите общини и градския център на Митровица на север от Ибър като отцепил се регион в рамките на сепаратистка единица.\r\nВ продължение на години косовското албанско ръководство обвинява севера за прилагането на редица \"паралелни\" политически, икономически и социални системи с финансова подкрепа от Белград - иронично изявление, което трябва да се направи, след като корените на албанския сепаратизъм в региона започнаха с \"паралелни\" институции и активни бойкоти към тогавашната югославска държава. Неотдавна тези сръбски паралелни институции се превърнаха в конституционно признати политически партии и организации в рамките на Косово, но те все още приемат заповедите си от Белград, а не от Прищина.    в полза на разделянето предполага, че трябва да има поне някаква \"концесия\" за Сърбия, ако Косово трябва да получи де юре независимост. Северът никога няма да се интегрира, така че аргументът е в сила, но това е единствената част от Косово, която Сърбия може да защити благодарение на своята географска близост.  Михаел Роси, Foreign Policy ;  БГНЕС    ", "date": "2018.09.23", "title": "Косово - бомбата със закъснител на Балканите"}
{"url": "https://www.actualno.com/recipes/hot-dogyt-lubima-ulichna-hrana-i-zakuska-na-bejzbolen-mach-news_696162.html", "text": "  Хот догът е сандвич, представляващ варен колбас, традиционно приготвен на скара или приготвен на пара, сервиран в частично нарязан хляб. Този вид наденица се внася в културно отношение от Германия и се популяризира в Съединените щати, където се превръща в любимата храна на работническа класа на улицата, продавана на щандове и каруци.     Днес хот догът става тясно свързан с бейзбола, като любима храна за мач. Традиционният ход дог се продава с добавка кетчуп и майонеза, но има още няколко вида от този сандвич.   Ето няколко любопитни подробности, подбрани от foodpanda, цитирани от БГНЕС.\r\n1. Багел дог - представлява само чиста наденица с кръгла запечена питка.  2. Ход дог със сирене.\r\n3. Чикаго стил - хот дог с франкфуртер, сервиран с горчица, лук, копър, кисело краставички.   4. Чили дог - поднася се с лук, горчица и много чили.    5. Синсинати - синсинати чили и тънко нарязано чедър сирене.\r\n6. Комплето дог - сервирано със съставки като нарязани домати, авокадо, майонеза, кисело зеле, чилийско чили, зелен сос и сирене.\r\n7. Опасен хот дог - стандартен хот дог, но увит в бекон.   8. Хамдог - австралийски сандвич, който се състои от оформено хлебче с говеждо месо, нарязано на две, и кренвирш, поставен между двете половини, който след това се затваря със сирене, сосове, сосове, домат, маруля и лук\r\n9. Кетвурст - вид хот дог, създаден в Германската демократична република, включва братвурст и кетчуп.   ", "date": "2018.09.23", "title": "Хот догът – любима улична храна и закуска на бейзболен мач "}
{"url": "https://www.actualno.com/business/porshe-se-otkaza-okonchatelno-ot-dizela-news_696206.html", "text": "  \"Порше\" окончателно се отказва от дизела и така ще стане първият германски производител на автомобили, решил се на тази стъпка, обяви директорът Оливер Блуме, цитиран от Франс прес.     \"Повече няма да има дизел при \"Порше\", заяви Блуме, цитиран в неделното издание на вестник \"Билд\". Той добави, че иска да се съсредоточи върху бензиновите и хибридните двигатели, а от 2019 година - върху автомобилите с изцяло електрически мотори.   Три години след избухването на скандал с манипулираните емисии от дизеловите двигатели на компанията \"Фолксваген\" делът на новите автомобили с дизелови двигатели в Германия спадна от 46 на 33 процента. Дизеловите коли са заплашени да бъдат забранени от редица германски града заради замърсяването, което причиняват, пише БГНЕС.", "date": "2018.09.23", "title": "\"Порше\" се отказа окончателно от дизела"}
{"url": "https://www.actualno.com/america/spasitelna-akcija-v-indijskija-okean-news_696179.html", "text": "  Австралия се присъедини към международната мисия по спасяването на ранен индийски мореплавател, след като яхтата му се повреди в Индийския океан по време на околосветската надпревара „Златен глобус”, съобщава АФП, цитирана от БГНЕС.     Мачтата на яхтата „Турия”, управлявана от Абхилаш Томи, се пречупила на две по време на мощна буря в петък. 39-годишният мъж пък получил сериозна травма на гърба и буквално не можел да стане от койката в каютата си. Яхтата в момента се носи безцелно във водата на около 3700 километра западно от бреговете на Австралия.   Плавателният съд е локализиран от два бойни самолета на австралийските и индийските ВВС, които са прелетели над него в неделя рано сутринта. Сега на помощ е изпратена фрегатата „Балард” на австралийския флот, която отплава от пристанището в Пърт в събота вечерта. Тя се очаква да достигне до пострадалия мореплавател в понеделник сутрин.\r\n„Златен глобус” е особено тежка морска надпревара, по време на която яхти, управлявани само от скипери трябва да изминат разстояние от 30 000 мили, като самите плавателни съдове не са снабдени с модерни технологии, както по време на първото състезание преди 50 години.  ", "date": "2018.09.23", "title": "Спасителна акция в Индийския океан"}
{"url": "https://www.actualno.com/curious/sedmichen-horoskop-za-24-30-septemvri-news_696214.html", "text": "        През тази седмица облаците във връзката ви внезапно може да се сгъстят. Най-добре не търсете под вола теле и бъдете по-ниски от тревата, ако не искате грандиозни разправии, в които вие, едва ли ще излезете победители. Използвайте седмицата за свои лични цели, свързани с външния вид.  Там няма да сбъркате. През почивните дни ще може да си отдъхнете от притесненията, свързани с партньора ви. Това е седмица, в която да заложите на творческия подход. Всичко, което сега фантазията ви подскаже ще бъде вярно. Не си поставяйте граници на въображението и ще преминете планини и върхове. Хубаво е да знаете, че планираните дейности през седмицата може да срещат непредвидени трудности. Не се притеснявайте от това, защото ще ви бъдат отворени други пътища за действие и ще избегнете сериозни трудности, благодарение на тези промени.   Седмицата е благоприятна за внедряването на интелектуални хрумвания. Колкото и да е странно нарушаването на дисциплината може да доведе до сериозни открития. Не се колебайте да бъдете по-настоятелни при налагането на идеите ви. Сега може да си го позволите. Важно е да обуздаете и емоциите си, защото прекалената им сила може да ви довлече неприятности.     Седмицата ще ви завари с висока доза дисциплина. Имате нужда от този заряд, а и действията ви ще направят добро впечатление на работодателите и служебниет ви партньори. Добре е да запазите от ентусиазма си и за бъдещи времена. В средата на седмицата ще се наложи да направите някои компромиси с личните ви цели, но след време ще бъдете компенсирани. Просто сега е период за вложения и лишения, но и той ще премине. Очаква ви успешна седмица в служебно отношение. Нивото на успеха ви ще зависи от вашия хъс и умерена агресивност при представянето на идеите ви. През периода не се заемайте с промени в бита и не изяснявайте отношенията си с партньора ви. Промените в тази област сега са нежелателни и  няма да доведат до положителни резултати. Ще имате успех в юридическата сфера. Седмицата ще ви даде достатъчно време, за да започнете онези, дейности, които са свързани с личностното ви развитие. Не си мислете, че нямате достатъчно време или ресурси. Едно внимателно пренареждане на графика ви ще ви позволи да вместите новите си начинания без особени трудности. Разпределете енергията си равномерно, за да не „прегорите” от ентусиазъм още в началото на процеса.   Седмицата е подходяща за „разчистване на сметки” в личния живот. Ако противоречията с партньора ви са се натрупали е крайно време да обсъдите това с него. За онези, които са взели решение за раздяла, сега е моментът да действате – всичко ще мине по-леко, отколкото сте си го представяли. В средата на периода бъдете готови  за някои изненади. Няма причина да съжалявате за решенията си. Очаква ви седмица, в която ще успеете да постигнете всичко, което сте замислили, че и повече. Така че не се колебайте да искате повече и да вярвате максимално в себе си. В личен план ще успеете да убедите партньора си за всичко, за което е имал съмнение, че е добра идея. Постарайте се да направите тези неща до четвъртък. След това насочете усилията си към укротяване на емоциите. Прекалената ви чувствителност тогава може да ви изиграе лоша шега.    Седмицата ще ви даде много. Това ще бъде интересен процес, тъй като успехът ви ще зависи от това, до колко сте се разделили със старите вещи, но най-вече със остарелите разбирания и начин на мислене. Колкото повече място „освободите” в главата си и дадете място на новото – толкова повече ще спечелите. Не се колебайте да сте други, особено ако това ви прави по-добри. Седмицата е добра за непредвидени действия. Може да играете изненадващо в служебен план. Така със сигурност ще спечелите много пред конкуренцията. Същото важи и за личния живот. Ако имате спор с половинката си по даден въпрос, вашите изпреварващи действия ще ви гарантират изпълнение на желанието. В този случай, обаче, ще трябва да има и реванш от ваша страна. Не го забравяйте.    Седмицата ще изиска от вас да покажете нови и по-добри страни от вашия характер. Опитайте се да дадете най-доброто от себе си. Сега залагате основата на важни отношения. Притеснението и отлагането няма да ви помогнат. Нито опитите да минете по лесния начин. Не забравяйте, че понякога на всички им е трудно. Това е седмица, в която може да постигнете всичко, което искате, но само ако проявите висока степен на дипломатичност и гъвкавост. Ще се наложи да направите и някои компромиси. Вие знаете най-добре какво сте склонни да загубите, за да получите друго. Може би е добре да не сте чак толкова принципни. Погрижете се за здравето си. Не се колебайте да промените драстично някои ваши навици, свързани с храненето и движението.", "date": "2018.09.23", "title": "Седмичен хороскоп за 24-30 септември"}
{"url": "https://www.actualno.com/curious/dneven-horoskop-za-24-septemvri-news_696216.html", "text": "        Този почивен понеделник не губете време в осъзнаване, че не сте на работа. Наспете се добре, а може и да не излизате от леглото. Скоро няма да имате друга подобна възможност. Денят е подходящ за всички дейности, свързани с изкуството. Позволете си повече размах и дайте пълна свобода на фантазията ви.   Сега е моментът да споделите своите тайни с любимия ви човек, свързани с връзката ви. Докато не сте открити отношенията ви няма как да са пълноценни.     Денят ще ви даде пълна свобода на действие. Най-трудно ще ви бъде да изберете с какво да се захване и рискувате деня да мине в лутани. \"Хванете\" първата идея и я изпълнете. Днес внимавайте с покупките. Може да бъдете подлъгани от промоция. Проверете цените и на други места. Денят ще ви позволи да осъществите ваша лична мечта. Напълно възможно е да ви се случва по-често. Това зависи само от вас.      Това е ден, в който да се погрижите за здравето си. Направете си балансирана закуска и отделете време за движение и природа. Днес не пресирайте партньора си с изпълнението на ваше желание. Не винаги случването на това, което искаме е най-доброто, колкото и желано да е то.    Съществува вероятност да се загубите. Не посещавайте нови места сами и обърнете внимание до колко е зареден телефона ви. Информирайте ваш близък къде ще прекарате деня. Този понеделник не е работен, но може да ви се наложи да сте на линия. Със сигурност ще имате полза от труда си, така че не се ядосвайте.    Потърсете второ мнение по въпрос, свързан с ремонтни дейности у дома ви. Съществува риск да бъдете подведени с цените в тази насока. Този понеделник прекарайте в движение. Вземете плодове и вода със себе си или друга храна. Очаква ви ново приятелство.", "date": "2018.09.23", "title": "Дневен хороскоп за 24 септември"}
{"url": "https://www.actualno.com/asia/kitaj-mjastoto-kydeto-big-bradyr-vsjava-ujas-video-news_696113.html", "text": "  Биг Брадър отдавна не е само телевизионно шоу. То е реалност – и то брутална. Ако искате да я видите или да научите повече за нея, отидете в Китай и се запознайте с Китайската социална кредитна система.     Какво представлява тази система – по същество това е оценка на гражданската и икономическата репутация на всеки субект в Китай т.е. доколко може да се вярва на съответния субект и да се разчита поведението му да е изрядно. Идеята е системата да бъде изцяло завършена до 2020 година. Но дори сега, две години преди този краен срок, все още има много неясноти – като например дали ще обхване абсолютно всеки гражданин и всяка фирма в Китай в една обща база на контрол или донякъде системата ще остане децентрализирана. А основата на системата т.е. съставянето на оценката се основава на тотално следене на живота на оценявания субект и съставяне на оценка посредство специални алгоритми, които отчитат всеки един аспект от живота.   Стълбовете на системата са четири – \"честност в държавните дела\", \"бизнес интегритет\", \"социален интегритет\" и \"правосъдна устойчивост\".\r\nНачалото е поставено през 2013 година. Тогава Китайският върховен съд създава черен списък с имена на длъжници, в който има около 2000 имена. Това е първата стъпка в Китайската социална кредитна система. През 2015 година Китайската народна банка дава лиценз на 8 компании, които да започнат изпитания на социални кредитни системи. Една от тези компании е Sesame Credit, чийто собственик е Alibaba Group. Тези компании работят в тясно сътрудничество с държавата, като създават и тестват софтуерна система и алгоритми, които да правят оценките на субектите. А през март тази година агенция Reuters съобщи, че ограничения, налагани на граждани и бизнес заради ниски оценки съгласно Социалната кредитна система, ще влязат в сила от 1 май. Първите наказания са факт – отказани са няколко милиона полета и пътувания със скоростни влакове на хора, които има ниски оценки и влизат в черни списъци заради поведението си.  За Китайската комунистическа партия системата представлява основата на \"социална пазарна икономика\". За мнозина здравомислещи обаче това е въплътеният ужас на бъдещето – тотален контрол над личния и професионалния живот на всеки един човек.    ", "date": "2018.09.23", "title": "Китай - мястото, където Биг Брадър всява ужас (ВИДЕО)"}
{"url": "https://www.actualno.com/society/140-godini-ot-rojdenieto-na-ekzarh-stefan-chestvat-v-shiroka-lyka-news_696178.html", "text": "  Днес в родопското градче Широка лъка се събират хора отблизо и отдалеч, за да почетат паметта на екзарх Стефан по повод 140 години от рождението му.     Заупокойна Света литургия отслужи пловдивския митрополит Николай в църквата \"Успение Богородично\", а висок гост на годишнината е българският патриарх Неофит. В службата се включиха и митрополитите от Светия синод.   Патриарх Неофит подчерта, че като приемник на екзарх Йосиф, не само на Софийската митрополитска катедра, но и като предстоятел на православната ни църква за нас е не само чест и радост, но и задължение и отговорност да сме в неговото родно място пред неговия роден дом, където Светата Пловдивска митрополия организира изпълващите се през настоящата година 140 години от неговото рождение.\r\n„Годишнина, която е добър повод да насочим вниманието си към образа на Екзарха и отново от неговия живот и служение да извлечем поуки. Спомняме си за свещеническия син от Широка лъка, извървял достойно целият дълъг път от Самоковската семинария през Киевската духовна академия до тогавашните реномирани западни университети, дипломирайки се навсякъде с успех и придобивайки завидна за времето си богословска езикова култура, с които заслужи славата на един от високобразованите наши духовници, даровити и обичани плодовити български църковни писатели. За монаха, приел пострига в ангелоподобното житие от ръцете на българския екзарх Йосиф, преминал през всички степенни на свещената йерархия, и достигнал до най-високата от тях, отдавайки на всяко място, на което е бил поставен от господа, най-доброто от себе си за процъфтяване на православната църква в своята родина и за утвърждаване на християнската вяра и християнския морал пред своя народ, за йерарха успял да доведе до край многогодишната борба на българската православна църква за премахване на достопечалната схизма с църквата-майка в Константинопол и да възстанови благодатното общение с останалите православни църкви високоиздигнати по този начин нейният авторитет международен и междуцърковен и очертавайки пътят към възстановяване на патриаршеското ѝ достойнство“, допълни патриарх Неофит.  Той призова всички да си спомним за висшия български йерарх от критичното време на Първата световна война, който с множество готовност за саможертва и с целия си обществен авторитет успя да предотврати гибелта на десетки хиляди български евреи, определени за депортиране и в нацистките лагери на смъртта, записвайки по този начин не само своето име, но и името на светата православна църква със златни букви в историята на човечеството, показвайки на дело какво означава православната ни християнска вяра и завещаната ни от нашия Господ Исус Христос божествена любов към всеки човек, добави патриарх Неофит.   Патриарх Неофит уточни, че за всички тези и за още много неща от богатия и изпълнен с достойнство живот на преснопаметния български екзарх Стефан, ние си спомняме отново днес – 140 години след неговото рождение, събрани заедно в родното му място и застанали през бюст-паметника, издигнат тук през 2003 г. след като малко по-рано той беше удостоен със званието Праведник на света от Израелския мемориален институт и името му беше записано завинаги в светия град Йерусалим на почетна стена в Алеята на праведните.\r\nНегово Светейшество изрази признателността си за топлото посрещане от страна на всички домакини и най-вече на негово високопреосвещенство Пловдивския митрополит Николай, който организира тези чествания и ни предостави възможност отново да се докоснем до личността на преснопаметния Софийски митрополит и екзарх български Стефан. „Радостни сме и от факта, че светата ни Църква в лицето на Пловдивска митрополия стана собственик на дома на екзарх Стефан за спомен на бъдещите поколения. Божията любов, неговата милост и благодатното общение да бъдат с всички нас. Амин!“, каза още пред жителите и гостите на Широка лъка патриарх Неофит.    Екзарх Стефан е роден в Широка лъка в семейството на поп Георги Шоков. Той завършва Богословското училище в Самоков, след това Духовната академия в Киев. Бил е учител в Пловдивската мъжка гимназия, а по- късно и в Българската духовна семинария в Цариград. През 1910 година приема монашески сан. Екзарх Стефан е участвал в комисията Карнеги и в комисията по сключване на мира с Турция през 1913 година. По-късно специализира богословие в Женева и Фрибург, изпълнява в същото време и някои дипломатически мисии на българските правителства. Ръкоположен е за епископ Маркианополски през 1921 година, а през 1922 е избран за софийски митрополит. Едно от делата, с които остава в историята, е заслугата му за спечеленото съгласие от Цариградската патриаршия за вдигане на схизмата, наложена от нея на Българската екзархия още през 1872 година. Той е и един от хората, застанали с целия си авторитет срещу опита българските евреи да бъдат спасени от концентрационните лагери през 1943. Още има живи евреи в Пловдив, които си го спомнят от оная злокобна нощ, която са прекарали събрани в едно училище. Тогава той заявява, че ще легне на релсите и няма да допусне влакът с тях да потегли. Заради тази си смелост той е провъзгласен за Праведник на света от израелския мемориален институт \"Яд Вашем\".   Екзарх Стефан ръководи Софийската митрополия до 1945 година, а на 21 януари същата година е избран за български екзарх с почти пълно мнозинство. В тази си роля той твърдо защитава авторитета на църквата, но новата власт не му прощава- през септември 1948-ма с правителствено решение е свален от длъжност и интерниран в с. Баня, Пловдивско под принудителен домашен арест. Там и умира на 14 май 1957 година. Тленните му останки са намерили покой в съборната църква \"Успение Богородично\" в Бачковския манастир.", "date": "2018.09.23", "title": "140 години от рождението на екзарх Стефан честват в Широка лъка"}
{"url": "https://www.actualno.com/politics/veselin-mareshki-karakachanov-e-vicepremier-po-sluchajnost-news_696182.html", "text": "  „Красимир Каракачанов е вицепремиер по случайност”, заяви бизнесменът и лидер на партия „Воля” Веселин Марешки пред BTV.     „Представете си този човек да застане до министъра на отбраната на САЩ или на Русия. За какво ще си говори с тях – за ракия и македонски наденици ли? Нямаме ли достойни генерали, които да поемат армията”, коментира той.   Каракачанов многократно е наричал „Воля” „патеричката” на ГЕРБ, защото партията на Марешки гласува в подкрепа на управляващите когато Обединените патриоти не го правят.\r\n„Ние не сме нито подкрепящи, нито опозиция, защото няма как ако има лоши решения да ги подкрепяме”, категоричен е Марешки.  Той коментира, че оценява поведението на Валентин Радев, Ивайло Московски и Николай Нанков, които подадоха оставки заради катастрофата край Своге, като морално, но заяви, че не приема поведението на Каракачанов, който продължава да не подава оставка.   „Ахмед Доган започва да се проявява като олигарх”, смята още лидерът на „Воля” по повод новината, че почетният председател на ДПС е собственик на ТЕЦ Варна.\r\n„Той е бизнесмен, който е свързан с политиката”, коментира Марешки и подчерта, че не е имало обществен търг за ТЕЦ-а.    Относно спецакциите срещу Ветко Арабаджиев и Миню Стайков, Марешки коментира, че през годините държавата е принуждавала някои бизнесмени да работят незаконно. Той даде пример с аптекарския бизнес – „Държавата приватизира аптеките и задължи собствениците им 10 години да поддържат бизнеса, а с друг закон им забрани да имат аптеки”.   ", "date": "2018.09.23", "title": "Веселин Марешки: Каракачанов е вицепремиер по случайност"}
{"url": "https://www.actualno.com/society/zaharieva-pred-bylgarite-v-monreal-vie-ste-naj-dobrite-ni-poslanici-po-sveta-news_696188.html", "text": "  “Най-голямата загуба по време на прехода бе загубата на хора. От една страна съжалявам, че не сте в България, но от друга страна точно вие сте най-добрите ни посланици. Където и да отида, президенти, премиери и министри подчертават, че дълбоко ценят таланта и трудолюбието на нашите сънародници в техните държави. Надявам се част от вас да се върнете.” С тези думи вицепремиерът и министър на външните работи Екатерина Захариева се обърна към нашите сънародници в Канада, които се събраха да отпразнуват с нея Деня на независимостта в българската църква “Свети Иван Рилски” в Монреал.     Храмът е купен от българските емигранти през 2009 г., а правителството ни помогна ремонта и създаването на българско училище там с 20 500 долара.   “България е държава с добро бъдеще за вашите деца. За първи път миналата година броят на напусналите страната вече е равен на тези, които са се завърнали. Знам, че ще отнеме време, но се надявам догодина завръщащите се да са повече”, каза още Захариева.\r\n30-годишен мъж от публиката - Никола Цеков, успя да развълнува първия ни дипломат, след като й съобщи, че след 11 години живот в Канада смята да се върне в родината, въпреки че има добре платена работа и много приятели.  Външният министър поздрави нашите сънародници и с 110-ата годишнина от обявяването на Независимостта на България.\r\n“През тези 110 г. Българският народ мина през редица препятствия - тоталитарен режим, Студената война, а само преди няколко месеца приключи Българското председателство на Съвета на ЕС. Може да кажем, че днес се е сбъднала мечтата на Левски България да бъде равна на другите европейски народи. Сега подкрепяме и нашите партньори от Западните Балкани да станат част от ЕС”, каза тя.   Захариева и българската посланичка в Канада Светлана Етрополски заявиха, че винаги са на разположение на сънародниците ни за оплаквания, препоръки и съдействие. След като децата от неделното училище и техните родители представиха богата фолклорна програма, външният министър, посланикът и българският консул от Отава поздравиха лично всеки един от гостите и разговаряха продължително време по повдигнати от тях въпроси в различни сфери - от това как да се подобри административното обслужване до възможностите за правене на бизнес между България и Канада.    Официален представител на българската общност в Монреал е Българското културно-спомагателно дружество. Основано е през 1976 година с идеална цел. Членовете на дружеството и избраното от тях настоятелство са доброволци и организацията се поддържа с помощта на членски внос и дарения.\r\nБългаро-канадският културен Център \"П. Хилендарски\" в Монреал бе основан през 2002 г. с цел насърчаване на културата, историята и българските традиции, подпомагане на развитието на социалните и културните връзки между България и Канада, организиране на кампании за набиране на средства за благотворителни цели, организиране на концерти, спектакли, изложби.\r\nПрез 2001 г е основан и Канадско-български културен институт „Зорница” с цел да предоставя социална, образователна, културна и бизнес информация на своите членове. Дружеството издава българоезичния вестник “Зорница“, организира концерти, предлага помощ на новопристигналите български имигранти, поддържа библиотека с български книги.   През 2016 г. неделното училище отвори още 2 допълнителни центъра в различни краища на Монреал, за да обхване по-голяма част от българската общност в града.\r\nНа срещата присъстваха и членове на Канадско-българския бизнес съвет с председател г-н Георги Паничерски – почетен консул на Република България в Монреал. Това е канадска асоциация с нестопанска цел, учредена на 18 април 1996. Неговата мисия е да насърчава обмена на стоки, услуги, информация и опит, както и икономическото сътрудничество между България и Канада.   ", "date": "2018.09.23", "title": "Захариева пред българите в Монреал: Вие сте най-добрите ни посланици по света"}
{"url": "https://www.actualno.com/america/evakuacija-zaradi-pojar-v-kalifornija-news_696139.html", "text": "  Горски пожар в района на долината Санта Кларита предизвика евакуацията на близо 30 домакинства заради опасната близост на пламъците, съобщава Ен Би Си, цитирана от БГНЕС. Огънят първоначално пламнал на площ от 3 акра, но за няколко часа успял да обхване близо 3000 акра горска растителност.     Десетки пожарникари са изпратени за овладяването на стихията, която получи името Чарли. Към момента властите съобщават, че са успели да овладеят около 10 процента от огнището. Затворени са няколко централни магистрали в района заради гъстите облаци дим, които пречат на видимостта.   ", "date": "2018.09.23", "title": "Евакуация заради пожар в Калифорния"}
{"url": "https://www.actualno.com/europe/20-000-dushi-skandiraha-za-ravno-zaplashtane-na-dvata-pola-v-shvejcarija-news_696153.html", "text": "  Около 20 000 души се събраха в Берн, призовавайки за равенство в заплащането на двата пола, информираха организаторите, като предупредиха, че голямо количество жени са готови да започнат стачка, ако швейцарските парламентаристи не редуцират разликите в заплатите.     Жените \"са уморени от сексизъм и дискриминация, от неравенство в заплащането\", се казва в изявление на най-голямото обединение на Швейцария Униа. В него членуват повече от 40 организации, отговорни за демонстрацията, в която 20 000 души поискаха от законодателите да направят необходимото, за да намалят съществуващата разлика в заплатите между мъжете и жените, които вършат същата работа.   Демонстрацията е в подкрепа на решението на долната камара на швейцарския парламент да обсъди в понеделник ревизия на закона, насочена към налагане на повече надзор над разпределението на заплатите в големите компании.\r\nДемонстрантите размахваха плакати, изискващи \"Равенство сега\" и протестирайки \"Еднаква работа - различна заплата\", както и такива с надписи \"Уморени от чакане\", съобщиха от агенция АТС, цитирани от БГНЕС.  Равенството между половете е заложено в швейцарската конституция от 1981 г. насам.\r\nНо жените все още печелят средно с 20% по-малко от мъжете в богатата алпийска страна - \"скандален процент\", твърди Униа.   \"Дори да вземете под внимание всички обичайни извинения, сравнявайки жените и мъжете в една и съща позиция със същия професионален опит, факт е, че една жена в Швейцария е измамена с 300 000 швейцарски франка (313 000 долара, 266 000 евро ) в хода на кариерата си, само защото е жена\", каза Корин Шарър, член на управителния съвет на Униа.    Във време, когато равенството между половете доминира в обществените дебати по света, швейцарското правителство поиска депутатите да въведат надзор върху начина, по който се определят заплатите в опит да се намали разликата в заплащането в страната.\r\nПризивът на Берн е всяка компания с повече от 50 служители да бъде задължена да предоставя на независима организация за проверка детайли относно равенството в заплатите на всеки четири години.\r\nГорната камара на швейцарския парламент даде зелена светлина през май миналата година на неуточнена версия на това, заявявайки, че то трябва да се прилага само за компании с повече от 100 служители - засягащо по-малко от един процент от работодателите в страната.   Долната камара трябва да обсъди този законопроект в понеделник, но Униа и други организации настояват за засилено преразглеждане на закона. Те искат например жените, които са дискриминирани, да имат право на компенсация, както и глоби за фирми, които позволяват да се запази разликата в заплащането.\r\nАко долната камара не \"поправи несправедливостите\", Униа заяви, че и други организации ще инициират \"стачка на жените\" през 2019 г., за да гарантират, че \"правата на жените за равенство най-накрая ще се материализират\".   ", "date": "2018.09.23", "title": "20 000 души скандираха за равно заплащане на двата пола в Швейцария "}
{"url": "https://www.actualno.com/balkani/albanija-podkrepjame-dialoga-mejdu-belgrad-i-prishtina-news_696167.html", "text": "  Албания безрезервно подкрепя \"добре установения диалог между Сърбия и Косово\". Това каза албанският министър на външните работи Дитмир Бушати.     \"Безрезервно подкрепяме диалога между Косово и Сърбия. Според нас този процес трябва да нормализира отношенията между двете страни и да доведе до взаимно признаване\", подчерта Бушати и добави: \"Чрез този процес в Косово трябва да бъде постигнат вътрешен консенсус\".   Пред \"Йета не Косове\" дипломат №1 на Тирана каза, че \"Албания и Косово имат комуникация когато става въпрос за преговорите между Косово и Сърбия\". \"Не е честно от Тирана да се търси позиция за преговорите, които все още не са се превърнали в платформа или пък добре формуларини идеи\", поясни още Дитмир Бушати, цитиран от сайта \"Прищина инсайт\".\r\nАлбанският министър твърди, че \"не е чул за идеята за размяна на територии - северната част на Косово за Сърбия срещу присъединяването на Прешевската долина към Косово\".  ", "date": "2018.09.23", "title": "Албания: Подкрепяме диалога между Белград и Прищина"}
{"url": "https://www.actualno.com/blagoevgrad/myj-zagina-padna-ot-stroej-v-blagoevgrad-news_696138.html", "text": "  29-годишен мъж загина тази нощ след падане от строеж в Благоевград. Той е от Перник, твърдят останалите двама мъже, които били заедно с него, предаде кореспондентът на БГНЕС в града.     Той загинал след падане в стълбищната клетка на новострояща се кооперация на улица \"Борис Ангелушев\" в благоевградския квартал \"Ален мак\".   Сигналът за инцидента е подаден преди 03.00 часа тази нощ, мъжът паднал от стълбището, което е без парапет от ниво на 5-ти етаж, след полет от над 10 метра, е разбил главата си в мазето. Изваден е от аварийно-спасителен екип на РС ПБЗН-Благоевград.\r\nОгледът на местопроизшествието от служители на Второ РУП приключи в 05.00 часа. Тялото на загиналия е транспортирано за аутопсия от съдебен лекар.  Според двамата разпитани, те и загиналият се запознали в заведение. След това се качили на покрива на новостроящата се кооперация, за да „се насладят на откриващата се панорама”. На слизане 29-годишният мъж полетял надолу и загинал на място. Самоличността му е установена от откритите в него лични документи.   Двамата останали, които са от Благоевград, заявили, че са били много пияни, строежът не се охранява нощем. Какво е станало, те си знаят, провеждат се разпити, работата по случая продължава.", "date": "2018.09.23", "title": "Мъж загина - падна от строеж в Благоевград"}
{"url": "https://www.actualno.com/asia/iran-svika-poslanicite-na-velikobritanija-holandija-i-danija-news_696154.html", "text": "  Иран свика посланиците на Великобритания, Холандия и Дания, обвинявайки ги в приютяване на ирански опозиционни групировки, съобщиха от ислямската република, цитирани от БГНЕС.     Този ход идва след като 29 души, включително журналист, бяха убити при терористична атака на военен парад в иранския град Ахваз в събота.   Свързаното със Саудитска Арабия Патриотично арабско демократично движение в Ахваз твърди, че е поело отговорност за нападението.\r\n\"Не е приемливо тези групировки да не фигурират в списъка от терористични организации на Европейския съюз, тъй като не са извършили досега терористична атака в Европа\", заяви говорителят на иранското външно министерство Бахрам Касеми, цитиран от Спутник.  Преди това говорителят на иранските въоръжени сили генерал Абдолфазъл Шекарчи каза, че бойците, извършили терористичната атака, са свързани със Съединените щати и Израел. Иранският външен министър Джавад Зариф също обвини \"регионалните спонсори на тероризма и техните американски господари\" за организирането на атаката.   В реч, посветена на конфликта от 22 септември 1980 г., когато Ирак навлезе в източната си съседка, иранският президент Хасан Рухани предупреди Доналд Тръмп да не повтаря лудостта на Саддам Хюсеин.\r\n\"Същото ще се случи и с Тръмп. Америка ще бъде последвана от същата съдба като Саддам Хюсеин\", каза той на воененния парад в иранската столица.    Иранският президент подчерта, че Иран никога не е водил война и не е нахлувал в друга държава и няма намерение да го прави, но ще бъде готов да се защити и няма да се откаже от отбранителните си способности.   \"Иран няма да се откаже от защитните си оръжия ... включително ракетите си, които правят Америка толкова ядосана\", отбеляза Рухани, позовавайки се на големия арсенал на страната в областта на ракетните системи за къси, средни и дълги разстояния. \"Най-надеждните оръжия на Ислямската република са ракетите, а с неотдавнашния вражески натиск, ние оценяваме нашите ракети повече от всякога\", каза той.", "date": "2018.09.23", "title": "Иран свика посланиците на Великобритания, Холандия и Дания"}
{"url": "https://www.actualno.com/analysis/havier-solana-prespanskijat-dogovor-nadejda-za-regiona-news_696140.html", "text": "  В статия, публикувана от Проджект синдикейт бившият върховен представител на ЕС по въпросите на външната политика Хавиер Солана обръща внимание на предстоящия референдум в Македония за договора за името и значението на това споразумение за решаването на други двустранни спорове.     Преспанският договор, пише Солана \"предлага устойчив модел за разрешаване на спорове на други места, защото той олицетворява цялостен подход за решаване на конфликти въз основа на обещание за взаимно споделени дългосрочни ползи\", давайки за пример член 15 от споразумението с Гърция, който се отнася до сътрудничество в областта на образованието, културата, технологиите...   \"Този договор между страни с дългогодишен спор е вдъхновение за един регион, който остава заплетен в спорове около етническите и националните идентичности. Балканите - и не само на Балканите - имат нужда от нова история въз основа на реалните приоритети на народа, което е точно това, което предвижда Преспанският договор \", смята бившият шеф на европейската дипломация.\r\nЗа пример Солана дава спора между Косово и Сърбия, както и политическото напрежение в Босна и Херцеговина и Република Сръбска.  Но, смята Хавиер Солана, ако \"седмицата завърши добре\", т.е., ако бъде приет договора от страна на гражданите в Македония, той ще върне надеждата за региона.   \"Ако Преспанският договор показва нещо, то е, че нито един конфликт не може да остане нерешен, когато дипломатическата креативност и политическата воля дадат плодове\", смята Солана.\r\nАко Преспанският договор мине, това ще означава и противопоставяне на \"глобалното завръщане към шовинизма\", цитира МКД.    \"Във време, когато толкова много държави изглежда, че имат намерение да строят стени, би било иронично и дълбоко приятно да се види, че Балканите изграждат мостове\", пише Солана, цитиран от БГНЕС.   Той приветства лидерството и смелостта на двамата премиери Зоран Заев и Алексис Ципрас и припомни, че и двамата са изправени пред силни атаки от вътрешните опозиции.", "date": "2018.09.23", "title": "Хавиер Солана: Преспанският договор – надежда за региона "}
{"url": "https://www.actualno.com/europe/referendum-za-veloalei-v-shvejcarija-news_696148.html", "text": "  Швейцарците днес са призовани да отидат до избирателните урни, за да гласуват на референдум дали в Конституцията на страната трябва да бъде вписан текст, с който да се гарантира изграждането и поддържането на велоалеи. В общественото гласуване е включена и друга инициатива – за устойчивото земеделие, което трябва да осигури „сигурност при храните\", съобщава Би Би Си, цитирана от БГНЕС.     В Швейцария действа система на пряка демокрация, което означава, че активистите за определена кампания трябва да съберат 100 000 подписа, за да бъде свикан национален референдум по определен политически въпрос. За да бъдат одобрени двете предложения, те трябва да получат така нареченото двойно мнозинство – или поне половината от гласувалите избиратели в поне половината от кантоните да го одобрят.   Преди четири десетилетия пешеходците в страната си спечелиха правото в Конституцията да бъде записан текст, който им гарантира изграждането и поддържането на пешеходни алеи и екопътеки . Поради тази причина сега велосипедистите искат да имат същите права, като инициативата набира все по-голяма популярност. Референдумът се провежда на фона на все по-засилващата се обществена дискусия за нуждата от мрежа за повече мобилност, по-здравословен начин на живот и опазването на околната среда.\r\nИменно с опазването на общественото здраве е свързана и втората инициатива в допитването. Активисти настояват за държавния субсидии за „по-етична храна” и продукти, които са „приятелски настроени към животните”, върху които има етикети, детайлно описващи съставките има, за да може потребителите да знаят какво консумират. Инициативата е насочена и срещу разхищението на храна, по-добро отношение към животните и подобряването на условията на работа на селскостопанските работници.  Очаква се избирателната активност по врем на днешния референдум да бъде между 40 и 45 процента, което е малко под средното за подобни допитвания.   ", "date": "2018.09.23", "title": "Референдум за велоалеи в Швейцария"}
{"url": "https://www.actualno.com/business/nov-protest-na-rabotnicite-ot-zavodite-na-stajkov-kraj-karnobat-news_696142.html", "text": "  Работници от запечатаните заводи на Миню Стайков край Карнобат отново протестират тази сутрин срещу затварянето на обектите, съобщава БНР.     Жандармерия охранява железопътната линия Бургас - София, която се намира в непосредствена близост до завода и вчера за три часа беше блокирана. С плакати и знамена протестиращите работници стоят пред портала на производствената база.   Те обвиняват в лъжа директорът на агенция \"Митници\" в Бургас Валери Стефанов, който каза вчера, че има писмена заповед за запечатването на трите фабрики за спиртни напитки на \"Винпром Карнобат\". \"Заповед има, но тя е само за извършването на проверка\", каза инженер-технологът и директор на един от данъчните складове Танчо Драгиев. Освен това отново Валери Стефанов обяви, че камионите с грозде могат да разтоварват продукцията си в завода. Да, но базата за дестилация е запечатана и обработката на грозде е невъзможна. Затова и камионите с продукция чакат отпред. Протеста на работниците е спонтанен, няма сценарий и не е ясно как ще продължи.\r\nНад 300 служители на затворените от агенция \"Митници\" фабрики за алкохол се събраха снощи за два часа на централния площад в Карнобат с искане да бъдат запазени работните им места. Близо 10 милиона лева са загубите за двата дни, в които производството е спряно, каза за кореспондента ни Даниела Костадинова търговският директор Емил Пилев и допълни:  \"Ние при това положение на практика затваряме бизнеса на цялата фирма и всичките тези хора остават на улицата. Това е половината град, плюс това около нас има много други фирми, които зависят от нас - доставчици на грозде, доставчици на материали, банки\".   \"Обричат ни на глад\", заявиха протестиращите:\r\n\"Ние работим цялото семейство в този завод. Ако останем на улицата, ние умираме гладни\".    \"Ние мислим, че това е свързано с господин Стайков. Те просто търсят нещо да намерят, за да го обвинят, ама страдат сума ти негови работници\".   Работниците подновяват протестите си в осем часа сутринта.\r\nВъпреки че от агенция „Митници“ позволиха на камионите с грозде да влязат във \"Винпром Карнобат\" вчера, там производството е спряно, допълни търговският директор на фирмата .\r\nРаботата на данъчните складове трябва да се възстанови довечера, ако Районният съд в Карнобат не удължи срока, в който те да останат запечатани.", "date": "2018.09.23", "title": "Нов протест на работниците от заводите на Стайков край Карнобат"}
{"url": "https://www.actualno.com/society/mitropolit-serafim-kyrdjalijski-vremena-nastanaha-news_696203.html", "text": "  В България почти не остана свято място, което да не е било обект на кощунствени действия. Това се посочва в позиция на Неврокопския митрополит Серафим във връзка със случая в Роженския манастир.     „През последните няколко дни широка гласност доби едно престъпно деяние, извършено спрямо древния Роженски манастир „Рождество Богородично” и спрямо едно от духовните лица, служещи в манастира. На 18 септември в светата обител беше извършен грабеж и оказано физическо и психическо насилие над свещенослужител от клира на Българската православна църква. С болка и тревога ще отбележа, че в нашата страна такова посегателство далеч не е първо и не е единствено. През последните години хиляди икони и църковно-богослужебни предмети, които за нас са светини с неоценима духовна и културна стойност, бяха ограбени и повечето от тях са безвъзвратно загубени“, се посочва в позицията на Серафим.   „Напомням на онези, които, заслепени от страстта на сребролюбието и материалните богатства, се изкушават и безразсъдно посягат на светините, че такива деяния не са нищо друго, освен хула против Светия Дух и смъртен грях”, отбелязва миторполит Серафим.", "date": "2018.09.23", "title": "Митрополит Серафим: Кърджалийски времена настанаха"}
{"url": "https://www.actualno.com/society/novinite-naj-vajnoto-za-denja-23-septemvri-news_696209.html", "text": "   Екипът на ви представя най-важното от неделя, 23 септември в традиционния информационен бюлетин.       Преспанският договор, пише Солана \"предлага устойчив модел за  разрешаване на спорове на други места, защото той олицетворява цялостен  подход за решаване на конфликти въз основа на обещание за взаимно  споделени дългосрочни ползи\".   \"Аз вече гласувах. Гласувах преди 27 години, на 8 септември 1991 година. Аз бях един от онези, които дадоха своя глас за суверенна и независима Република Македония, със свое име и достойнство. Не отстъпвам от тази идея\", казва Георге Иванов. Според изданието Тачи ще върне на Сърбия следните общини: Лепосавич, Зубин Поток и Лешак. Срещу тях той очаква да получи от Белград Прешевската долина, в която влизат трите общини Буяновац, Прешево и Медведжа. Те се намират в югозападната част на Сърбия, граничат с Косово и са населени предимно с етнически албанци.     Откакто албанското етническо ръководство на Косово обяви независимост от Сърбия през 2008 г., територията остава спорна и частично суверенна. В настоящия момент тя е призната от 110 най-различни по сила и влияние държави по света от Съединените щати и Германия до Малави и Вануату. Въпреки това суверенитетът на Косово остава de facto; тя все още не е член на Организацията на обединените нации, има далечни перспективи за влизане в Европейския съюз и все още до голяма степен зависи от дипломатическото спонсорство на държавите покровители, които говорят в нейна защита. Средствата  от Брюксел са били предназначени за подобряването на живота на  мигрантите в Гърция - за т.нар. \"горещи точки\". Двамата журналисти са  задържани след подадена жалба от страна на министъра на отбраната Панос  Каменос.    Съдът постанови най- тежката мярка за неотклонение - задържане под стража за адвоката от Сандански Стефан Матеев, инициатор и участник в обира и за пълнолетния негов съучастник Ю.М. По отношение на другите двама обвиняеми, които са непълнолетни, съдът постанови да бъдат под надзор на инспектор от Детска педагогическа стая. Тази вечер ще бъде отворен винзаводът в село Церковски. Фабриката за спиртни напитки в Церковски и заводът за бутилиране във Венец остават запечатани за още един ден. Складовете на \"Винпром Карнобат\" бяха запечатани от митнически инспектори, а работници два дни протестират и блокират пътища. „В хода на проверките и на обследването на технологичния процес, служителите на Агенция „Митници” установяват съществуването на кран, от който може да бъде изведен етилов алкохол, спирт, без това извеждане да бъде контролирано от измервателни средства и без да бъде отчетено. Кранът е монтиран над тръбопровод, над циркулационен изпарител преди средство за измерване и контрол. Този циркулационен изпарител е свързан с дестилационна колона, тоест е част от цялостната технологична схема за производство на акцизна стока - етилов алкохол”, каза зам.-директорът на митниците. Вече има проведени разговори в управляващата коалиция по бъдещата номинация за конституционен съдия и това ще бъде Красимир Влахов - доскоро заместник-председател на Върховния касационен съд. Това съобщи лидерът на ПГ на ГЕРБ Цветан Цветанов. Британскиат вестник Гардиън публикува отворено писмо, подписано от 140 музиканти, писатели, актьори, режисьори, писатели и поети, в което те призовават за бойкот, ако фестивала за избор на песен се проведе в Израел, който от години нарушава човешките права на палестинците. Сред подписалите са и шестима израелски художници - Авиад Алберт Михал Сапир, Охал Грицер Йонатан Шапиро Даниел Равицки и Дейвид Оп. С Том Круз се запознала на сватбата на Шон Пен и Мадона през 1985 г., когато актьорът е едва на 22 години. Тя разказа, че във връзката им имало красива романтика и че той е един от петте най-добри любовници в списъка й със завоевания. За Вал Килмър разказите на дивата са още по-смели, споделяйки, че докато го целувала, тя чувствала, че главата й сякаш ще се отдели от тялото.", "date": "2018.09.23", "title": "Новините: Най-важното за деня, 23 септември"}
{"url": "https://www.actualno.com/europe/zashto-140-tvorci-bojkotirat-evrovizija-2019-news_696131.html", "text": "  140 творци бойкотират шейсет и четвъртото издание на Евровизия, което ще се проведе в Израел тази година.     Британскиат вестник Гардиън публикува отворено писмо, подписано от 140 музиканти, писатели, актьори, режисьори, писатели и поети, в което те призовават за бойкот, ако фестивала за избор на песен се проведе в Израел, който от години нарушава човешките права на палестинците.   Сред подписалите са и шестима израелски художници - Авиад Алберт Михал Сапир, Охал Грицер Йонатан Шапиро Даниел Равицки и Дейвид Оп.\r\n\"Ние, долуподписаните артисти от Европа и света, подкрепяме призива на нашите колеги от Палестина за бойкот на Евровизия 2019, чийто домакин е Израел\", се казва в писмото. \"Палестина не може да се радва на свобода, справедливост и равенство, а държавата, която ограничава тези права се държи така, сякаш всичко е наред\".  Роджър Уотърс, китарист от легендарната рок група \"Пинк Флойд\", както и режисьорът Кен Лок и авторът Ян Мартел са част от отвореното писмо, съобщава БГНЕС.   Те твърдат, че Европейският съюз за радио и телевизия трябва да забрани на Израел да бъде домакин на Евровизия или да назначи друга държава, която в историята си няма нарушения на правата на човека.", "date": "2018.09.23", "title": "Защо 140 творци бойкотират Евровизия 2019?"}
{"url": "https://www.actualno.com/balkani/makedonskijat-prezident-shte-bojkotira-referenduma-na-30-septemvri-news_696146.html", "text": "  Македонският президент Георге Иванов няма да гласува на предстоящия референдум на 30 септември за одобряване на Договора с Гърция и започването на преговори за присъединяване към ЕС и НАТО.     Това съобщи самият Иванов в чужбина по време на срещата си с македонската емиграция в Детройт, САЩ.   \"Аз вече гласувах. Гласувах преди 27 години, на 8 септември 1991 година. Аз бях един от онези, които дадоха своя глас за суверенна и независима Република Македония, със свое име и достойнство. Не отстъпвам от тази идея. Поради тази причина няма да гласувам на 30 септември. Когато станах президент се заклех, че ще спазвам Конституцията и законите на страната. Не отстъпвам от тази клетва. И поради тази причина няма да изляза да гласувам на 30 септември\", каза още Иванов.\r\nПо време на срещата Иванов е призовал присъстващите \"да не позволят някой друг да контролира тяхната съвест и национална гордост\". Той очаква на \"референдума гражданите на Република Македония да вземат правилно и мъдро решение\".  \"С това Споразумение се променя не само името на държавата, а се създава една нова полусуверенна държава, с ново име, с нова вътрешно-правна и международна правна идентичност\", каза още той. Иванов смята, че \"без истински реформи, без борба срещу корупцията, без борба срещу партийния клиентелизъм, няма да има членство в ЕС и НАТО\". \"Дори да приемем вредния Договор с Гърция, да променим Конституцията, няма да има автоматично членство в ЕС и НАТО\", каза още Иванов.   БГНЕС припомня, че преди десет дни в Скопие пристигна лично генералният секретар на НАТО Йенс Столтенберг, който обеща Република Македония да стане пълноправен член на Северноатлантическия пакт, ако страната ратифицира Договора с Гърция.\r\nИ бившият генерален секретар на пакта Хавиер Солана призова македонците да гласуват със \"за\" на 30 септември. Миналата седмица в Македония бяха германският и австрийският канцлер, които също призоваха гражданите да гласуват със \"за\" на референдума. Вчера френският президент Еманюуел Макрон във специално обръщение призова гражданите на страната да подкрепят Договора, защото \"това е в интерес на региона, страната и цяла Европа\".    Американският президент Доналд Тръмп също подкрепи Договора, а вицепрезидентът Майкъл Пенс лично прие македонсикят премиер Зоран Заев в Белия дом преди три дни.   ", "date": "2018.09.23", "title": "Македонският президент ще бойкотира референдума на 30 септември"}
{"url": "https://www.actualno.com/showbusiness/kychyr-blysnal-momche-napravili-si-selfi-vijte-go-news_696132.html", "text": "  Аштън Къчър е блъснал със своята Тесла 19-годишния Лео Маренги, а после се снимал с него. Момчето се возело със скутера си, когато актьорът връхлетял върху него.     Но въпреки окървавеното коляно, Лео не пропуснал възможността да си направи няколко снимки с холивудската звезда.     „Днес ме блъсна кола ... Но всичко е ок, защото това беше Аштън Къчър“, написа момчето във Фейсбук и Инстаграм.  Инцидентът се случил в Лос Анджелис, близо до известното филмово студио „Сънсет бронсън“, съобщи БГНЕС.   ", "date": "2018.09.23", "title": "Къчър блъснал момче... направили си селфи. Вижте го."}
{"url": "https://www.actualno.com/society/vyzmojnost-za-pytuvane-v-lichnija-vagon-salon-na-car-boris-iii-news_696145.html", "text": "  Днес по маршрута Горна Оряховица – Велико Търново – Трявна и обратно ще пътува атракционен влак с парен локомотив и вагон от царската композиция „Корона експрес”.     Атракционният влак ще пътува в състав от шест пътнически вагона, като билетите бяха пуснати в предварителна продажба още през август месец. Специална атракция за пътуващите и посетителите на празничното мероприятие е ретро подвижният състав на БДЖ. Влаковата композиция ще бъде теглена от парен локомотив № 16.27, като в състава й е включен личният вагон-салон на цар Борис III от „Корона експрес”.   Ретро влакът ще потегли от гара Горна Оряховица в 11:50 часа и ще пристигне на гара Трапезица в 12:07 часа, където ще престои около час. През това време всички пътници и гости ще имат възможността да се потопят в атмосфера от епохата на прочитането на Манифеста за обявяване на независимостта на България, както и обявяването на Княз Фердинанд за български цар.\r\nСлед пресъздаването на историческата възстановка на гара Трапезица атракционната композиция ще продължи своето пътуване по маршрута си до Трявна. От гара Трявна в посока Горна Оряховица влакът ще замине в 15:00 часа.  Парният локомотив № 16.27 е произведен през 1948 г. във “Wiener Lokomotivfabrik Floridsdorf”, Австрия, с фабричен № 17632. По-голямата част от експлоатационния му живот преминава по жп участъка Горна Оряховица – Стара Загора. Неговата максимална конструктивна скорост е 80 км/ч. Интересен факт за локомотив 16.27 е това, че машината е възстановена в оригиналния си „немскo/австрийски” (DR/ÖBB) вид като цветово решение, със снегоочистителен плуг, димоповдигащи щитове (крила) и други елементи. Освен 16.27 за момента в Европа има запазена за движение още една машина от този тип, която се намира в Люксембург.   Първокласният вагон-салон № 050-1 е произведен през 1938 г. в „Linke Hoffman Werke-Breslau”, Германия и е личен вагон за пътуванията на Цар Борис ІІІ. Този вагон разполага със служебна кабина с 1 легло, 4 кабини с по 2 легла, 2 кабини с две спални с по едно легло и общ санитарен възел, салон с 11 места (за срещи, съвещания, хранене) и склад. Вагон-салон № 050-1 е със запазено луксозно обзавеждане, като специалните ламперии и дамаски са автентични.", "date": "2018.09.23", "title": "Възможност за пътуване в личния вагон-салон на цар Борис III"}
{"url": "https://www.actualno.com/moresport/i-ricarjat-povetkin-ne-uspja-da-svali-antyni-djoshua-ot-boksovija-tron-news_696111.html", "text": "  Кралят на бокса в тежка категория Антъни Джошуа записа 22-ра победа в кариерата си. Англичанинът защити титлите си от версиите WBO, WBA и IBF, след като нокаутира Александър Поветкин в седмия рунд на мача по между им. Срещата се игра пред пълните трибуни на стадион \"Уембли\" в Лондон.     Срещата започна отлично за руснака и още в първия рунд AJ бе разклатен от точно кроше на съперника. Последваха още няколко добри атаки от 39-годишния Поветкин, но след 5-я рунд Джошуа взе нещата в свои ръце.\r\nВ седмия рунд атаките на Джошуа станаха още по-настоятелни и в средата на частта успя да изпрати в нокдаун съперника със серия от прави удари и крошета. Поветкин успя да се изправи, но последва нова серия удари на Антъни Джошуа, на които руснакът не издържа и мачът бе прекратен.       Серията на британеца от победи с нокаут беше прекратена в последния  бой срещу Джоузеф Паркър. Въпреки това той спечели и неговата титла, а  вече има 21 мача и 21 победи на професионалния ринг, където не познава  поражението, а освен това е изпадал в състояние на \"нокдау\" един  единствен път - отново на \"Уембли\" срещу Кличко. Иначе той има 20  нокаута в кариерата си до момента.    Представителят на домакините може и да е фаворит в предстоящия бой,  но Поветкин не е боксьор, който Джошуа иска да подцени. Единственото  поражение на руснака беше от Кличко след съдийско решение, а оттогава  насам той си спечели нов шанс да се бие за световната титла с победи над  Мариуш Вах, Карлос Такам, Мануел Чар и Дейвид Прайс.    Руснакът освен това ще заработи 6 милиона панда, което е рекорд за  Поветкин. Рекордната му печалба до момента беше 5.8 милиона долара за  битката с Кличко. Антъни Джошуа пък има гарантирани 20 милиона паунда. ", "date": "2018.09.23", "title": "И \"Рицарят\" Поветкин не успя да свали Антъни Джошуа от боксовия трон"}
{"url": "https://www.actualno.com/europe/politicheski-skandal-s-pressekretarja-na-italianskija-premier-news_696158.html", "text": "  Прессекретарят на италианския премиер Роко Казалино се оказа в центъра на медиен скандал поради резки изказвания. Журналисти публикуваха запис на телефонен разговор със служители на Министерството на икономиката и финансите, в който той заплашва да \"премахне всички\", които не работят усилено за набиране на средства за изпълнение на предизборните обещания, дадени от Движение 5 звезди, пише БГНЕС.     Както съобщава канал RAI-News-24, Казалино обясни, че това е личен разговор. В негова защита излезе министър-председателят Джузепе Конте, който изрази пълното си доверие към него и нарече публикацията \"незаконен акт срещу откровено личен разговор в противоречие с принципите на Конституцията.\" \"Тъй като това е въпрос на личен разговор, аз дори няма да се ровя в неговото съдържание\", цитира думите на Конте агенция АНСА.   ", "date": "2018.09.23", "title": "Политически скандал с прессекретаря на италианския премиер "}
{"url": "https://www.actualno.com/chronicles/zapochva-septemvrijskoto-vystanie-news_696038.html", "text": "  Септемврийското въстание от 1923 г. е неуспешен бунт, организиран от Българската комунистическа партия (тесни социалисти) (БКП (т.с.)) под натиск от Коминтерна, като опит за сваляне на режима на Демократическия сговор, установен с Деветоюнския преврат. В него се включват също така леви земеделци и анархисти. Въстанието е насочено към „установяване на работническо-селско правителство“ в България. Септемврийско въстание като понятие е наложено от българската марксистка историография. Съвременната историография, като отчита организацията, мащабите и резултатите, характеризиращи септемврийските събития от 1923 г., ги окачествява като Септемврийски бунтове      По отношение на Деветоюнския преврат и последвалото го Юнско въстание ръководството на БКП заема позиция на неутралитет, тъй като смята случващото се в страната за „борба за власт между градската и селската буржоазия“. Тази позиция е плод на схващанията на старите дейци на партията, начело с Димитър Благоев и Тодор Луканов, които смятат, че в България не е назряла революционна обстановка. Те са противници на такъв радикален курс на борба, поради това че БКП е легална и парламентарно представена партия (в 20 ОНС тя има 16 депутати и е втората политическа сила след БЗНС[3]). Политическият опит на създателя на социалистическото движение в България Димитър Благоев го кара да се противопостави на каквито и да било прибързани революционни действия на левите комунисти в БКП, което би поставило партията извън закона и в политическа изолация за дълги години. Същевременно партийни организации в страната се обявяват за противодействие на преврата, някои дори се включват в Юнското въстание.\r\nМеждувременно Коминтернът осъжда неутралитета на БКП, сравнява преврата с Корниловския пуч в Русия и Каповския пуч в Германия и издава указания за организиране на въстание и обща стачка. За да приведе в изпълнение това решение, в България пристига генералният секретар на Коминтерна Васил Коларов, който се налага над част от ръководството на партията (Тодор Луканов, Христо Кабакчиев, Димитър Благоев, които не приемат решението).  От 5 до 7 август 1923 г. са проведени заседания на ЦК на БКП (т.с.), на които младите и радикално настроени дейци на партията начело с Георги Димитров и Васил Коларов, вдъхновявани и подкрепяни от Коминтерна, надделяват в полза на организирането на ново въстание. [5] За участие в него са привлечени левицата на БЗНС и някои анархисти. Създаден е единен комитет за военнотехническа подготовка на въстанието като специален орган на ЦК, ръководен от Коста Янков.\r\nПричината за поетия курс на въоръжена борба се корени в амбициите на Съветския съюз за запалване на Световна социалистическа революция (Мировая революция) и за установяване на нови Съветски социалистически републики в Европа. Чрез т. нар. износ на революция Съветският съюз подготвя проникването в Централна Европа на войскови части за подкрепа на комунистическото движение в Италия, Англия и особено в политически нестабилната Германия след Ноемврийската революция и въстанието на спартакистите. Нахлулата и разбита през 1920 г. край Варшава Червена армия, ръководена от маршал Михаил Тухачевски, не намира подкрепа от очакваното революционизиране на масите, както и не навлиза на територията на Германия, но болшевишката политика остава същата. „Революцията отвън беше възможна“ пише маршал Тухачевски . Това е основната линия на Коминтерна към дестабилизиране и настъпване към сърцето на Европа. След разгрома на Червената армия край Варшава „българската революция трябваше да стане пролог на германската революция“ (Лев Троцки) . В успеха на българското въстание не е имало съмнения и на заседание на Политбюро на болшевишката партия в Кремъл е разписан точният сценарий и датата на следващия преврат – преврата в Германия да се извърши на 9 ноември 1923 г. . Така с организираното дестабилизиране на България и въвличането на българския народ в гражданска война се прилага болшевишкият модел за завладяване на политическата власт.\r\nПравителството получава информация за подготвяното въстание и на 12 септември организира мащабна акция за неговото предотвратяване, при която са арестувани около две хиляди дейци на БКП, а щабът на въстанието в София е ликвидиран.Като реакция на арестите въстанието започва да избухва стихийно по места (най-напред в Казанлъшко). На 20 септември е свикана среща на ЦК на БКП, на която, въпреки съпротивата на привържениците на легалната дейност, е взето решение за обявяване на въстанието на 22 срещу 23 септември. Водачите на въстанието Георги Димитров и Васил Коларов избират за действие Северозападна България – район, по-близо до границата с Югославия. Планът на въстанието предполага то да бъде масово вдигнато във Врачански окръг, след което да се сформира въстаническа армия, която да превземе София. Прокламираната цел на въстанието не е промяната на държавния строй, а само „установяването на работническо-селско правителство“.     Първи започват въстанически действия комунистите в село Мъглиж, Казанлъшко, на 13 срещу 14 септември. Присъединява се и организацията на БКП от село Голямо Дряново. Въстаниците превземат двете села, но не са подкрепени от партийните организации от съседните населени места, които решават да чакат официалното обявяване на въстанието. Няколко часа след началото на въстанието в Мъглиж те се оттеглят в планините. На 12 септември в Стара Загора е съставен комитет, който решава в окръга да се вдигне въстание на 19 срещу 20 септември. Въстанието започва в Стара Загора в уреченото време, но е бързо смазано от правителствените части. По същото време се вдига Нова Загора, като градът и почти цялата околия са овладени от въстаниците. Отново на 19 – 20 септември въстават села в околностите на Чирпан, като е направен неуспешен опит за завземане на града. Провалът на въстанието в Бургаско позволява на правителството да мобилизира силни войскови части и да потуши въстанието в Старозагорско. Особено упорити боеве се водят за селата Мъглиж, Енина и Шипка.\r\nНа 22 септември революционен комитет в състав Георги Димитров, Васил Коларов и Гаврил Генов обявява въстанието. На 23 септември сутринта под ръководството на Иван Пейчев е завзет град Фердинанд. Правителството изпраща войскова част от Враца, която след сражение отблъсква въстаниците от града. На свой ред превъзхождаща я по численост въстаническа дружина начело с Георги Дамянов отблъсква войската и наново завзема града. Междувременно въстанието избухва в почти всички села от околностите на Фердинанд, Оряхово, Берковица, Бяла Слатина и Лом. На 24 септември въстаниците изтласкват от Берковица войсковите части и зле въоръжените цивилни поддръжници на правителството и завземат града. Ден по-рано въстанически сили нападат Лом и завземат голяма част от него, водени от кмета на обшина Добридол – Рангел Ганев. Въстанически позиции са разположени в прохода Петрохан. Във Врачанско, Видинско и Белоградчишко въстават само отделни села. Правителството на Александър Цанков, което се опира на българската армия, обявява военно положение на 22 септември и мобилизира големи войскови сили за справяне с въстанието. Срещу въстаниците се сражават и цивилни доброволци, наречени по-късно шпицкомандаджии. Комунистическото ръководство на въстанието също обявява военна мобилизация за създаването на отряди на работническо-селската власт, като се създават също транспортни и снабдителни отряди в овладените от него райони. Пристъпва се към реквизиции и клане на животни по домовете на селяните за изхранване на въстаническите отряди.   В помощ на конния полк и въоръжените от властта цивилни в Лом, обкръжени от въстаниците, е изпратено подкрепление от Видинския гарнизон. Силите на въстаниците са подпомогнати от едно оръдие под командването на поп Андрей, но то не успява да наклони везните в тяхна полза. След тридневни улични боеве правителствените сили, командвани от подполковник Халачев, отблъскват въстаниците от Лом.\r\nНа 25 септември сутринта под ръководството на Гаврил Генов въстаниците нападат при гара Бойчиновци войсковите части, насочващи се в тила на въстанието в гр. Фердинанд, и след ожесточено сражение ги разбиват (Бойчиновски бой). Победата повдига бойния дух на въстаниците и те се насочват към Враца, но са отблъснати след сражение с правителствените войски. Въстанически сили са разбити също при Брусарци след ожесточен бой с частите на Видинския гарнизон. В същото време е преодоляна съпротивата на въстаниците в Петроханския проход. Многобройни тежковъоръжени войскови части напредват в посока към Фердинанд и Берковица. За да спаси въстаниците от пълно изтребление, ръководството дава заповед за отстъпление в посока към Югославия. На 27 септември правителствените войски влизат във Фердинанд. На 28 и 29 септември се водят само откъслечни боеве между отстъпващите въстаници и армията. В Пловдив и околността въстанието не е подкрепено от местното население и практически не избухва. В Пазарджишко въстават някои села, сред които Мухово и Лесичево. На 24 септември въстаниците безуспешно атакуват гара Саранбей.   След заминаването на Димитров и Коларов за Северозападна България в София не се предприемат подготвителни мерки за въстание. Причината за това е, че софийската организация на БКП е доминирана от привърженици на легалната съпротива срещу режима на Цанков. В крайна сметка е организиран военнореволюционен комитет в състав Антон Иванов, Димитър Гичев и Тодор Атанасов, но комитетът е разкрит и членовете му са арестувани още на 21 септември. Неизбухването на въстанието в София позволява на правителството да използва силните военни части, съсредоточени там, срещу въстаниците в други части на страната.\r\nВъстанието избухва в ограничен мащаб в Ихтиманско и Самоковско, както и в отделни села в околностите на София и Пирдоп. Завзети са Ихтиман и Костенец, но въстаниците са бързо разгромени от силни войски, дошли от София.\r\nОще преди началото на въстанието между БКП и ВМРО се сключва споразумение, според което БКП няма да вдига въстание в Пиринско, а ВМРО няма да пречи на подготовката му в другите части на страната. Впоследствие БКП не спазва споразумението. Въпреки споразумението въстават комунистическите привърженици в Разложка околия, където ръководител на бунта е Владимир Поптомов. На 23 септември въстаниците успяват да превземат Разлог. ВМРО се намесва в конфликта на страната на правителството. След преговори по-голямата част от въстаналите предават оръжието си на ВМРО, някои се оттеглят в планините.\r\nВъстание избухва в отделни села в Търновско, Шуменско и Бургаско.    Има множество и различни причини за неуспеха на въстанието. Арестите на опитни комунистически дейци в началото на септември водят до слаба организация на въоръжените действия. В голяма част от страната дори комунистите не посрещат с ентусиазъм идеята за въстание.  То не избухва в големите индустриални центрове – София, Варна, Бургас, Пловдив, – където са съсредоточени повечето от привържениците на БКП. Така правителството има възможност да използва големите войскови части в тези градове срещу въстанието в селските райони. Въпреки специалните усилия на БКП за агитация сред българските войници, армията застава изцяло на страната на правителството, макар че повечето войници произхождат от бедни селски семейства, традиционно симпатизиращи на БЗНС и БКП. Железниците на страната, в които през предишните години избухват едни от най-големите стачки, по време на въстанието функционират успешно, ръководени от социалдемократическия министър Димо Казасов.\r\nВ мемоарите на Веселин Бранев е описана следната история: Полковник Борис Бракалов, герой от войните, човек с леви идеи, разбрал за подготвяното въстание, на среща с Димитров и Коларов им предлага да мине на тяхна страна с всичките командвани от него войскови части. Димитров и Коларов му отказват.    След потушаването правителствени войски, шпицкоманди и чети на ВМРО извършват масови изстъпления срещу част от мирното население във въстаналите райони. Зверствата са най-големи в някои села около град Фердинанд. Избивани са комунисти и земеделци, включително такива, които не са участвали във въстанието. Точният брой на жертвите не е известен, а изнесените данни са по-скоро ориентировъчни и имат манипулативен характер. Според историографията от периода 1944–1989 г. във въстанието са загинали около 30 000 души. Според изследването на Музея на революционното движение в България, публикувано в книгата „Звезди във вековете“ (поименен албум с фотографии и биографични данни), във въстанието и репресиите след него са загинали 841 въстаници.Според историка Георги Марков броят на жертвите възлиза на около 5000 души.\r\nНай-много загинали има в окръг Монтана (Фердинанд). Там във водените сражения и след потушаване на въстанието са убити общо 337 души. Извършени са масови разстрели в с. Септемврийци (Горна Гнойница), Вършец, Берковица и Монтана, като голяма част от тях са военномобилизирани въстаници. Вдъхновителите, организаторите и ръководителите са избягали от възмездие, като са емигрирали в Югославия.\r\nОще в началото на въстанието и преди неговия разгром лидерите му Георги Димитров и Васил Коларов бягат в Югославия, а оттам – в Съветския съюз. Някои от бунтовниците остават в страната и действат като чети в планините.\r\nСептемврийското въстание дава възможност на правителството на Александър Цанков да се представи пред Запада като борец срещу комунистическата опасност и да пледира за смекчаване на някои от военните ограничения, наложени на България с Ньойския договор.", "date": "2018.09.23", "title": "Започва Септемврийското въстание"}
{"url": "https://www.actualno.com/celebrate/sv-mychenica-iriada-news_696060.html", "text": "  Светата дева Ириада живеела в Александрия. Веднъж, като отишла на извора, за да си налее вода, тя видяла един кораб, който спрял на брега; на този кораб се намирали множество девици, мъже, иереи, дякони и монаси; всички те били оковани във вериги, защото ги водели на мъчение заради изповядване на името на Иисуса Христа. Внезапно Ириада пламнала от голяма любов към Господа; като се отказала от носенето на вода, тя доброволно се присъединила към Христовите затворници и била окована във вериги заедно с тях. След като корабът пристигнал в египетския град Антинопол, света Ириада преди всички други претърпяла жестоки изтезания и била посечена с меч, а след нея и всички останали запечатали с кръвта си своето изповядване на вярата си в Иисуса Христа.      © Жития на светиите, преведени на български език от църковно-славянския текст на Чети-минеите (\"Четьи-Минеи\") на св. Димитрий Ростовски.    ", "date": "2018.09.23", "title": "Св. мъченица Ириада"}
{"url": "https://www.actualno.com/showbusiness/tom-kruz-i-val-kilmyr-v-top-5-na-lubovnicite-na-sher-news_696127.html", "text": "  На 72 години попзвездата Шер открехна вратата към спалнята си и проговори за любовните си приключения от миналото. Певицата призна, че се забавлявала с актьорите Том Круз и Вал Килмър, като разкри и подробности за връзките си с тях.     С Том Круз се запознала на сватбата на Шон Пен и Мадона през 1985 г., когато актьорът е едва на 22 години. Тя разказа, че във връзката им имало красива романтика и че той е един от петте най-добри любовници в списъка й със завоевания.   За Вал Килмър разказите на дивата са още по-смели, споделяйки, че докато го целувала, тя чувствала, че главата й сякаш ще се отдели от тялото, предава БГНЕС.\r\nВ момента Шер, както самата тя твърди, има доста беден любовен живот. Певицата „няма никого до себе си, но е в интензивно търсене\".  ", "date": "2018.09.23", "title": "Том Круз и Вал Килмър в топ 5 на любовниците на Шер"}
{"url": "https://www.actualno.com/society/navyrshvat-se-71-godini-ot-ubijstvoto-na-nikola-petkov-news_696087.html", "text": "  На 23 септември се навършват 71 години от обесването на Никола Петков – водач на обединената опозиция в VI Велико народно събрание.     По този повод на 23 септември в храм „Свети Седмочисленици” в София, ще бъде отслужена панихида в памет на земеделския лидер, политик и държавник. След панихидата ще бъдат поднесени венци и цветя пред паметника на земеделския лидер, който се намира в градинката пред храма.   Борбата на Никола Петков за запазване на парламентарната демокрация е обявена от комунистите за контрареволюционна дейност. На 5 юни 1947 г. е снет депутатският му имунитет и още в сградата на Народното събрание той е арестуван. Освен това са касирани 23 депутати от опозицията, с което на практика представителството на опозицията в законодателната власт е разгромено.\r\nНа 5 август 1947 година започва режисиран съдебен процес с измислени обвинения срещу него и на 16 август същата година е осъден на смърт чрез обесване по обвинение в шпионаж.  На 23 септември около 00.15 ч след полунощ е изпълнена смъртната присъда на земеделския водач Никола Петков. Според решението на Народния съд врагът на отечеството трябва да бъде умъртвен чрез обесване, но разсекретени архивни документи от зловещата 1947 показват, че големият демократ е убит зверски с чукове по главата, а след това провесен на въже.   ", "date": "2018.09.23", "title": "Навършват се 71 години от убийството на Никола Петков"}
{"url": "https://www.actualno.com/sofia/nad-7-000-motoristi-se-vkluchiha-v-noshtnoto-karane-v-sofija-news_696130.html", "text": "  Грандиозно шествие на мотористи в София – над 7 000 водачи на две гуми снощи преминаха по столичните улици и призоваха за повече толерантност на пътя.     Шествието на мотористите се провежда за четвърта поредна година и неслучайно е през нощта. С него те почитат жертвите на войната по пътищата.   „Призивът ми към всички е да покажем, че и ние сме част от пътната мрежа, да внимаваме и най-вече да бъдем толерантни. Има място за всички на пътя. И дано там, където сме тръгнали да стигнем всички живи и здрави. Защото всички имаме семейства и приятели, които ни чакат”, каза пред bTV Георги Янчев от „София райдърс”.\r\nШествието премина без инциденти и под полицейска охрана, съобщи БГНЕС.  ", "date": "2018.09.23", "title": "Над 7 000 мотористи се включиха в нощното каране в София "}
{"url": "https://www.actualno.com/analysis/grabejyt-na-rojenskija-manastir-vyzkresi-legendi-news_696134.html", "text": "  Един дързък грабеж, чийто краен резултат се материализира с дупка в стената на Роженския манастир възкреси исторически факти за реални личности от Пиринския край и ги оплете с иманярски легенди, предаде кореспондентът на БГНЕС за региона.     На 18 септември привечер крадци нахлуват в светата обител, връзват намиращия се там свещеник, вадят кирки и за 15-на минути разбиват зазидан преди години прозорец на черквата в манастира. След което бягат, за да не бъдат хванати от полицията.\r\nОт тук нататък започва да излиза все повече и повече противоречива информация за мистериозния грабеж: откраднати са пари, икони и църковна утвар, включително чудотоворната и позлатена икона на Света Богородица. Последва лаконичното: нищо не е откраднато. За да се разбере в края на краищата за дупката в стената. От нея не се показа нищо - отново от „намерили са, това което са търсили“, до обратното – „нищо не са открили“.   От полицията отказаха каквато и да е информация, а кметът на Рожен Сашо Филипов бе нещо като говорител по случая, но категорично не искаше да бъде цитиран. Нападателите уж са били 5-6, взели са камерите за наблюдение, но ги има на записите, позирайки като в кабина за моментни снимки - без да крият лицата си. Въпреки, че първоначално бяха „въоръжени и маскирани”.  „Ке ги фанат” категоричен бе на езика, говорен преди над 100 години от Яне Сандански кметът на Рожен Сашо Филипов.\r\nИ ги „фанаха“. След обяд същия ден започна подаването на оскъдна, непотвърдена нито от прокуратурата, нито от полицията „информация”. „Всички са задържани, четирима в петричко село, един в София и един в Кърджали, те са с турски имена”, бе тиражираната информация, като полиция и прокуратура буквално си „прехвърляха топката”, отказвайки потвърждението й.\r\n24 часа по-късно в ареста се оказаха адвокат от Сандански, един гурбетчия, завърнал се в страната наскоро и двама непълнолетни от петричкото село Яворница.       В петък съдиите от Районен съд-Сандански си дадоха отвод по гледането на изтичащата 72-часова мярка за задържане на четиримата, което наложи гледането й да бъде прехвърлено чак в Пловдив.\r\nНа сайта на Окръжна прокуратура единствената информация по случая е препратка към интервю на говорителя й Весела Стоилова, която казва пред Нова ТВ, че взломаджийте търсели част от откупа, взет от Яне Сандански след отвличането на американската мисионерка мис Елена Стоун и гувернантката й Катерина Цилка на 21 август 1901 г.\r\nЗа освобождаването им е платен откуп от 14 500 турски лири, равняващи се на 63 800 долара, с които организацията на Яне Сандански купува оръжие за Илинденското въстание от 1903 г. Колко от този откуп е похарчен за тази цел не е известно. От тук нататък тръгват легендите за скритата някъде част от откупа.\r\nЗа да стигнем днес - 117 г. по-късно до малката дупка с размери две на три педи в стената на Роженския манастир. Дали пък обирът не е активно мероприятие, обслужващо водевила около назначаването на главния секретар на МВР за министър и неговия евентуален наследник?!   На 100 м. под Роженския манастир, край черквата „Св. св. Кирил и Методий” е гробът на Яне Сандански, тръгнал от с. Рожен за Неврокоп, за да бъде убит на 22 април 1915 г. в прохода „Папазчаир”, сега вече село Попови ливади.   А иначе в Пиринско има десетки легенди къде е скрита останалата част от откупа. Според най-състоятелната от тях, златните лири са в пещера над село Пирин, по склоновете на връх Ореляк. Възможно е иманярите да са объркали черквите.\r\nСпоред друга легенда златото на Яне е скрито някъде около параклиса „Св. Петка” под с. Черешница, община Сандански.\r\nТака духът на Яне, пиринския „Старик”, бе възкресен сто и три години по-късно. С каква цел, едва ли ще стане ясно.", "date": "2018.09.23", "title": "Грабежът на Роженския манастир възкреси легенди"}
{"url": "https://www.actualno.com/crime/dvama-ostavat-v-aresta-sled-grabeja-na-rojenskija-manastir-news_696136.html", "text": "  Пловдивският районен съд, който пое делото за обира на Роженския манастир след самоотвода на магистратите от Сандански, постанови най- тежката мярка за неотклонение - задържане под стража за адвоката от Сандански Стефан Матеев, инициатор и участник в обира и за пълнолетния негов съучастник Ю.М. По отношение на другите двама обвиняеми, които са непълнолетни, съдът постанови да бъдат под надзор на инспектор от Детска педагогическа стая. Четиримата са обвинени от Районна прокуратура - Сандански в това, че на 18 септември т.г. в съучастие са извършили грабеж в Роженския манастир. Адвокатът Матеев е обвинен и в притежание на огнестрелно оръжие без разрешение. Газовият пистолет, трансформиран в боен, е открит в дома му, а неговото обяснение е, че го е намерил при разходка в парка.     Съдът прие, че е налице обосновано подозрение, че четиримата са извършители на деянията, в които са обвинени. Той се позова на показанията на свидетелите, разпитани до момента в досъдебното производство, съдържанието на записите на охранителните камери на Роженския манастир, протоколите за оглед и разпознаването на лицата.   По отношение на Стефан Матеев съдът прецени, че има реална опасност да извърши престъпление, като има предвид организационната му функция. За другия обвиняем, когото съдът остави зад решетките, съществува риск да се укрие, тъй като работи в чужбина. Непълнолетните са братя с постоянен адрес и семейство, и двамата са ученици и съдът прецени, че няма опасност да избягат от правосъдието. Те са и с чисти досиета. Според закона, най- тежката мярка за неотклонение спрямо непълнолетни се взема само в изключителни случаи, а съдът не определи този като такъв.\r\nОпределението на Районния съд подлежи на протест и обжалване пред Окръжен съд – Пловдив, като в този случай делото ще се гледа на 27.09.2018 г. от 15:30 часа.  ", "date": "2018.09.23", "title": "Двама остават в ареста след грабежа на Роженския манастир"}
{"url": "https://www.actualno.com/crime/mitnicite-mnojestvo-sa-narushenijata-vyv-vinprom-karnobat-news_696170.html", "text": "  Агенция \"Митници\" иска удължаване на срока на затворените предприятия. Това стана ясно от думите на заместник-директора на митниците Юлиан Мирков, който изложи становището на агенцията по казуса с данъчните складове в района на Карнобат, които бяха запечатани, предаде репортер на БГНЕС.     Дадена е възможност гроздовата реколта да бъде приета в складови помещения, за да не се стигне до унищожаване на готова продукция, заяви Мирков. Той обясни, че работниците на заводите могат да продължат да ходят на работа, но изнасянето на стока от предприятията е забранена.\r\nМирков съобщи, че при проверката във „Винпром Карнобат“ са обследвани множество тръбни връзки и е установен кран, от който може да се извежда етилов алкохол по нерегламентиран начин.\r\nПо време на брифинга бяха показани видеоматериали от извършените проверки, които показват тръбните връзки и доказват наличието на въпросния кран.  Установени са множество нарушения, за които ще бъдат съставени актове за административни нарушения, съобщи още Юлиан Мирков. Той припомни, че начало на действията им са дадени на 5 септември.\r\n„В хода на проверките и на обследването на технологичния процес, служителите на Агенция „Митници” установяват съществуването на кран, от който може да бъде изведен етилов алкохол, спирт, без това извеждане да бъде контролирано от измервателни средства и без да бъде отчетено. Кранът е монтиран над тръбопровод, над циркулационен изпарител преди средство за измерване и контрол. Този циркулационен изпарител е свързан с дестилационна колона, тоест е част от цялостната технологична схема за производство на акцизна стока - етилов алкохол”, каза зам.-директорът на митниците.\r\nВнесено е искане в Районен съд – Карнобат от Агенция „Митници” за удължаване срока на обезпечителните мерки и нямаме все още резултат от страна на съда по това искане, каза още Мирков.    Щетата за фиска би била огромна, поясни още Мирков. „На всеки 100 литра чист етилов алкохол, акцизът, който следва да бъде заплатен е 1000 лева. Затова обезпечителните мерки са предприети с цел недопускане на щети”, каза той.\r\nНяма да позволим от складовете да бъде извеждана готова продукция. Митниците нямат претенция дали някой ходи на работа или не, каза още Мирков по повод протестите на работниците.\r\nТой обясни, че санкциите, които могат да бъдат наложени са такива, че могат да доведат и до производство по Административно-процесуалния кодекс, с което да бъде прекратено действието на лиценза.", "date": "2018.09.23", "title": "Митниците: Множество са нарушенията във \"Винпром Карнобат\""}
{"url": "https://www.actualno.com/society/posreshtame-esenta-news_696093.html", "text": "  На 23 септември рано сутринта, точно в 04.54 часа, настъпва есенното равноденствие и започва астрономическата есен.     Още с настъпването си есента ще донесе със себе си по-хладен въздух. Въпреки това истинското захлаждане се очаква веднага след серията почивни дни. До средата на предстоящата нова седмица дневните температури ще паднат до 13 градуса. Студената вълна ще премине от запад на изток и от вторник се очакват валежи.   Спадането на температурите и силният вятър ще създадат условия за снеговалежи в най-високите части на Рила и Стара планина.\r\nВ края на следващата седмица над Черноморието ще има условия за развитие на циклон, с който в тази част на страната ще паднат значителни валежи.  Есента е един от четирите сезона в умерения пояс, заедно с пролетта, лятото и зимата. Астрономически тя започва с есенното равноденствие (около 23 септември в Северното полукълбо и 21 март в Южното). В метеорологията се използва различна конвенция - есенни са месеците септември, октомври и ноември в Северното полукълбо и март, април и май в Южното.   Есента е преходен сезон с понякога доста високи температури в началото (циганско лято) и умерени до по-ниски към края, когато зимното слънцестоене (около 21 декември в Северното полукълбо и 21 юни в Южното полукълбо) бележи астрономическото начало на следващия сезон.\r\nЕсента, както и останалите сезони се дължат на наклона на земната ос, който е 23.5° спрямо орбиталната равнина, в която се движи Земята. Поради този наклон различни части на планетата са подложени на различно осветяване от страна на Слънцето.    ", "date": "2018.09.23", "title": "Посрещаме есента"}
{"url": "https://www.actualno.com/sofia/golemijat-strah-na-sofijanci-korupcijata-news_696163.html", "text": "  София се нарежда на 167 място от общо 345 града по света по отношение на сигурността, показва класацията на интернет сайта \"Numbeo\", цитиран от БГНЕС. Българската столица е с индекс на престъпността от близо 45 процента.     Според класацията най-сигурният град в света е Абу Даби. В столицата на ОАЕ индексът на престъпност е 12%, като на второ място се нарежда столицата на Катар Доха. В първата десетка са още Базел, Сингапур, Квебек, Осака, Токио и Берлин. София е на 167 позиция от общо 345 града. В класацията непосредствено до нашата столица са такива градове като Милано, Гьотеборг, Нови Сад, Скопие, Москва.   Според направеното проучване вероятността да бъдеш ограбен на улицата, да бъдеш атакуван или обиден заради етническата си принадлежност или защото си чужденец е твърде малка. Според всеобщото мнение на анкетираните можеш спокойно да се разхождаш по улиците по всяко време на денонощието, без да се притесняваш за сигурността си.\r\nДанните обаче показват, че макар нивото на престъпността да е определяно като умерено, над 50 процента от хората се опасяват от вандалски прояви, кражби с взлом в домовете си или разбиване на колите им, за да бъдат взети оставени в тях вещи.  Според направеното проучване жителите на София не се притесняват особено от въоръжени грабежи и нападения, но близо 87 процента от анкетираните са силно обезпокоени от корупцията и вземането на подкупи във всички нива на администрацията и властта.   ", "date": "2018.09.23", "title": "Големият страх на софиянци - корупцията"}
{"url": "https://www.actualno.com/society/prognoza-za-vremeto-23-septemvri-nedelja-news_696100.html", "text": "  Минималните температури ще са предимно между 11° и 16°. Днес облачността ще е променлива, по-значителна в часовете до обяд. Ще духа слаб до умерен запад-северозападен вятър, който вечерта в източните райони ще се ориентира от изток, а в останалата част от страната ще стихне. Максимални температури между 26° и 31°, малко по-ниски по морския бряг. Минималните температури ще са предимно между 11° и 16°. Такава е прогнозата за времето на Националния институт по метеорология и хидрология (НИМХ), съобщи за Агенция \"Фокус\" дежурният синоптик Георги Цеков.     Над Черноморието облачността ще е променлива, с повече слънце в следобедните часове, без валежи. Ще духа умерен северозападен вятър, който до вечерта ще се ориентира от изток. Максимални температури 23-25°. Температурата на морската вода е 22-24°. Вълнението на морето ще е 2 бала.Над планините облачността ще е променлива и валежи са малко вероятни. Ще духа умерен запад-северозападен вятър. Максималната температура на височина 1200 метра ще е около 22°, на 2000 метра – около 15°.   През първата половина от новата седмица времето ще бъде доста динамично, с чести промени на вятъра и температурите. Облачността ще е променлива. През нощта срещу понеделник вятърът ще се ориентира от югозапад, в Източна -умерен. В понеделник температурите временно ще се повишат, повече в източната половина от страната, където на места ще достигат 30°-33°. В северозападните райони, където след обяд вятърът ще се обърне от северозапад, ще започне понижение на температурите. През нощта срещу вторник вятърът в цялата страна ще се ориентира от северозапад и ще се усили.\r\nВъв вторник ще бъде доста ветровито и ще нахлува студен въздух. Температурите рязко ще се понижат и дневните няма да надхвърлят 15°-20°. Само на отделни места, главно в източните райони, ще превали слаб дъжд. През нощта срещу сряда вятърът временно ще отслабне и ще се ориентира от изток-североизток. Облачността ще бъде по-често значителна, но само на отделни места, главно в Източна България ще превали слаб дъжд. По най-високите части на планините е възможно да превали сняг.  ", "date": "2018.09.23", "title": "Прогноза за времето - 23 септември (неделя)"}
{"url": "https://www.actualno.com/europe/jurnalisti-v-aresta-sled-razsledvane-za-zloupotrebi-s-evrofondove-v-gyrcija-news_696128.html", "text": "  Двама гръцки журналисти бяха задържани след публикация за измама с еврофондове, съобщава БГНЕС.     Средствата от Брюксел са били предназначени за подобряването на живота на мигрантите в Гърция - за т.нар. \"горещи точки\". Двамата журналисти са задържани след подадена жалба от страна на министъра на отбраната Панос Каменос. Неговото министерство отговаря за финансовите средства получени от Европейския съюз по този проект. В журналистическото разследавне, което бе публикувано във вестник \"Либерал\" се казва, че средствата са използвани от бизнесмени, които са близки до Каменос. Сред задържаните е и главният редактор на изданието Панайотис Лампсияс. Самият той съобщи, че се намира в едно полицейско управление в столицата и по всяка вероятност днес ще бъде предаден на съдебните власти.   Опозиционните партии остро осъдиха задържането на журналистите. Според тях \"Панос Каменос се държи като насилник\". Най-активна беше \"Нова Демокрация\", която обяви, че Каменос ще понесе отговорност за ужаса в - един от лагерите, където многократно журналистически разследвания показаха какви ужаси търпят настанените.", "date": "2018.09.23", "title": "Журналисти в ареста след разследване за злоупотреби с еврофондове в Гърция"}
{"url": "https://www.actualno.com/asia/sasht-i-sauditska-arabija-otgovoriha-na-obvinenijata-na-teheran-news_696224.html", "text": "        Официален Техеран заплаши, че ще предприеме ответни действия.\r\nВ отговор саудитският престолонаследник Мохамед бин Салман разпространи изявление, в което се подчертава, че \"няма да позволи на никого да застрашава суверенитета и сигурността на страната\".\r\nПостоянният представител на Съединените щати в ООН Ники Хейли също коментира изявленията на иранските власти. В интервю за телевизия Си Ен Ен тя категорично отхвърли обвиненията срещу САЩ, отправени от държавния глава на Иран Хасан Рухани.  Хейли отправи призив към иранския народ да излезе на улицата, за да протестира срещу управляващите, които според нея насочват всички финансови средства, влизащи в Иран, към въоръжените сили на страната, а населението е подложено на репресии.\r\nСпоред постоянния представител на САЩ в международната организация Рухани може да обвинява Съединените щати колкото си иска, но ако има желание да разбере кой е организирал терористичното нападение само трябва да \"погледне в огледалото\".\r\nХейли категорично отрече САЩ да се опитват да свалят режима в Иран или в която и да е друга държава.    Припомняме, че в събота, по време на военен парад в иранския град Ахваз, бе извършено терористично нападение. Неизвестни въоръжени лица, намиращи се зад трибуната, откриха огън по хората в парада. Най-малко 25 души загинаха, а 57 други бяха ранени. По-късно терористичната сунитска организация \"Ислямска държава\" пое отговорност за атентата.", "date": "2018.09.23", "title": "САЩ и Саудитска Арабия отговориха на обвиненията на Техеран"}
{"url": "https://www.actualno.com/america/deveti-jurnalist-zastreljan-v-meksiko-tazi-godina-news_696133.html", "text": "  Кореспондент на местен вестник беше застрелян в южната част на Мексико, съобщиха местните медии.     Марио Гомес е работил в Ералдо де Чиапас в продължение на осем години, отразявайки обществени, политически и съдебни събития. Той се оплакал наскоро, че получава заплахи, съобщиха от редакцията на вестника.   Журналистът бил убит, когато напускал дома си в квартал Йахалон, в южния мексикански щат Чиапас, съобщи МИА, цитирана от БГНЕС.\r\nТова е деветото убийство на журналист в страната от началото на годината.  Според неправителствената организация \"Репортери без граници\" Мексико е втората най-опасна държава за извършване на журналистическа дейност след Сирия.   Повече от 100 представители на медиите са убити в Мексико от 2000 г. насам. Повечето от тези престъпления са без присъди.", "date": "2018.09.23", "title": "Девети журналист застрелян в Мексико тази година"}
{"url": "https://www.actualno.com/balkani/koha-ditore-tachi-dava-severenata-chast-na-syrbija-sreshtu-preshevskata-dolina-news_696149.html", "text": "  Косовският президент Хашим Тачи възнамерява да върне на Сърбия северната част на Косово в замяна на Прешевската долина.     Това пише излизащият в Прищина вестник \"Коха Диторе\". Според изданието Тачи ще върне на Сърбия следните общини: Лепосавич, Зубин Поток и Лешак. Срещу тях той очаква да получи от Белград Прешевската долина, в която влизат трите общини Буяновац, Прешево и Медведжа. Те се намират в югозападната част на Сърбия, граничат с Косово и са населени предимно с етнически албанци.   В същото време премиерът на Косово Рамуш Харадинай отново повтори, че е категорично против промяна на границите и подялба на Косово. \"Моята позиция е много ясна - няма да позволя, не приемам, не подкрепям и не участвам в нито един процес, който се отнася до границите на родината ми. Косово не може да си позволи подобен лукс - да преговаря за промяна на границите\", каза Харадинай пред местната телевизия ТВ21, цитиран от БГНЕС.", "date": "2018.09.23", "title": "\"Коха Диторе\": Тачи дава северената част на Сърбия срещу Прешевската долина "}
{"url": "https://www.actualno.com/curious/njakolko-trika-za-spravjane-s-dosadnite-zadyljenija-news_696059.html", "text": "  Всички имаме задължения и отговорности, които не са сред любимите ни дейности. Но няма как - трябва да го направим. Мнозина отлагат неприятната работа, което води единствено до усложнения. Ето пет стратегии, посочени в блога на LinkedIn, обаче ще ви помогнат да се справяте по-лесно с въпросните задължения.         Заречете се, че първото нещо, с което ще се заемете когато отидете на работа, е нежеланата задача. Не го мислите и не отлагайте. Този принцип е изключително полезен, също както при физическите упражнения. Ако мислите, че ще се изкушите да пропуснете понеделнишката тренировка, опитайте да правите упражненията сутринта.   Ако работите върху нещо, което ще отнеме много време, а вие искате да се справите с него колкото се може по-бързо, или просто сте нетърпеливи, представете си, че сте затвора.   В затвора човек има цялото време на света. Там няма причина да се бърза, няма причина да се заобикаля или да се работи над няколко неща едновременно. Може да се забавите и да се концентрирате. Имате достатъчно време, за да отдадете внимание дори на най-малките детайли.\r\nВижте останалите три     ", "date": "2018.09.23", "title": "Няколко трика за справяне с досадните задължения"}
{"url": "https://www.actualno.com/europe/pijan-pilot-otloji-s-5-chasa-polet-ot-tirana-za-milano-news_696166.html", "text": "  Пиян пилот снощи отложи полета от Тирана за международното летище \"Малпенса\" в Милано.     47-годишният капитан Е.Л.е бил във видимо пияно състояние. Неговият колега е извикал служителите на Гранична полиция да проверят пилота, който е бил изведен заедно с пътниците от борда на самолета, съобщиха летищните власти в Тирана.   Оттам уточниха, че след пет часа пилотът е бил заменен с друг и полетът е бил извършен тази нощ, пише БГНЕС.\r\nЕ.Л. е испански гражданин, се казва в официалното съобщение от летището в Тирана.  ", "date": "2018.09.23", "title": "Пиян пилот отложи с 5 часа полет от Тирана за Милано "}
{"url": "https://www.actualno.com/europe/velikobritanija-s-predsrochni-izbori-ako-tereza-mej-se-provali-v-pregovorite-news_696155.html", "text": "  Най-голямата опозиционна партия във Великобритания - Лейбъристката, ще поиска предсрочни парламентарни избори, ако премиерът консерватор Тереза Мей не договори достатъчно добро споразумение за отношенията с Европейския съюз след Брекзит. „Ще предизвикаме правителството да отговори на нашите изисквания за работните места, за жизнения стандарт и за околната среда и ако то не успее да ги изпълни ще поискаме парламентарни избори“, заяви водачът на лейбъристите Джереми Корбин, цитиран от агенция Ройтерс.     Проведената тази седмица среща на британския премиер с европейските лидери в Залцбург приключи без резултат по основните спорни въпроси - търговските отношения и ирландската граница след Брекзит. Крайният срок, който 28-те си поставиха за преодоляване на разногласията, изтича на 18 октомври.   Междувременно екипът на британския премиер Тереза Мей започна подготовка за провеждане на предсрочни парламентарни избори през ноември, съобщи вестник \"Съндей Тайм\", цитирайки двама от нейните близки сътрудници. Целта на изборите е получаването на подкрепа на позицията на Мей по Брекзит и запазването на премиерския й стол.\r\nКакто пише вестникът, стимул за такова решение бе неформалната среща на върха в Залцбург. Целта на предсрочните избори е да привлече обществената подкрепа за новия план за действие по Брекзит, допълва изданието.  Вестникът пише също, че обкръжението на Мей е решило да намали вътрешната опозиция срещу министър-председателя до предполагаемите избори. Според публикацията, един от приближените й министри е заявил, че Мей вероятно ще подаде оставка през лятото на 2019, ако членовете на кабинета не се опитат да я сменят сега.   Великобритания ще напусне ЕС на 29 март 2019 г. Преговорите за условията на изтегляне на Великобритания от ЕС продължават от лятото на миналата година и все още не са довели до значителен напредък. Наскоро в британските медии се появиха съмнения, че резултатът от преговорите може да бъде липсата на споразумение.", "date": "2018.09.23", "title": "Великобритания с предсрочни избори, ако Тереза Мей се провали в преговорите "}
{"url": "https://www.actualno.com/showbusiness/mashinata-mejduzvezdni-vojni-se-zabavja-imalo-umora-vyv-fenovete-news_696156.html", "text": "  Филмовото студио „Дисни” забавя реализирането на бъдещи филми от сагата \"Междузвездни войни\", предаде Ройтерс.     Изпълнителният директор на компанията Боб Айгър призна, че е било грешка да се пуска по един филм от сагата всяка година и че според него това е породило „умора у феновете“.   \"Мисля, че допуснахме грешка. Поемам отговорността за нея. Нещата се развиха прекалено бързо. Сега ще забавим за известно време темпото, но това не означава, че изобщо няма да правим повече филми. Мисля, че просто ще бъдем малко по-внимателни относно количеството и времевия график\", каза Айгър пред \"Холивуд рипортър\".\r\nЗабавянето на темпото бе коментирано от филмови експерти като \"битка за спечелване на феновете\". Те припомнят, че в миналото почитателите на сагата са очаквали с трепет всеки нов филм от нея, тъй като интервалите са били по-големи.  \"Ако през 2020 г. няма нов филм от сагата, това няма да ни убие\", написа филмовият анализатор Скот Колура.   От 2015 г. досега „Дисни” е пуснал два от трите планирани филма, базирани на характери от оригиналните три продукции на Джордж Лукас, както и още два производни филма, разказващи за живота на герой от сагата.\r\nПозицията на Боб Айгър е следствие от разочарованието на феновете от \"Соло: История от Междузвездни войни\", появил се през май. Приходите от него в глобален мащаб бяха 400 милиарда долара. Това е далеч от отбелязаните 2 милиарда долара приходи от филма \"Междузвездни войни: Силата се пробужда\" и 1,3 милиарда долара приходи от \"Междузвездни войни: Последните джедаи\".    ", "date": "2018.09.23", "title": "Машината \"Междузвездни войни\" се забавя - имало умора във феновете"}
