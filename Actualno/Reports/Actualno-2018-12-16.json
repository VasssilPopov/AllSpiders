{"url": "https://www.actualno.com/curious/dneven-horoskop-za-17-dekemvri-news_711990.html", "text": "        През този ден ще сте просто неотразими. Всяка ваша дума или постъпка ще бъде приемана с възхищение. Възползвайте се от ситуацията. През този ден ще може да си позволите да поемете премерен риск. Обмислете добре условията и предвидете всеки бъдещ резултат. Дайте си добре сметка бихте ли понесли всички последици.   Очаква ви балансиран ден. Не очаквайте прекалено много. Винаги има и от едното, и от другото. Радвайте се на хармонията.     Този понеделник не избързвайте с решенията, особено ако последиците от тях трудно биха се променили. Не мерете всичко с едни и същи везни. Различните хора и ситуации изискват различен подход. Денят ще ви завари неподготвени за много изненади. Планирали сте някои сериозни дейности, но помислете кои от тях може да отложите, за да се насладите изцяло на приятните преживявания. Понякога липсата на събития е добра новина. Точно това ще ви се случи днес. Може да сте сигурни, че днешното ви спокойствие ще е вашият късмет.   През този ден някой ще ви покаже, че ви цени изключително много. Не се чудете защо – напълно заслужавате подобна оценка. Възползвайте се максимално от проявената симпатия.    Денят е чудесен за анализирането на идеи за нов бизнес. Опитайте се да разгърнете максимално далновидно идеите си, като предвидите всички възможности и препятствия по пътя ви. В никакъв случай не се отказвайте от начинанието си. Предстоят ви важни задачи за изпълнение, но ще има много фактори, които да ви разсейват. Въоръжете се с воля и направете всичко, за да устоите на изкушенията.    Този понеделник може да съжалите за ваша постъпка. Не се обвинявайте, със сигурност сте направили най-доброто за момента, а нищо не е непоправимо. Това е ден, в който ще бъдат подложени на изпитание сериозността на вашите намерения. Оставете шегите и хумора на страна и извадете на преден план най-дисциплинираната част от характера ви. Този понеделник бъдете максимално хладнокръвни и далновидни. Емоциите не дават добри съвети. Приемете фактите, такива каквито са и мислете за бъдещето.", "date": "2018.12.16", "title": "Дневен хороскоп за 17 декември"}
{"url": "https://www.actualno.com/society/afis-evrooptimistite-u-nas-namaljavat-no-oshte-sa-poveche-ot-evroskepticite-news_711952.html", "text": "  Декември беше арена на превратни и донякъде ненадейни политически трусове във водещи европейски държави. Бунтът на „жълтите жилетки“ във Франция се разпространи като вирус в още няколко страни и застави управляващите да предприемат социални реформи, които преди това упорито отлагаха. Криза разтресе Германия и Великобритания, където премиер-министрите бяха принудени да заявят оставките си, макар и в неясно бъдеще време. Протестна вълна със сходни мотиви и искания избухна почти навсякъде на територията на континента, включително и у нас.     Никой на не се ангажира с прогноза как и в каква посока ще се развият процесите през 2019 година и още по-малко – какво ще стане на насрочените през май избори за Европейски парламент. Случващото се даде основания на авторитетни анализатори да говорят, че европейският проект се разпада, щом като кризата стартира от досегашните носещи опори на Съюза.    Това се посочва в коментар на агенция , направен въз  основа на данни от национално представително проучване, осъществено в  периода 8-12 декември 2018 година. Интервюирани пряко в домовете им са  1010 пълнолетни български граждани. Какво е отношението на българските граждани към всичко това?  На първо място следва да отбележим, че като цяло доверието в ЕС все още е сравнително високо, показва проучване на агенция Афис. Близо половината българи декларират, че по-скоро имат доверие (близо 48%), а на обратната позиция са по-малко от 40 на сто. 13% нямат мнение и не избират вариант за отговор. Балансът обаче е крехък и числата биха могли да се обърнат при извънредно и критично развитие на процесите както в ЕС, така и в България.\r\nИстината е, че това отношение претърпя съществени промени през годините. След приемането на България в ЕС интервалите на доверие се движеха в порядъка на 65-70 на сто. Днес този дял е спаднал значително, но за сметка на това се запазва устойчиво през последната година. Евроскептиците са се увеличили, но все още не са мнозинство. Можем да кажем – все още сме повече еврооптимисти и по-малко евроскептици.\r\nДали ще бъдем свидетели на съществена промяна на тези нагласи, близкото бъдеще ще покаже. По-точно – предстоящите европейски избори.       Какво мислят нашите сънародници за членството ни в унията 11 години след присъединяването ни? За 18,7% от анкетираните този акт на България е донесъл само ползи. Всеки четвърти е на мнение, че членството е предимно полезно. В същото време близо 30% го оценяват като предимно вредно. А 11 на сто са на крайното мнение, че нашето участие в съюза ни е донесло само вреди. 15 на сто пък не могат да преценят и не посочват отговор. И тук, оценяващите ЕС като полезен за България са малко повече от скептиците.\r\nМоже ли обаче да се каже, че и едните, и другите носят характерни белези? Имат ли днешните еврофили и евроскептици определен профил? И да, и не. Видимото през призмата на числата е следното.\r\nДнес много по-често младите хора до 40 годишна възраст, хората с висше образование и заетите виждат предимно ползи и относително по-малко вреди. Хората над 60 години, както и значителна част от среднистите в по-голяма степен припознават негативните последствия от членството ни. Ако има изненада, тя е в емпиричния факт, че столичаните не са по-оптимистични от останалите.\r\nСъщевременно обаче българските граждани нямат ясна визия в каква посока биха искали да видят бъдещето на Съюза. Данните показват, че сред имащите позиция, надделяват онези, които биха искали засилване на националната самостоятелност (всеки четвърти), докато предпочитащите европейската централизация са два пъти и половина по-малко (всеки десети). Не са много и привържениците на статуквото – едва 12 на сто. Един от трима е на мнение, че може би е редно да има смесен подход и дилемата „централизация или регионализация“ трябва да се решава в зависимост от това какви въпроси стоят на дневен ред. Висок е и делът на нямащите мнение – всеки пети.\r\nИ понеже стана въпрос за предстоящите евроизбори, следва да кажем и каква е предпочитаната изборна система. Досегашната практика е предпочитана от около 28% от респондентите. Идеята за общоевропейски листи на европейските партийни фамилии се оказва значително непопулярна (едва 9%). Всеки шести пък заявява, че няма особено голямо значение как точно да се провеждат тези избори. Прави впечатление относително високият дял (34% или всеки трети запитан) на хората, настояващи гласуването да бъде за личности, а не за партии, независимо дали национални или общи. Тази картина не е много изненадваща в контекста на националния политически разговор, както и заради натрупаното разочарование от партиите през последните години.      Проблемите пред Съюза се множат, като отношението на европейците, в това число и на българите, е един от съществените сред тях. Растящият евроскептицизъм, както и завръщащата се консервативна идеология изведоха на преден план много крайни формации, които трупат точки с всеки изминал ден. Само можем да предполагаме как ще изглежда следващият европарламент, но отсега е ясно, че той ще бъде различен – по-малко социален от сега. Ще доминира нова реторика, клеймяща евробюрократите, социалната държава, интеграционните политики, старите култури и мъртвите богове. И още кой знае какво, ако се вземат предвид всекидневно появяващите се, хаотични и взаимно противоречащи си искания на различните бунтуващи се групи.\r\nФактът, че у нас имащите доверие в ЕС все още са повече от евроскептиците, може би е добра възможност за осмисляне на нашето бъдеще. Общественото мнение на този етап го очертава по следния начин: про-европейско, но регионализиращо се, с изразена подкрепа на ярки личности, а не на непознати, безлични и послушни еврочиновници.\r\nПри всички положения май месец ни подготвя изненади, а следващите месеци ще ни дадат допълнителни жокери каква точно Европа биха подкрепили българските граждани.", "date": "2018.12.16", "title": "АФИС: Еврооптимистите у нас намаляват, но още са повече от евроскептиците "}
{"url": "https://www.actualno.com/curious/po-sledite-na-izgubenoto-vreme-na-marsel-prust-bi-vsichki-rekordi-na-tyrgove-news_711946.html", "text": "  Оригиналното издание на романа на френския писател бе продадено в Париж за рекордните 1,51 млн. евро, съобщават от аукционната къща „Сотбис“. Никое друго литературно произведение на френски език не е стигнало на търг до такава сума.     Сто и пет години след публикуването на първия том, ние винаги тръгваме \"в търсене на изгубено време\". В Париж, оригиналното издание на „По следите на изгубеното време“ на Марсел Пруст бе продадено за 1,51 милиона евро, което е световен рекорд за оригинално произведение на френски език, научаваме от „Сотбис“. Този рядък екземпляр, носещ номер 1 и подарен от Пруст на Люсиен Доде, оценен между 600 000 и 800 000 евро, е бил в библиотеката на Пиер Берже.   Предишният рекорд за оригинално произведение на френски език е поставен на търг през 2009 г. за оригинално издание на „Цветя на злото“ на Бодлер, продадено по това време за 775 000 евро. \"Много съм щастлив. Пазарът потвърди вкуса на Пиер Берже \", коментира експертът Беноа Форжо.\r\nЧетвъртата продажба от библиотеката на Пиер Берже възлиза общо на 8,10 милиона евро, двойно от очакваната. Освен „По следите на изгубеното време“, едно оригиналното издание на „Есета“ на Мишел дьо Монтен бе продадено за 682 000 евро. Предварително то бе оцененон на 400 000 - 500 000 евро, припомня БГНЕС.  Един от най-ранните френски преводи на „Животописите“ на Плутарх, една от настолните книги на Ренесанса, бе продаден за 671 780 евро. Този ръкопис на пергамент, илюстриран с 54 рисунки на цяла страница, бе оценен между 400 000 и 600 000 евро.\r\nШедьовърът на Ренесанса, считан за основополагащата книга на съвременната ботаника (\"История на растенията\", 1542) на Леонард Фукс бе продаден за 425,000 евро. Илюстрирана с 512 голямоформатни рисунки, гравирани върху дърво, изцяло оцветени според епохата, хербарият на Фукс представлява истинската поява на научната рисунка в ботаниката.   ", "date": "2018.12.16", "title": "\"По следите на изгубеното време\" на Марсел Пруст би всички рекорди на търгове"}
{"url": "https://www.actualno.com/sofia/stolichna-obshtina-prati-fazani-na-smyrt-djado-koleda-redi-plochki-na-grafa-snimki-news_712036.html", "text": "  Невероятно, но факт - Столична община (СО) упорито изненадва софиянци и гостите на София с нови и нови абсурди.     В края на миналата седмица СО реши да пусне в Ловния парк 120 питомни фазана. Резултатът, предвид застудяването и днешния снеговалеж е ясен на всички. Дано нещо подобно не хрумне на СО и за бездомните хора - поне засега, за щастие, няма такива индикации.  Николай Христов/Facebook   Преди обаче да завали снега, за ремонта на \"Граф Игнатиев\" дойде да помага и Дядо Коледа. Разбира се, типично по български - с цигара в ръка. С този снеговалеж обаче най-малко цигарата ще отиде фира - дано не и нещо по ремонта  Владимир Христовски/Facebook     ", "date": "2018.12.16", "title": "Столична община прати фазани на смърт, Дядо Коледа реди плочки на \"Графа\" (СНИМКИ)"}
{"url": "https://www.actualno.com/africa/policijata-v-nikaragua-prebi-jurnalisti-news_711971.html", "text": "  Полицията в Никарагуа преби журналисти, събрали се на протест срещу внезапното нахлуване на органите на реда в офисите на няколко вестника в събота, съобщава Би Би Си. Инцидентът станал пред едно от полицейските управления в столицата Манагуа, където репортерите организирали мирен протест с настояването, че извършеното претърсване е незаконно.     Никарагуа от месеци е разтърсвана от масови протести срещу президента Даниел Ортега, който е обвиняван в погазването на гражданските права в страната. От своя страна държавният глава обвинява демонстрантите в планирането на преврат., съобщава БГНЕС.   От април до момента стотици хора са загубили живота си при сблъсъци между демонстранти и силите за сигурност. Първоначално протестите в Централно американската страна бяха срещу планираните реформи в системата за социално осигуряване, но бързо се превърнаха в призиви за оставката на президента. Ортега, който е на власт от 2007 година, обяви демонстрациите за незаконни в края на септември.", "date": "2018.12.16", "title": "Полицията в Никарагуа преби журналисти "}
{"url": "https://www.actualno.com/balkani/zaradi-snega-makedonija-sprja-dvijenieto-na-kamioni-kym-bylgarskata-granica-news_712013.html", "text": "  Пътната агенция в Македония забрани движението на тежкотоварни камиони и ТИР-ове от град Крива Паланка към българския граничен пункт \"Деве Баир\"- \"Гюешево\".     Забраната е въведена поради обилния снеговалеж, който не спира от тази сутрин.   От пътната агенция в Скопие уточниха, че движението по пътищата в страната е затруднено и по-специално на тези в североизточната част на републиката.\r\nУсложнена е пътната обстановка района на Благоевград заради падналия сняг. За 4 часа-до 16 ч. натрупа над 10 см снежна покривка, спряно е заради снегопочистване движението на товарни автомобили над 12 т през прохода Предел, както и на всички МПС от Благоевград към ГКПП \"Ст. Лисичково\" на българо-македонската граница, предаде кореспондентът на БГНЕС в града.  Снегът в града се почиства и не създава проблеми, освен на по-стръмните и малки улици. Тротоарите не се почистват, освен в центъра.\r\nПроблем възникна към 14.30 ч. на ГП Е-79 на изхода на Благоевград в посока м. Антените и Дупница. Заради непочистен сняг на изкачването след Бело поле имаше боксуващи и и завъртели се леки автомобили. Към 16 ч. снежната покривка се стопи от разхвърляната луга, но след 30 минути отново натрупа сняг, което наложи да се спират тировете, движещи се в посока Дупница заради снегопочистване на ГП Е-79.   ", "date": "2018.12.16", "title": "Заради снега Македония спря движението на камиони към българската граница"}
{"url": "https://www.actualno.com/crime/dvama-myje-ot-s-kliment-zaginaha-v-katastrofa-kraj-karlovo-news_711989.html", "text": "  39-годишен водач и 30-годишният му спътник загинаха тази нощ при катастрофа на пътя между селата Войнягово и Климент край Карлово, предаде кореспондентът на БГНЕС в региона.     Сигналът за инцидента е получен около 4 часа, колата е открита извън пътя в храсти, и двамата са загинали на място, съобщават от пресцентъра на полицията в Пловдив. Проверката показва, че водачът, семеен с две деца, е бил неправоспособен. И двамата мъже са от село Климент.", "date": "2018.12.16", "title": "Двама мъже от с. Климент загинаха в катастрофа край Карлово"}
{"url": "https://www.actualno.com/society/zavalja-snjag-i-nastana-haos-po-magistralite-news_712025.html", "text": "  На магистрала \"Хемус\" имаше няколкочасова блокада заради аварирал камион. В момента колите се изтеглят в посока София, но опашкат е километрина. Задръстването беше предизвикано от усукал се ТИР при тунел \"Топли дол\", който вече е отстранен от пътя.     Затруднено беше движението на входа на София откъм Перник. През деня имаше проблеми на магистрала „Люлин”. Колона от камиони се изви още по обяд на магистрала „Люлин” на изхода от София. Камионите бяха спрени, за да минат снегорините.   Получихме сигнали и за затруднения в движението по магистрала „Тракия” в района на Ихтиман. Там трафикът е усложнен и заради ремонти, съобщиха от btv.\r\nВ късния следобед се образуваха километрични опашки от автомобили, заради силно заснежения участък край Вакарел. Подобна беше и ситуацията на магистрала „Хемус”, където също се образуваха огромни колони от коли и камиони.  По-рано днес, отново на „Тракия”, но край Стара Загора катастрофира камион. Оказа се, че водачът е заспал и се е забил в мантинелата.\r\nНа магистрала „Струма” стотици попаднаха в снежен капан. От Пътната Агенция съобщиха, че ще санкционират фирмата, отговорна за почистването.\r\nЗаради снегонавявания камионите бяха отбивани от пътя край Бобошево. Много от пътищата в Кюстендилско бяха трудно проходими. Хората изляха недоволството си в социалните мрежи, публикувайки кадри на задръствания и закъсали в снега автомобили. От АПИ съобщиха, че ще санкционират снегопочистващата фирма за забавянето.       По обяд международният път Е-79 между Монтана и Видин беше затворен за часове заради катастрофа между камион и микробус.  След удара камионът се завъртял и препречил и двете платна. До изтеглянето му шофьорите изчакваха на място, опашките от камиони от и за Видин бяха километрични.\r\nУсложнена e обстановката и в прохода „Шипка”. Там започна да вали в късния следобед, във високите части има и мъгла. Вали скреж, а не сняг, което допълнително затруднява движението, както по южния, така и по Северния склон. Температурата на въздуха е 5 градуса под нулата, което е предпоставка за образуването на заледени участъци. Желателно е шофьорите да карат на ниска предавка и да спазват препоръчителната дистанция от 70 метра, тъй като над 1000 метра надморска височина и видимостта е намалена. 4 машини обработват 28-километровия Шипченски проход.\r\nСериозни проблеми имаха шофьорите на пътя София – Варна край Угърчин. Заради заснеженото платно се образува километрична опашка. Стигна се и до леки катастрофи.      ", "date": "2018.12.16", "title": "Заваля сняг и настана хаос по магистралите"}
{"url": "https://www.actualno.com/curious/sedmichen-horoskop-za-17-23-dekemvri-news_712026.html", "text": "        През тази седмица нападателността няма да ви помогне. Най-добре постигнете целите си с дипломация и отстъпки. От размера на компромиса ще зависи и този на успеха ви. Принципът на баланса работи безусловно, така че не си мислете, че ще може да промените това. В личен план е добре да изчакате преди да пристъпите към крачка за сериозно обвързване. Има  още какво да научите за партньора ви. Не забравяйте, че винаги трябва да дадем, за да получим нещо. През тази седмица е добре да имате ясен план и график, към които да се придържате. Само премерените ви действия ще ви помогнат да постигнете планираното. Засега оставете мисълта за всякакви промени в личния живот. Там оставете нещата да се случват без вашата намеса. В края на седмицата не пренебрегвайте признаците на умора. Потърсете лекарско мнение и не прибягвайте към самолечение. През почивните дни не се натоварвайте нито психически, нито физически.   Силата ви през тази седмица ще бъде в това да се придържате и да казвате истината. Потърсете повече възможности за изява, за да представите идеите си. Много вероятно е да срещнете съмишленици, които да ви подпомогнат в каузата ви. В личен план ще преживеете едни от най-романтичните си моменти. Убедете се, че сте сигурни в чувствата си и едва тогава се решете на по-сериозни стъпки. През почивните дни може да се поглезите с посещението ресторант с екзотична храна.     Тази седмица ще бъдете затрупани с работа. Това е добре, тъй като ще имате възможността да покажете всичко, на което сте способни. Много скоро ще разберете и резултата от усилията ви. Бъдете сигурни, че сте направили всичко по силите си, за да не съжалявате за пропуснати шансове. В средата на седмицата може да се разтоварите с по-специално прекарване на вечерта, но все пак бъдете сигурни, че това няма да ви попречи да станете рано за работа. В края на седмицата намерете време да посетите културно събитие. През тази седмица ще имате своя късмет, само ако сте положили достатъчно усилия затова. В понеделник най-трудолюбивите от вас ще се радват на признание и дори извънредна почивка. Във вторник ако ви остане свободно време може да вложите в освежаване на дома. Не го приемайте като работа, а като занимание, което ще ви гарантира приятното прекарване в бъдеще. Експериментирайте смело с цветовете. Освен това не се колебайте да се обадите на приятелите ви и близките, които могат да ви помогнат в ремонтните работи. В петък и събота избягвайте споровете. Те не само, че няма да доведат до нищо, но и само ще усложнят отношенията ви. През тази седмица вътрешният ви свят ще изиска да бъдете по-мили и грижовни към самите себе си. Още в първите часове на понеделник изберете интересна дестинация. Имате нужда от нови впечатления и „храна“ да ума. Вторник и сряда са подходящи дни за това да обновите и библиотеката си – четете повече, гледайте научно-популярни филми. Последните дни на работната седмица може да използвате, за да се запишете на езиков или друг курс, който да повиши квалификацията ви и да разшири хоризонта ви. През почивните дни  има риск от възникването на разногласия, опитайте се да бъдете по-толерантни и да пресечете скандала в зародиш.   През тази седмица ще трябва да се насилите да довършите нещата, които чакат отдавна да им обърнете внимание. В понеделник бъдете наистина внимателни с неизпълнените до момента ваши ангажименти, особено ако сте дали обещание. Ако не го направите във вторник авторитетът ви може да бъде поставен на кантар.  В сряда не може да си позволите пропуски и грешки в служебно отношение. През последните два дни на работната седмица не се опитвайте да стоите настрана от новите проекти. Ще трябва да намерите сили да участвате в тях. Почивните дни задължително прекарайте с приятели в много разходки и по-малко мазна храна и алкохол.    През тази седмица е добре да изключите разума за известно време. Това не означава да бъдете безразсъдни, а да се вслушвате повече в интуицията си. Още през първите два дни от работната седмица животът ще ви поднесе много приятни моменти във вид на запознанства и контакти с интересни и непринудени хора. Колкото и странно звучи дните от сряда нататък са един много подходящ момент за това да се впуснете в една приятна почивка. Трябва да помислите само за това дали не изчита крайния срок за предаването на даден проект или подписването на документи. През тази седмица за вас ще е най-добре ако оставите суетата на заден план. Освен физическата красота съществуват доста други неща и вие много добре що знаете. Понеделник е ден, в който може да не се притеснявате за външния ви вид. Във вторник успехът няма да ви се изплъзне ако действате спокойно. В сряда и четвъртък не се изкушавайте да предприемате рискови операции и да сключвате съмнителни сделки. В петък с чиста съвест може да поставите личния си живот на преден план. През почивните дни ще бъдете търсен за съветник, но това ще ви натовари неимоверно. Откажете дипломатично. В крайна сметка всеки сам носи отговорност за решенията си.    Имате големи планове за тази седмица, но май сте пропуснали да организирате нещата, а те рядко се подреждат от само себе си.  Затова в понеделник се подгответе за това, че ще са ви нужни двойно повече усилия и нерви.  Предупредени сте.  Дните вторник и сряда са най-подходящото време да  осъществите намисленото, за това не се отказвайте. В четвъртък и петък всяко усилие за подобряване на комуникацията ще си заслужава, а и  с  това, което постигнете ще повишите авторитета си в очите на колегите ви. През почивните дни  бъдете подозрителни към информацията, която получавате, особено ако става въпрос за печелене на лесни пари. През тази седмица душевният подем, който ще усетите ще ви позволи бързо и лесно да се справите със сложни служебни въпроси и предизвикателства. Още в началото на седмицата ще усетите, че късметът е на ваша страна, което не означава, че бездействието ви ще бъде незабелязано, а че с лекота ще се справите с най-сложните задачи и не бива да пропускате  този момент.  Вторник е добър ден за започването на курс по чужд език. В сряда и четвъртък не намалявайте натоварването и в никакъв случай не оставайте нещо важно за петък, тогава просто няма да имате сили за нищо. През почивните дни заминете извън града, но не сами, а с близки приятели или с любимия човек. Очаква ви една много приятна седмица, изпълнена с много срещи и нови впечатления. Това, което си намислите в понеделник има най-голяма вероятност да се сбъдне. Разбира се не забравяйте правилото желанието ви  да не вреди на някой друг. Във вторник и сряда се опитайте да решавате проблемите без да бързате и оставайте настрана суетата. В четвъртък ще разберете, че много от ситуациите вече сте ги преминали и използвате опита си градивно. Продължавайте по същия начин. Не повтаряйте същите грешки. Събитията от петък ще са във ваша полза ако бъдете по-инициативни и напористи. През почивните дни обърнете повече внимание на децата, ще ви трябва повече търпение при общуването с тях. Ще се наложи и да попишете домашни.", "date": "2018.12.16", "title": "Седмичен хороскоп за 17-23 декември "}
{"url": "https://www.actualno.com/politics/sasht-ne-pordkrepja-turski-potok-i-nastojava-bylgarija-da-diversificira-iztochnicite-si-na-gaz-news_712027.html", "text": "  Американското правителство не подкрепя проекта „Турски поток”.  Това заяви заместник-държавният секретар на Съединените щати Джон Съливан в интервю за \"120 минути\" по btv.     Заместник-държавният секретар на Съединените щати Джон Съливан е на дипломатическа обиколка, която включва пет държави, сред които е и България. Предишния път, когато трима американски сенатори посетиха страната ни през 2014 г., беше обявен краят на „Южен поток”.   \"Бих казал, че енергийната независимост и диверсификация са много важни за всяка държава като въпрос на национална сигурност. Мога да говоря като американски гражданин. Много добре си спомням какво се случи в Щатите, когато бяхме зависими от чуждестранни източници на нефт, ембаргото на нефта през 70-те години на миналия век. За десетилетия САЩ работи усърдно за изграждане на по-голяма енергийна независимост. През последното десетилетие чрез технологични и други иновации сме станали износител на енергия, което е страхотно за нашата национална сигурност. С това послание идвам в София, да се опита да диферсифицира своите източници на енергия, било то от газ от множество източници, не само от един, или атомно гориво, идващо от множество източници. Идеята е, че множеството източници намаляват риска, а рискът би могъл да бъде например природно бедствие. Ако нещо се случи и се прекъсне газопреносна тръба, изцяло необвързано с политическо решение, това би могло да доведе до огромна икономическа дислокация в страната, ако е била твърде зависима от един източник на енергия.\", заяви Съливан  \"Както и за „Северен поток II”, американското правителство не подкрепя „Турски поток”. Това, което подкрепяме, както казах по-рано, е енергийна диверсификация. С представители на правителството говорихме за проектите за интерконектори Гърция – България и Сърбия – България, които биха диверсифицирали източниците на газ.\", продължи той.\r\nЗа избора на нови изтребители , който предстои на България, Съливан коментира: \"Вярваме, че изтребителят Ф-16 блок 70 е най-напредналата и модерна оръжейна система. Тя е най-подходяща за отбраната на България, за участието на България със съюзниците в НАТО при взаимните ни ангажименти. Нашето мнение е, че изтребителят „Грипен” не може да се сравнява. Все едно да сравняваш ябълки и портокали. Ф-16 е оръжейна система, доказана в битки, използвана от съюзниците в НАТО в Гърция, в Румъния, от съюзници извън НАТО като Израел. Има причина тези държави да изберат Ф-16. Това е способна машина. Предложението, което САЩ отправя, оръжейните системи, които „Локхийд Мартин” продава, използва напреднали технологии, които просто не са налични на „Грипен”. Не е справедливо сравнението да се брои количеството на изтребители, да се сравняват 8 спрямо 10. 8-те Ф-16 са забележителни оръжейни системи, които са се доказвали многократно във времето. В крайна сметка решението е на правителството на България и на народа на България, да решат какво е правилно за тяхната национална сигурност\"       ", "date": "2018.12.16", "title": "САЩ не пордкрепя \"Турски поток\" и настоява България да диверсифицира източниците си на газ"}
{"url": "https://www.actualno.com/europe/sylzotvoren-gaz-sreshtu-protestirashti-v-bruksel-news_712020.html", "text": "  Полицията използва сълзотворен газ и водни оръдия срещу протестиращи в Брюксел, съобщава АФП. До употребата на сила се стигна, след като хиляди крайнодесни активисти влязоха в сблъсъци с органите на реда по време на протест срещу Пакта за миграция на ООН.     Около 5500 души се отзоваха на призива да излязат на демонстрация в квартала, където са разположени европейските институции. Някои държаха плакати с надписи „Нашите хора на първо място“ и „Достатъчно, затворете границите“.   До намесата на полицията се стигна, след като част от демонстрантите започнаха да хвърлят бомбички и камъни по кордона, охраняващ сградите на европейските институции.\r\nВ съседен брюкселски квартал се проведе демонстрация в подкрепа на Пакта за миграция, на който присъстваха 1000 души. Първоначално властите в белгийската столица забраниха и двете прояви, но Върховния административен съд отмени това решение и позволи провеждането на протестите.  ", "date": "2018.12.16", "title": "Сълзотворен газ срещу протестиращи в Брюксел "}
{"url": "https://www.actualno.com/society/api-shte-sankcionira-firmata-pochistvashta-am-struma-v-oblast-kustendil-news_712012.html", "text": "  Агенция \"Пътна инфраструктура\" ще санкционира пътноподдържащата фирма на АМ \"Струма\", отговорна за снегопочистването на магистралния участък на територията на област Кюстендил.     Причината е констатирано закъснение при снегопочистващите дейности днес, съобщиха от АПИ.   За по-бързото почистване на отсечката при снеговалежа е осигурена почистваща техника от други пътноподдъжащи дружества.\r\nМеждувременно стана ясно, че движението по пътя Кюстендил-Дупница е затворено, заради преобърнала се снегопочистваща машина. Препоръчителен маршрут за пътуващите – през Конявската планина. Там пътят е проходим при зимни условия, съобщиха от МВР.  Заради лошите метеорологични условия се отлага планираният в понеделник допълнителен оглед на местопроизшествието, станало на пътя Своге-Нови Искър. Гражданите ще бъдат информирани своевременно за определена следваща дата на провеждането на следствения експеримент, съобщават от МВР.", "date": "2018.12.16", "title": "АПИ ще санкционира фирмата, почистваща АМ \"Струма\" в област Кюстендил"}
{"url": "https://www.actualno.com/asia/rumen-radev-prizova-za-uvelichavane-na-ikonomicheskija-obmen-mejdu-bylgarija-i-jordanija-news_712001.html", "text": "  Доверието и взаимното уважение не само на политическо ниво, но и между представителите на бизнеса от България и Йордания, са инвестиции в последващото разширяване на двустранния икономически обмен. Това заяви днес президентът Румен Радев на бизнес форум в Аман, в който участваха десетки представители на български и йордански компании в сферата на отбранителната индустрия, електрониката и хранително-вкусовата промишленост, съобщиха от пресслужбата на Президентството.     В рамките на форума българска фирма договори износ на 500 тона тютюн за Йордания, подписани бяха Меморандуми за сътрудничество от Хасковската търговско-промишлена палата с Аманската търговска камара и с Бизнес асоциацията „Европа-Йордания“ и беше договорен Меморандум за сътрудничество между София Тех Парк и научноизследователския център SESAME в Йордания.   Държавният глава подчерта пред участниците във форума, че България може да предостави отлична възможност за достъп на йордански компании до европейския пазар от 500 млн. души, а страната ни разглежда Йордания като перспективен партньор за разширяване на българския износ към региона на Близкия Изток. По думите на Румен Радев утвърждаването на Кралство Йордания като регионален фактор на стабилност се цени високо както от България, така и от държавите-членки на Европейския съюз.\r\nКато потенциални сфери за насърчаване на взаимните инвестиции и създаването на смесени предприятия президентът открои, отбранителната индустрия, енергетиката, информационните технологии, електрониката и  хранително-вкусовата промишленост.  По-рано държавният глава Румен Радев проведе среща с председателя на Аманската търговска камара сенатор Исса Мурад, с председателя на Аманската индустриална камара Фати Ал-Джагбер, президента на Бизнес асоциация „Европа-Йордания“ Джамал Фариз, на която бяха обсъдени перспективите за разширяване на търговския и инвестиционен обмен.", "date": "2018.12.16", "title": "Румен Радев призова за увеличаване на икономическия обмен между България и Йордания"}
{"url": "https://www.actualno.com/asia/pojar-v-obshtejitie-kraj-moskva-vze-jertvi-news_711960.html", "text": "  Двама души загинаха, а други пет – включително три деца, бяха ранени при пожар в общежитие към изследователския ракетен център, разположен в градчето Пересвет край Москва, съобщава „Спутник“. Според спасителните екипи, отзовали се на мястото на инцидента, са евакуирани 32 души.     Близо 30 огнеборци и 8 пожарни автомобила гасиха пламъците в продължение на няколко часа. Причините за пламването на стихията се изясняват.", "date": "2018.12.16", "title": "Пожар в общежитие край Москва взе жертви "}
{"url": "https://www.actualno.com/smolyan/osydiha-rodopchanin-za-neplateni-blizo-200-hil-lv-na-dyrjavata-news_711950.html", "text": "  Осъдиха родопчанин за неплатени данъчни задължения в особено големи размери на стойност 198 343 лв. Окръжният съд на Смолян издаде присъда на 37-годишния Юлиян Кушелиев от златоградското село Старцево „лишаване от свобода“ за 2 години и 8 месеца и конфискация на лекия му автомобил „Фолксваген Венто“. Присъдата е условна за срок от 5 години и подлежи на протестиране пред Апелативния съд в Пловдив.     По делото е установено, че собственикът и управител на „Сънлес – 81“ ЕОО, която се е занимавала с производство на дървен материал, не е плащал  ДДС, използвайки документи с невярно съдържание в продължение на 21 месеца между 2011 и 2014 г.   По-рано, през 2016 г. Кушелиев е постигнал спогодба с прокуратурата, одобрена от Районния съд на Смолян, за кумулиране на присъди по предишни дела. Тогава му е наложено наказание „лишаване от свобода“ за срок от четири месеца с изпитателен срок от три години.\r\nПрисъдата е за това, че между 2013 и 2014 г. дружеството му, след като е изпаднало състояние на неплатежоспособност и е спряло плащанията по изискуеми и ликвидни публичноправни и частноправни задължения, Кушелиев не е заявил това обстоятелство пред Окръжния съд и не е поискал откриване на производство по несъстоятелност.  Към онзи период е разглеждана сумата от 168 460 лв., от които над 47 хиляди лева за ДДС, местни данъци и такси към община Златоград, а частните задължения са били в размер над 121 хиляди лева.\r\nМъжът е бил лишен тогава и от правото да управлява моторно превозно средство.   Справка в Търговския регистър сочи, че фирмата има два запора. Единият от тях на стойност 28  800 лева от „Нортек“ ЕООД, а другият е за 100 хиляди от турската фирма „ХАСАН КУЛУ ОРМАН ЮРЮНЛЕРИ ИНШААТ НАКЛИЙАТ САНАЙИ BE ТИДЖАРЕТ АНОНИМ ШИРКЕТИ“.    Едноличното дружество е създадено през 2010 година, една година по-късно е наложен първият запор, след още една година – вторият.", "date": "2018.12.16", "title": "Осъдиха родопчанин за неплатени близо 200 хил. лв. на държавата"}
{"url": "https://www.actualno.com/asia/unishtojiha-komanden-centyr-na-isljamska-dyrjava-v-sirija-news_711954.html", "text": "  Водената от САЩ коалиция обяви, че е унищожила команден център на „Ислямска държава“, разположен в джамия в сирийския пограничен град Хаджин, съобщава АФП. Новината идва на фона на офанзивата на Кюрдските сили срещу последните убежища на терористичната организация в района.     Най-малко 16 тежковъоръжени джихадисти са се намирали в джамията, която е бил поразена от „прецизен въздушен удар“, съобщиха от Обединеното командване на коалиционните сили. Бойци на Сирийските демократични сили са успели да поемат контрола над Хаджин в края на миналата седмица, съобщи базирания във Великобритания Сирийски център за човешките права. Населеното място е разположено в Източна Сирия, на около 30 километра от границата с Ирак. Районът е известен като последната крепост на джихадистите, част от обявения през 2014 година халифат, разположен на територията на Сирия и Ирак.   ", "date": "2018.12.16", "title": "Унищожиха команден център на \"Ислямска държава\" в Сирия"}
{"url": "https://www.actualno.com/crime/osvobodiha-za-dvijenie-pytja-v-rajona-na-tunel-topli-dol-news_712023.html", "text": "  Отстранен е ТИР, завъртял се преди час и препречил движението на моторни превозни средства в района на тунел „Топли дол”, посока София. Възстановено е пропускането, което се осъществява бавно, заради падналия снеговалеж и мъгла в района. Пътна полиция и АПИ работят по отстраняването на сходен проблем, възникнал в отсечката между Мездра и Ботевград. Там движението в момента е затворено и в двете посоки, съобщиха от МВР.     На автомагистрала „Тракия” движението на моторни превозни средства е възстановено. Затворен е пътят Кюстендил –Дупница, алтернативният маршрут за столицата е през Радомир и Перник.   От полицията призовават водачите да шофират внимателно и със съобразена с тежките зимни условия скорост.", "date": "2018.12.16", "title": "Освободиха за движение пътя в района на тунел \"Топли дол\" "}
{"url": "https://www.actualno.com/asia/ojestocheni-boeve-v-jemenskija-grad-hodejda-news_711958.html", "text": "  Въздушни удари и ожесточени боеве разтърсиха предградията на пристанищния йеменски град Ходейда въпреки постигнатото с посредничеството на ООН примирие, съобщава АФП.     Най-малко 29 бойци, включително 22 бунтовници хути, бяха убити през изминалото денонощие, при сблъсъци в провинцията Ходейда, потвърдиха военни източници.   Седем бунтовници са били заловени в района Ал Дурайхими, разположен на 20 километра южно от пристанищния град.\r\nПрекратяването на огъня между правителствените сили и бунтовниците хути трябваше да бъде последвано от изтеглянето на бойците и на двете враждуващи страни, предава БГНЕС.  ", "date": "2018.12.16", "title": "Ожесточени боеве в йеменския град Ходейда "}
{"url": "https://www.actualno.com/crime/stroitelna-firma-zaporira-smetkite-na-velikotyrnovskija-universitet-sprja-stipendiite-i-zaplatite-news_712008.html", "text": "  Строителна фирма запорира сметките на Великотърновския университет, което блокира изплащането на трудовите възнаграждения и стипендиите в края на годината, предава БНР.     Претенцията на русенската строителна фирма „Скални материали“ е за извършени, но неплатени ремонти от времето на предишното ректорско ръководство. Водя се три дела, по които общата сума е 167 хиляди лева, посочи сегашният ректор на ВТУ проф. Христо Бонджолов.   По едно от делата вече се произнесе Върховният касационен съд в полза на строителя, а частен съдебен изпълнител запорира сметките на университета, което блокира изплащането на аванса за декември и студентските стипендии.\r\nПроф. Бонжолов посочи за „Хоризонт“, че на този етап няма гаранции за изплащане на възнагражденията.  „Правя всичко възможно, което зависи от мен. Не зная дали ще успеем да се справим. Не можем да вземем заем. Има запор, ако не вдигнат запора трудно ще се оправим“у каза той.\r\nТова е втори запор върху сметките на университета. Миналата година при подобна ситуация покойният вече бизнесмен Петър Христов даде личен заем за изплащането на заплатите.   ", "date": "2018.12.16", "title": "Строителна фирма запорира сметките на Великотърновския университет, спря стипендиите и заплатите"}
{"url": "https://www.actualno.com/europe/tereza-mej-s-ostri-kritiki-kym-toni-bleyr-news_711977.html", "text": "  Тереза Мей обвини Тони Блеър в „подценяване“ на преговорите за Брекзит като призовава за нов референдум, съобщава Би Би Си.     Британският премиер нарече коментарите на своя предшественик „обида към поста, който някога е заемал“ и заяви, че депутатите не могат „да абдикират от отговорността“ да изведат Брекзит до успешен край като свикат ново обществено допитване.   През изминалата седмица в Лондон Тони Блеър заяви, че депутатите трябва да подкрепят нов вот, в случай че „нито една от другите възможности не проработи“.\r\nПравителството обаче се противопоставя на идеята за ново допитване, с мотива, че британските граждани са направили своя ясен избор на референдума през 2016 година като са одобрили излизането на Лондон от ЕС с 51 процента одобрение.  ", "date": "2018.12.16", "title": "Тереза Мей с остри критики към Тони Блеър "}
{"url": "https://www.actualno.com/asia/vzriv-v-restorant-v-japonskija-grad-saporo-ima-mnogo-raneni-news_712018.html", "text": "  Мощна експлозия, последвана от пожар, разтърсиха ресторант в северния японски град Сапоро, съобщава Би Би Си. 41 души са ранени, като един от пострадалите е в критично състояние, посочват от полицията.     Причината за взрива в района Тайохира все още не е ясна. Свидетели разказват, че малко преди експлозията се е усещала силна миризма на газ. От полицията отцепиха района като предпазна мярка.   На кадри, разпространени от местни медии, се виждат отломки, множество линейки и огнеборци, които евакуират хора от полуразрушените околни сгради.\r\nСпоред японската телевизия Ен Ейч Кей, ресторантът се е помещавал на долните етажи на жилищна сграда, разположена на около 3 километра югоизточно от центъра на града.  ", "date": "2018.12.16", "title": "Взрив в ресторант в японския град Сапоро, има много ранени"}
{"url": "https://www.actualno.com/europe/mitropolit-epifanij-da-zavyrshim-obedinenieto-na-ukrainskata-pravoslavna-obshtnost-news_712024.html", "text": "  В първата си литургия като глава на новосъздадената Украинска православна църква митрополит Епифаний призова миряните да се обединят в лоното на светата църква и да се молят за мир в Украйна, съобщава БГНЕС.     Украински свещеници одобриха в събота устав на новата църква и избраха свой лидер. Москва яростно се противопостави на опита на Украйна за духовна независимост, тъй като от края на 16-ти век Православната църква на Украйна е част от Руската православна църква.   В неделната си литургия Епифаний заяви, че „трябва да завършим обединението на украинската православна общност… да се молим за край на войната в Източна Украйна и за мир в цяла Украйна“.\r\nСъздаването на Украинската православна църква е опит да се обединят всички украински православни вярващи под един покрив. Все още остава нерешен въпросът с клон на Руската православна църква в Украйна, който все още е лоялен на Московската патриаршия.  ", "date": "2018.12.16", "title": "Митрополит Епифаний: Да завършим обединението на украинската православна общност"}
{"url": "https://www.actualno.com/burgas/ribari-i-ekozashtitnici-na-protest-v-zashtita-na-mestnostta-germankata-news_711975.html", "text": "  Недоволни рибари и еко-любители от цялата страна се събираха на протест в местността „Германката” край Созопол. Недоволството им е породено от изникналата в средата на октомври ограда на строеж, която блокира достъпа им до емблематичните скали на морското крайбрежие, съобщава Нова ТВ.     Вече има създаден инициативен комитет, който събира подписи в защита на местността.   „Получихме отговор от Община Созопол. За съжаление той беше, че достъпът до мястото е преустановен”, заявиха протестиращите.\r\nОбластният управител информира, че скалите са публична държавна собственост и няма правомощията да осигури достъп до плажа. Според гражданите това е защитена местност, до която свободен достъп има право всеки българин. От областната администрация уточниха, че инвеститорът се е съгласил да отчужди част от пространството, което всъщност е негова собственост, за да осигури достъпът до скалите.  ", "date": "2018.12.16", "title": "Рибари и екозащитници на протест в защита на местността „Германката” "}
{"url": "https://www.actualno.com/society/novinite-naj-vajnoto-za-denja-16-dekemvri-news_712015.html", "text": "   Най-важното от деня събра за вас екипът на .       На магистрала \"Хемус\" имаше няколкочасова блокада заради аварирал камион. В момента колите се изтеглят в посока София, но опашкат е километрина. Задръстването беше предизвикано от усукал се ТИР при тунел \"Топли дол\", който вече е отстранен от пътя. И още...   Агенция \"Пътна инфраструктура\" ще санкционира пътноподдържащата фирма на АМ \"Струма\", отговорна за снегопочистването на магистралния участък на територията на област Кюстендил.Причината е констатирано закъснение при снегопочистващите дейности. Пътната агенция в Македония забрани движението на тежкотоварни камиони и ТИР-ове от град Крива Паланка към българския граничен пункт \"Деве Баир\"- \"Гюешево\". Забраната е въведена поради обилния снеговалеж, който не спира от тази сутрин. От пътната агенция в Скопие уточниха, че движението по пътищата в страната е затруднено и по-специално на тези в североизточната част на републиката.     Тежките зимни условия предизвикаха сериозни проблеми с трафика в  Хърватия, където повечето от пътищата са със снежни покривки, съобщава  електронното издание на македонския вестник „Независен“. За камиони с  ремаркета и полуремаркета е забранено движението по посока от  вътрешността на страната към Риека, Истрия и Далмация и обратно, съобщи  Автомото съюзът на Хърватия. В продължение на повече от 30 часа в Сърбия вали сняг. В по-голямата част на страната през нощта се очаква да се образува снежна покривка от 20 до 50 сантиметра, докато в Банат се очаква да бъде още по-голяма. Поради обилния снеговалеж трафикът е забавен. В районите на Пожега и Косиерич е забранено движението на камиони с ремаркета по пътищата от втора и трета категория.    \"Патриархът приветства успешното провеждане на обединителния събор в Украйна. Патриарх Вартоломей е поканил митрополит Епифаний на 6 януари, за да му връчи Томос за автокефалност\", се казва в информацията, предаде БГНЕС. Междувременно представителят на новата църква в Украйна архиепископ Евстратий (Зоря) съобщава, че в уставните документи на църковната организация се вписва името - Православна църква на Украйна. В ООН, разговорите за климата, завършили в събота в Катовице, Полша представиха основополагащ наръчник от правила за прилагане на Парижкия договор за климата от 2015г., но се провалиха в обединяването на националните усилия за намаляване на въглеродните емисии.Пактът на 195 нации призовава за ограничаване до 2 градуса на повишаването на температурата на Земята и дори на 1,5 С, ако е възможно. Полицията използва сълзотворен газ и водни оръдия срещу протестиращи в Брюксел, съобщава АФП. До употребата на сила се стигна, след като хиляди крайнодесни активисти влязоха в сблъсъци с органите на реда по време на протест срещу Пакта за миграция на ООН. Около 5500 души се отзоваха на призива да излязат на демонстрация в квартала, където са разположени европейските институции. Някои държаха плакати с надписи „Нашите хора на първо място“ и „Достатъчно, затворете границите“. Тази седмица отличеният за най-добър лекар за 2018 г. в Югозапада д-р  Георги Алексиев беше освободен от работа. Управителят на болницата в  Сандански д-р Томов освободил Алексиев заради „трудния му характер и  лошо отношение към пациенти”. В момента в града се провежда протест в  защита на уволнения лекар. Недоволни рибари и еко-любители от цялата страна се събираха на протест в местността „Германката” край Созопол. Недоволството им е породено от изникналата в средата на октомври ограда на строеж, която блокира достъпа им до емблематичните скали на морското крайбрежие. Строителна фирма запорира сметките на Великотърновския университет, което блокира изплащането на трудовите възнаграждения и стипендиите в края на годината, предава БНР. Претенцията на русенската строителна фирма „Скални материали“ е за извършени, но неплатени ремонти от времето на предишното ректорско ръководство. Водя се три дела, по които общата сума е 167 хиляди лева, посочи сегашният ректор на ВТУ проф. Христо Бонджолов. Служители на „Икономическа полиция“ – ГДНП, Изпълнителната агенция „Автомобилна администрация“ и Националната агенция за приходите извършиха съвместни проверки на четири лаборатории за психическа годност на кандидати за водачи в София и Стара Загора. Президентът подчерта, че откриването на посолство на Кралство Йордания в България ще укрепи още повече отношенията между двете приятелски държави и ще насърчи диалога между хората и бизнеса.Работим за задълбочаване на диалога между България и Йордания на най-високо ниво, защото от това зависи да се развиват всички останали сфери от взаимен интерес, заяви президентът. Ако президентът иска да говорим за избори и Изборен кодекс, нека първо  каже как е финансирана кампанията му. Той трябва да отговори на  съмненията, че социално слаби са финансирали кампанията. Как е възможно  един социално слаб човек, който трудно може да поеме своите собствени  разходи, да отдели 400 лв. за кандидат-президентската кампания на Радев? Според Румен Овчаров новата енергийна стратегия на България е  свързана промени, които целят да се пуснат нови обществени поръчки.  Целта на правителството на ГЕРБ е да бъдат гарантирани приходи за  определени фирми.Показателен бил фактът, че срокът за прилагане на  стратегията не е в рамките на 10 години, а до края на 2018 г. Американското правителство не подкрепя проекта „Турски поток”. Това заяви заместник-държавният секретар на Съединените щати Джон Съливан в интервю за \"120 минути\" по btv. Заместник-държавният секретар на Съединените щати Джон Съливан е на дипломатическа обиколка, която включва пет държави, сред които е и България. Предишния път, когато трима американски сенатори посетиха страната ни през 2014 г., беше обявен краят на „Южен поток”. Оригиналното издание на романа на френския писател бе продадено в Париж за рекордните 1,51 млн. евро, съобщават от аукционната къща „Сотбис“. Никое друго литературно произведение на френски език не е стигнало на търг до такава сума. В продължение на години заслугата за невероятното откритие на останките на „Титаник“ на дъното на океана през 1985 година беше отдавана на усилията на учените. Но това се оказа заблуда, съобщава Си Ен Ен. В интервю за американската телевизия Робърт Балард, откривателят на „Титаник“, разказва за събитията, довели до откритието, които вече не попадат в графата „класифицирана информация“. Балард твърди, че научната експедиция е част от секретна мисия на американските военни, чиято цел била да си върнат две потънали на океанското дъно ядрени подводници.", "date": "2018.12.16", "title": "Новините: Най-важното за деня, 16 декември"}
{"url": "https://www.actualno.com/interest/istinskata-istorija-zad-otkrivaneto-na-titanik-news_711926.html", "text": "  В продължение на години заслугата за невероятното откритие на останките на „Титаник“ на дъното на океана през 1985 година беше отдавана на усилията на учените. Но това се оказа заблуда, съобщава Си Ен Ен.     В интервю за американската телевизия Робърт Балард, откривателят на „Титаник“, разказва за събитията, довели до откритието, които вече не попадат в графата „класифицирана информация“. Балард твърди, че научната експедиция е част от секретна мисия на американските военни, чиято цел била да си върнат две потънали на океанското дъно ядрени подводници.   „Те не искаха светът да знае за това, затова аз трябваше да измисля история за прикритие“, твърди Балард.\r\nИстинската история за случилото се сега е част от експозиция в „Националния географски музей“ във Вашингтон, която ще бъде отворена до края на годината.  Балард е бил командир в американския флот и учен в Океанографския институт „Уудс хол“. Флотът му предложил средства и възможност за издирването на „Титаник“, но само при условие, че първо потърси ядрените подводници “Трешър” и „Скорпион“, потънали през 60-те години на миналия век.\r\n„Знаехме къде са подводниците“, разказва Балард. „Това, което военните искаха от мен, беше да отида до там, без да позволявам на руснаците да ме последват, защото те се интересуваха от ядрените оръжия, които бяха на „Скорпион“. Трябваше да проверя и какъв е ефектът, който оказват ядрените реактори върху околната среда. Издирването на „Титаник“ послужи като идеално прикритие и пресата не разбра нищо, за това какво всъщност правех“, допълва той.\r\nКогато екипът му приключва с проучването на ядрените подводници “Трешър” и „Скорпион“ остават едва 12 дни до края на пътуването им – време, през което могат да потърсят печално потъналия кораб.       Известният кораб, потънал след сблъсък с айсберг по време на първото си плаване, е открит на дъното на Северния Атлантически океан на дълбочина от 12 000 фута.\r\n„Когато открихме „Титаник“ естествено бяхме развълнувани, тъй като не беше лесна задача. Ние успяхме“, спомня си Балард.\r\nИзвестното откритие привлича огромно медийно внимание, но истинската мисия на експедицията остава в сянка. В статия на „Ню Йорк таймс“ няколко дни след обявяването на откритието се съдържа серия от „откази от коментар“ на официални лица на въпроси, загатващи за намесата на военните.\r\nГоворителят на флота по това време капитан Брент Бейкър заявява, че единствената цел на експедицията е била да се тества океанографската система, а учените отричат намесата на военните по какъвто и да било начин. „Нямаше нищо класифицирано“, заявява д-р Робърт Спиндел, ръководителят на инженерния департамент на „Уудс хол“, пред „Таймс“.\r\n„Това не е така“, признава Балард и допълва: “Това не беше и единствената ни мисия“.      „Не мога да говоря за другите си мисии с флота. Те все още са класифицирани“, категоричен е той.", "date": "2018.12.16", "title": "Истинската история зад откриването на „Титаник” "}
{"url": "https://www.actualno.com/society/snegyt-uslojni-pytnata-obstanovka-news_711983.html", "text": "  Усложнена е пътната обстановка в страната. Силен снеговалеж има в Кюстендил, Пазарджик, София, както и в района на проход „Предел“, Юндола, Попови ливади, Сатовча и Добринище /обл. Благоевград/, Враца и Леденика /обл. Враца/, Ловеч, Троян, Ябланица, Априлци, Шипково, „Троянски“ проход /обл. Ловеч/, Берковица /обл. Монтана/, Видин, прохода „Шипка“.     На места има закъсали товарни автомобили. Създадена е организация за изтеглянето им, така че да не пречат и да затрудняват движението.   За снегопочистване временно е ограничено движението на МПС над 12 т по посока: АМ „Струма“ от п.в \"Бобошево\" в посока София; АМ „Люлин“ в посока изход София - водачите изчакват на място от 5-ти км при п.в. „Мало Бучино“; път I-6 Кюстендил- ГКПП „Гюешево“ ; път I-8 ГКПП \"Калотина\" – Сливница, съобщиха от МВР.\r\nПоради катастрофирал товарен камион, временно е ограничено движението в изпреварващата лента при км 221 на АМ \"Тракия\" и то се осъществява в активната лента.  Временно се ограничава движението по път I-1 Видин – Монтана по околовръстния път на гр. Монтана при км 10+590 поради изтеглянето на аварирал товарен камион. Водачите изчакват на място.\r\nНад 200 снегорина работят на територията на столицата, съобщава БГНЕС.   Големите столични булеварди са проходими, видя екип на БГНЕС. Въпреки мобилизираната техника, в района около Народното събрание, Ректората и Националния стадион „Васил Левски“ се виждат недобре почистени участъци. За цялото каре екипът ни видя едва три снегорина един след друг, които почистваха бул. „Васил Левски, спортното министерство и районът пред стадиона. Обичайният за столицата трафик е допълнително затруднен.    Тежките метеорологични условия затвориха планирания седмичен фермерски пазар.\r\nЛетище София работи в зимни условия. 6 полета са пренасочени на резервни летища. Всички останали полети се изпълняват от и до летище София. Пистата се почиства периодично, възможни са известни отклонения в полетното разписание, предупреждават от пресцентъра на аерогарата.\r\nОбявен е жълт код в Западна и Северозападна България за снеговалежи и поледици. За няколко области в Южна България също е обявен жълт код заради обилни валежи от дъжд и сняг. Температурите постепенно се понижават и до края на деня ще бъдат около минус 1-минус 2 градуса. Валежите се очаква да продължат и утре, като те ще бъдат по-интензивни в Северна България.", "date": "2018.12.16", "title": "Снегът усложни пътната обстановка"}
{"url": "https://www.actualno.com/balkani/katastrofa-s-makedonski-avtobus-v-syrbija-ima-jertvi-news_711981.html", "text": "  Най-малко трима души загинаха, а други 30 са ранени при катастрофа с македонски автобус в Сърбия. Трима от ранените са в тежко състояние.     Инцидентът стана тази нощ край град Лесковац около 2.40 часа българско време. Държавната телевизия РТС съобщава, че шофьорът е загубил контрол поради хлъзгавия път. Автобусът е с македонски регистрационни номера от Струга. Той е пътувал за Виена.   Всички ранени са настанени за лечения в болниците в Ниш и Лесковац.\r\nКъм мястото на инцидента пътуват македонският министър на здравеопазването Венко Филипче и генералният секретар на правителството Драги Рашковски.  ", "date": "2018.12.16", "title": "Катастрофа с македонски автобус в Сърбия, има жертви"}
{"url": "https://www.actualno.com/society/novijat-zakon-za-veroizpovedanijata-e-atakuvan-ot-cyrkovni-sdrujenija-news_711993.html", "text": "  За шеста поредна седмица евангелисти излязоха на мирен протест с шествие срещу Закона за вероизповеданията, предаде репортер на БГНЕС. За разлика от предните пъти, в неделния обед пред парламента се бяха събрали не повече от 50 души.     Протестиращите направиха шествие със спирки за молитва пред парламента, президентството, НДК и сградата на Европейската комисия.   Вярващите за пореден път заявиха, че нямат за цел да свалят кабинета на Бойко Борисов, а да имат възможността свободно да изповядват религията си.\r\nСпоред новия законопроект, вероизповеданията се делят на такива над 1% и под от самоопределилите се религиозно граждани при последното преброяване през 2011 г. Редица текстове са атакувани не само от евангелистите, но и от представители на други вероизповедания.  На няколко места по света, хора са принудително принуждавани и разпитвани за какво се\r\nИскаме свободно да ходим в неделя на богослужения без да се озъртаме дали някой ни следи, дали ще бъде арестуван заради песните, които пеем, проповедта, която изнасяме. Свободно общество сме и сме пред парламента да го защитим, заяви пред протестиращите заместник-председателят на Обедините евангелски църкви Владимир Райчинов. От изявлението му стана ясно, че след като законът е минал на първо четене в пленарна зала, Народното събрание е атакувано от над 30 гневни становища, написани от правозащитни групи, сдружения от църкви и отделни граждани.   Скандалните промени, според протестиращите, са дузина като една от тях въвежда забрана за провеждане на богослужебна дейност извън храм или определена за това сграда.    Райчинов смята, че много от промените, които са внесени още май месец и осъвременени през октомври и ноември връщат държавата в едни тъмни времена. „Време на тоталитаризъм, време, в което държавата се намесваше в живота на църквата. Нашето убеждение е, че църквата трябва да е отделно от държавата – тя не трябва да се меси в делата на държавата и обратното”.", "date": "2018.12.16", "title": "Новият закон за вероизповеданията е атакуван от църковни сдружения"}
{"url": "https://www.actualno.com/politics/cvetanov-ako-prezidentyt-iska-da-govorim-za-izbori-neka-pyrvo-kaje-kak-e-finansirana-kampanijata-mu-news_711963.html", "text": "  Ако президентът иска да говорим за избори и Изборен кодекс, нека първо каже как е финансирана кампанията му. Той трябва да отговори на съмненията, че социално слаби са финансирали кампанията. Как е възможно един социално слаб човек, който трудно може да поеме своите собствени разходи, да отдели 400 лв. за кандидат-президентската кампания на Радев? Това заяви пред журналисти в Банско председателят на ПГ на ГЕРБ и зам.-председател на партията Цветан Цветанов, съобщиха от ГЕРБ.     „Прозрачността е изключително важна за всеки един изборен процес. Всички тези съмнения за непрозрачно финансиране обаче пораждат въпроса дали можем да говорим за определени зависимости. Затова е редно всеки, който иска да вземе ролята на ментор в обществото, първо да отговори на всички тези подозрения“, подчерта Цветанов. По думите му президентът Радев не изпълнява основната си функция на обединител и не допринася за осъществяването на пълноценен и градивен диалог между партиите и институциите, а даже напротив. „Трудно ми е да си представя как би изглеждал един КСНС, на който Радев ще трябва да събере представителите на всички онези институции, които той ежедневно напада“, коментира пред журналистите председателят на ПГ на ГЕРБ.   Цветанов сподели своята надежда, че прогнозата за влизането на България в Шенген по въздух преди края на мандата на ЕК и ЕП ще се изпълни. „Наскоро евродепутатите за пореден път препотвърдиха подкрепата си за България. Често по такива теми сме наблюдавали противопоставяне, но този път всички български евродепутати бяха единни“, каза той и поздрави Сергей Станишев за преизбирането му за председател на ПЕС. „Винаги е хубаво, когато българи получават толкова отговорни ръководни постове, това е признание. Неотдавна и Мария Габриел, българският еврокомисар, бе избрана за заместник-председател на ЕНП Жени“, допълни зам.-председателят на ГЕРБ.\r\nВъв връзка с наскоро приетите на първо четене промени в антикорупционния закон, Цветан Цветанов обясни, че КПКОНПИ е един изцяло нов инструмент за борба с корупцията и организираната престъпност и е нормално да се правят понякога и промени в антикорупционното законодателство с оглед на по-доброто му функциониране. „Наясно сме колко чувствително е обществото на тема корупция и затова сме се постарали максимално да отговорим на очакванията на хората“, уточни той. Като доказателство за това, че България върви по правилния път в борбата с това явление, председателят на ПГ на ГЕРБ даде положителния доклад на ЕК за страната.  „Утре ще бъде открита отсечката между Кресна и Сандански от АМ „Струма“. Това дава нови предпоставки за инвестиции в региона“, обясни Цветанов и допълни, че вследствие на добрата събираемост и безкомпромисната борба с контрабандата – правителството отпусна целево 1,35 млрд. лв. за АМ „Хемус“, като така се гарантира бъдещото развитие на Северна България.\r\nЗам.-председателят на ГЕРБ изтъкна, че в момента за подобряването на образователната инфраструктура се изпълняват 119 проекта на обща стойност 623 млн. лв. „ЕК одобри още 210 млн. лв. за ремонт на образователната инфраструктура в страната. При кое друго управление са осигурявани толкова много пари за образование“, попита Цветанов и допълни, че тези пари стигат до българските деца и по този начин правим образователната ни система конкурентна. По думите му правителството никога не е делило общините на „наши“ и „ваши“ и доказателство за това са допълнителните постановления за Якоруда, Белица, Кресна, Гоце Делчев и т.н.   Във връзка с участието му в наскоро провелата се среща на Управителния съвет на Европол във Виена, Цветанов сподели, че в приетия първоначален вариант на Многогодишната програма на Европол за 2020-2021 г. начертаните мерки са за по-голяма защита на информацията и за по-добра координация между службите. Той благодари на евродепутата от ГЕРБ/ЕНП Андрей Новаков, който е направил предложение бюджетът на Агенцията да бъде с 16 млн. евро по-голям и то в крайна сметка е било прието.    ", "date": "2018.12.16", "title": "Цветанов: Ако президентът иска да говорим за избори, нека първо каже как е финансирана кампанията му "}
{"url": "https://www.actualno.com/crime/sdvr-izdirva-zahari-chernev-blysnal-i-ranil-policaj-v-jk-mladost-news_711965.html", "text": "  Столичната дирекция търси съдействието на гражданите за установяване местонахождението на Захари Чернев.     Според събраните до момента данни 23-годишният е мъжът, блъснал с колата си и ранил тежко униформен служител.   Снощи, минути след 23 часа, на столичния бул. „Ал Малинов“, полицейски екип забелязва л.а. „Фолкваген“, за който е имало съмнение, че няколко пъти не се е подчинявал на полицейски сигнали за спиране. При предприети полицейски действия и подаване на сигнал, шофьорът извършва маневра на заден ход, симулирайки намерение за спиране, удря паркиран лек автомобил, рязко потегля, блъска униформения полицай и успява да избяга.\r\nПострадалият служител е настанен в болница с множество травми.От КАИЛ (Реанимация) на УМБАЛ \"Св. Анна\"-София АД съобщиха, че хоспитализираният снощи 39 г. полицай е с комбинирана травма - фрактура на бедрена кост, три счупени ребра и гръдна травма. Мъжът е стабилизиран, но има опасност за живота му.  В хода на оперативните действия автомобилът е открит изоставен в района на „Студентски град“. До този момент не е установено местонахождението на шофьора.\r\nГражданите, които имат допълнителна информация, свързана с извършителя на престъплението, могат да сигнализират при гарантирана анонимност на тел 112 или в най-близкото поделение на МВР.   ", "date": "2018.12.16", "title": "СДВР издирва Захари Чернев, блъснал и ранил полицай в жк Младост"}
{"url": "https://www.actualno.com/europe/pochetoha-pametta-na-jertvite-na-atakata-v-strasburg-news_711994.html", "text": "  Няколко стотин души се събраха в Страсбург, за да почетат паметта на жертвите на атаката срещу популярния Коледен базар, при която загинаха четирима души, съобщава АФП.     Хората, повечето от които със сълзи на очи, се събраха около импровизирания мемориал от цветя и свещи в подножието на коледната елха на площад „Клебер“ в самия център на града.   Церемонията се състоя по призива на местни правозащитни организации и с разрешението на властите. Опечалените пяха песни и четоха псалми.\r\nТрадиционната минута мълчание в памет на загиналите беше заменена от минута на шум – по време на която събралите се хора крещяха и аплодираха, за да изразят солидарността си с жертвите.  БГНЕС припомня, че четирима членове на семейството на атентатора, от Страсбург, бяха освободени от следствието в събота. Други трима души, близки до атентатора Шериф Шекат, който беше застрелян от полицията в четвъртък, все още са задържани.\r\nНо неговите родители и двама от братята му са освободени, тъй като няма нищо, което да ги инкриминира на този етап, заявиха от прокуратурата. Повече от 700 служители на френските сили за сигурност бяха мобилизирани в издирването на 29-годишния Шекат след кръвопролитието във вторник вечер – последната от поредицата джихадистки атаки, която разтърси Франция.   Вътрешният министър на Франция отхвърли в петък твърдението на групировката „Ислямска държава“, че е отговорна за стрелбата. Полицията е фокусирала разследването си върху това, дали Шекат е получил някаква помощ при извършването на атаката си или по време на бягство.    ", "date": "2018.12.16", "title": "Почетоха паметта на жертвите на атаката в Страсбург"}
{"url": "https://www.actualno.com/asia/57-po-rihter-v-sychuan-ima-postradali-i-shteti-news_712006.html", "text": "  16 души са ранени при труса от 5,7 по Рихтер, който разтърси днес по обяд местно време югозападната китайска провинция Съчуан, съобщава Ройтерс.     Епицентърът на труса е бил край град Ябин, окръг Ксингуен. Местни медии съобщават, че земетресението е почувствано осезателно в района и хората в паниката си са излезли на улицата.   Има нанесени щети. Съобщава се за частично разрушени сгради в района, както и за постройки с напукани фасади. Пострадалите са получили нараняванията си от падащи отломки. Състоянието им обаче не е сериозно.\r\nСлед труса на места са се активизирали свлачища, които са затрупали няколко централни пътища. Местните власти са изпратили спасителни екипи към мястото на труса, които да помогнат на пострадалите.  ", "date": "2018.12.16", "title": "5,7 по Рихтер в Съчуан, има пострадали и щети"}
{"url": "https://www.actualno.com/crime/redica-narushenija-sa-otkriti-v-dve-stolichni-psiholaboratorii-za-testove-na-shofiori-news_711968.html", "text": "  Служители на „Икономическа полиция“ – ГДНП, Изпълнителната агенция „Автомобилна администрация“ и Националната агенция за приходите извършиха съвместни проверки на четири лаборатории за психическа годност на кандидати за водачи в София и Стара Загора.     Съвместните действия са осъществени на 12 и 13 декември, а в хода им са констатирани сериозни нарушения в две от проверяваните лаборатории. В едната те са били свързани с провеждане на психологически изследвания и тяхна обработка, за което е съставен акт за административно нарушение, като работата по изясняване на случая продължава.   При проверка в друга лаборатория е установено, че в момента тече психологически изпит на група от 8 човека, но на място е имало само един кандидат-курсист. Същевременно в списъка за присъстващи били оградени всички, заявили явяване. По случая е съставен акт за установено административно нарушение. При проверката служители на НАП са констатирали липси по касова наличност.\r\nРаботата по изясняване на случая продължава и материалите ще бъдат предадени на компетентните органи за взимане на отношение по случая.  ", "date": "2018.12.16", "title": "Редица нарушения са открити в две столични психолаборатории за тестове на шофьори"}
{"url": "https://www.actualno.com/politics/rumen-radev-poiska-posolstvo-na-kralstvo-jordanija-v-bylgarija-news_711973.html", "text": "  В днешния динамичен и глобален свят свързаността се измерва с контактите между хората, а нашите сънародници, живеещи в Йордания, и йорданците, завършили български университети, са живата връзка между двете страни. Това заяви държавният глава Румен Радев на среща в Аман с представители на българската общност в Йордания, съобщават от пресслъжбата му. Президентът подчерта, че откриването на посолство на Кралство Йордания в България ще укрепи още повече отношенията между двете приятелски държави и ще насърчи диалога между хората и бизнеса.     Работим за задълбочаване на диалога между България и Йордания на най-високо ниво, защото от това зависи да се развиват всички останали сфери от взаимен интерес, заяви президентът. Той изрази надежда, че тази визита ще даде прагматични резултати с оглед на икономическия форум, организиран в рамките на посещението в Аман, с участието на представители на 30 български компании и институциите, насърчаващи  връзките между бизнеса.   „Както България, така и ЕС отчитат големите усилия на Хашемитското кралство да гради сигурност, мир и стабилност в региона. Вие носите на плещите си голям морален товар“, заяви още президентът и допълни, че страната ни подкрепя мирните и конструктивни инициативи на Йордания за стабилизиране на региона. По думите на българския държавен глава, благодарение на балансираната си политика страната се е оформила като остров на стабилност в Близкия Изток.\r\nПрезидентът посочи, че концентрацията на голям брой бежанци в Йордания натоварва образователната, социалната система и финансите на държавата. „В лицето на България имате верен приятел и страната ни прави всичко според възможностите си да помага, а по линия на ЕС и ООН подкрепя мирните инициативи на Кралството“, каза Румен Радев.  В срещата участваха представители на Клуба на завършилите в България йордански граждани, представители на българската общност в Йорданския университет, наши сънародници, които живеят и работят в Йордания. Те поискаха да бъде създадено неделно училище в Аман за децата на българската общност, както и да бъде улеснено придобиването на българско гражданство за децата от смесени семейства и за хората, които са работили в България. Президентът покани повече йордански младежи да следват в българските висши училища.       ", "date": "2018.12.16", "title": "Румен Радев поиска посолство на Кралство Йордания в България "}
{"url": "https://www.actualno.com/cosmos/shte-mojem-da-nabludavame-kolednata-kometa-tazi-nosht-news_711961.html", "text": "  Тази нощ, освен метеорният поток Джеминиди, в небето ще може да се наблюдава още едно явление - зелена комета, известна още като Коледната комета.     Тя ще е толкова близо до нашата планета, че ще може да бъде видяна с невъоръжено око, разказа за БНР астрономът от обсерваторията в Рожен Пенчо Маркишки.   „Тази вечер в 23,00 часа там, където е ясно, кометата ще бъде видима близо до най-яркия звезден куп, известен с народното си име „Квачката с пилците“, това са Плеядите всъщност“, каза той.\r\n„Пътят на кометата продължава в посока север, тоест тя се издига над небесния екватор и в нощта на 23 срещу 24 декември ще се наблюдава много близо до една от най-ярките звезди на зимното звездно небе. Това е звездата Капела от съзвездието Колар“, обясни астрономът.  „Тази звезда в полунощ ще е най-високо в небето и е една от най-ярките както казах, много лесно се открива. Тогава има някакъв шанс и метеорологичните условия да се пооправят, за разлика от сега“, каза Пенчо Маркишки.\r\nПредишното най-близко преминаване на кометата 46Р/Виртанен покрай Земята беше на 17 февруари 2008 г. Диаметърът ѝ е 1,2 км.   Тя е с орбитален период около Слънцето 5,4 години. Спада към семейството комети на Юпитер. Орбитата ѝ и орбиталният ѝ период не са постоянни величини, а зависят от преминаването ѝ покрай Юпитер.    ", "date": "2018.12.16", "title": "Ще можем да наблюдаваме Коледната комета тази нощ"}
{"url": "https://www.actualno.com/celebrate/sv-prorok-agej-news_711814.html", "text": "  Св. Пророк Агей е един от Дванадесетте тъй наречени малки пророци.     Родил се във Вавилон по времето на плена и пророчествувал след връщане от плена (около 520 г. пр. Хр.). Тогава завърналите се от Вавилон в Йерусалим юдеи започнали да възстановяват Йерусалимския храм. Но поради силната съпротива на самаряните и на персийските управители те изоставили наченатото дело в продължение на 14 години.   От това изпаднали в униние и започнали да мислят, че още не е дошло времето за възстановяване на храма Господен. Тогава Господ, проявявайки милост към тях, чрез устата на пророк Агей ги ободрил и обещал, че вторият храм ще бъде по-славен от първия, понеже в него ще се яви Царят на мира, Спасителят на всички народи. © Жития на светиите. Синодално издателство, София, 1991 година, под редакцията на Партений, епископ Левкийски и архимандрит д-р Атанасий (Бончев).   ", "date": "2018.12.16", "title": "Св. пророк Агей"}
{"url": "https://www.actualno.com/europe/pusnaha-roditelite-i-bratjata-na-atentatora-ot-strasburg-news_711914.html", "text": "  Четирима членове на семейството на убиеца Шериф Шекат, който атакува популярния коледен пазар във френския град Страсбург, бяха освободени от следствието, съобщи Парижката прокуратура, цитирана от БГНЕС.     Още трима души, близки до атентатора Шериф Шекат, който беше застрелян от полицията в четвъртък, все още са задържани, се казва в съобщението. Но неговите родители и двамата му братя са освободени, тъй като няма нищо, което да ги инкриминира на този етап, казват още от прокуратурата.   Повече от 700 служители на френските сили за сигурност бяха мобилизирани в издирването на 29-годишния Шекат след кръвопролитието във вторник вечер – последната от поредицата джихадистки атаки, която разтърси Франция.\r\nВътрешният министър на Франция отхвърли в петък твърдението на групировката „Ислямска държава“, че е отговорна за стрелбата. Полицията е фокусирала разследването си върху това, дали Шекат е получил някаква помощ при извършването на атаката си или по време на бягство.  ", "date": "2018.12.16", "title": "Пуснаха родителите и братята на атентатора от Страсбург"}
{"url": "https://www.actualno.com/politics/rumen-ovcharov-novata-energijna-strategija-e-za-da-se-finansira-opredelen-kryg-ot-firmi-news_711967.html", "text": "  Според Румен Овчаров новата енергийна стратегия на България е свързана промени, които целят да се пуснат нови обществени поръчки. Целта на правителството на ГЕРБ е да бъдат гарантирани приходи за определени фирми. Това каза в предаването „Тази неделя” бившият енергиен министър Румен Овчаров.     Показателен бил фактът, че срокът за прилагане на стратегията не е в рамките на 10 години, а до края на 2018 г.   „Тук задачата на стратегията е да пуснем отново едни обществени поръчки”, коментира Овчаров.\r\nЩо се отнася до енергийното бъдеще на България и съвместните проекти с Русия, Овчаров посочи, че по класификация на Европейския съюз страната не е силно зависима от Русия, като единствената пряка зависимост е по линия на доставките на природен газ.  „Ние някога измислехме доста по-умна и доста по-правилна за България стратегия – енергийна зависимост чрез взаимна зависимост. Това е когато 30% от транзита на Русия на природен газ минава през България, през „Южен поток”, когато 20% от износа ѝ на петрол минава през България, през Бургас – Александруполис. Когато на територията минава още един проект като „Набуко”, който ти позволява диверсификация, но без да плащаш пари за заровени напразно тръби, което прави правителството на Бойко Борисов. Едната тръба стои вече 4 години празна. Имам предвид тази връзка с Румъния, от която ние не диверсифицираме, но тя струва 50 млн.”, посочи Овчаров.       ", "date": "2018.12.16", "title": "Румен Овчаров: Новата енергийна стратегия е, за да се финансира определен кръг от фирми"}
{"url": "https://www.actualno.com/balkani/seriozen-protest-sreshtu-vlastta-v-syrbija-news_711915.html", "text": "  Няколко хиляди души са взели участие в антиправителственото шествие в центъра на Белград в събота, предаде БГНЕС.     Акцията е започнала от традиционното за всички белградски демонстрации място – това на площада на Философския факултет на Белградския университет. Оттам колоната от протестиращи е преминала по улиците на града, блокирайки автомобилния трафик. Полицията е спирала трафика по главните улици, осигурявайки безпрепятствено преминаване на демонстрантите.   Причина за началото на протестите е нанесеният преди две седмици в Крушевац побой над един от опозиционерите Борко Стефанович. Опозицията обвини правителството, че създава атмосфера на насилие, и призова своите поддръжници да излязат по улиците. Акцията премина под лозунга \"Спрете насилието! Без кървави ризи\", а активистите скандират \"Вучич, отивай си\", \"Прогресивна банда\", \"Докога ще ни биете?\" В похода са взели участие лидерите на опозицията - бившият външен министър Вук Йеремич, бившият кмет на Белград Драган Джилас, нападнатият опозиционен лидер Борко Стефанович и редица други.\r\nАктивистите, много от които са излезли да протестират в жълти жилетки, непрекъснато са свирили със свирки, раздавали са листовки с надписа \"Започна се!\" Колоната е преминала през центъра на града, спирайки за кратки речи. През последните часове в Сърбия непрекъснато вали сняг, но климатичните условия, които не са типични за Белград, не попречиха на протестиращите, които застанаха под лозунга \"Днес сме по-силни от снега, утре ще бъдем по-силни от режима\", скандиран от организаторите от импровизираната трибуна на камион, оборудван със озвучителна техника.  По време на спирането пред сградата на националната телевизия на Сърбия демонстрантите са замеряли входа на сградата със снежни топки. По усилвателите звучат сръбски рок хитове, както и новини от канала RTS. После протестиращите са се преместили в сградата на най-старото печатно издание в Сърбия \"Политика\", където един от организаторите е заявил, че протестите ще продължат и днес, 16 януари, ще се проведе масов протест в Белград по повод годишнината от убийството на сръбския политик Оливър Йованович в Косово.\r\nМинистерството на вътрешните работи на Сърбия към момента не съобщава данни за броя на протестиращите.   ", "date": "2018.12.16", "title": "Сериозен протест срещу властта в Сърбия"}
{"url": "https://www.actualno.com/europe/medicinski-helikopter-bezsledno-izchezna-v-portugalija-news_711921.html", "text": "  Медицински хеликоптер Agusta A109S, на борда на който са се намирали четирима души, е изчезнал от радарите в близост до португалския град Порто. Както се съобщава на сайта на Националния институт за спешна помощ на Португалия, в момента се провежда операция по издирването му.     Както се уточнява, връзката с хеликоптера е прекъснала в събота вечерта. \"Продължава издирването на хеликоптера на спешната медицинска служба, който изчезна в 18:30 часа\", се казва в съобщението цитирано от БГНЕС.   В събота хеликоптерът е пренесъл 76-годишна жена със сърдечен пристъп до една от болниците на Порто и е изчезнал по обратния път, връщайки се в базата в окръг Браганса. На борда на са се намирали двама пилоти, както лекар и медицинска сестра.\r\nВ операцията по издирването е включен и хеликоптер.  ", "date": "2018.12.16", "title": "Медицински хеликоптер безследно изчезна в Португалия "}
{"url": "https://www.actualno.com/europe/incident-s-fojerverki-v-tyrgovski-centyr-v-dortmund-ima-postradali-news_711920.html", "text": "  Неизвестни са запалили фойерверки в препълнения с хора търговски център в Дортмунд, а в резултат на възникналата паника седем души са били ранени, съобщават от полицията в града, цитирани от БГНЕС.     Пострадалите са получили леки наранявания. Веднага след инцидента органите на реда са задържали четрима подрастващи на възраст 14-15 години. Изяснява се, дали те са замесени в инцидента.   В събота големите магазини в германските градове са пренаселени, особено преди Коледа. Инцидентът е произтекъл в търговския център, разположен в сърцето на Дортмунд.", "date": "2018.12.16", "title": "Инцидент с фойерверки в търговски център в Дортмунд, има пострадали"}
{"url": "https://www.actualno.com/asia/sedem-zaginali-pri-incident-v-mina-v-ugozapaden-kitaj-news_711925.html", "text": "  Седем миньори са загинали, а трима други са били ранени при инцидент в мина за добив на въглища в югозападен Китай, съобщиха държавните медии.     Инцидентът се е случил в резултат на счупване на свързващия сегмент на минната вагонетка, причинявайки пропадането й в минната шахта, съобщи официалната агенция „Синхуа“.   Тримата ранени миньори незабавно са откарани в болница след инцидента.\r\nПричината за инцидента все още се разследва.  Смъртоносните аварии са често срещани в мините в Китай, където индустрията има лоши показатели за безопасност, въпреки усилията за подобряване на условията за добив на въглища и премахването на незаконните мини.\r\nПрез октомври 21 миньори загинаха в източната провинция Шандун, след като налягането в мината доведе до срутване на скална маса, блокиране на тунела, а работниците бяха „хванати в капан“. Само един миньор бе спасен жив.   ", "date": "2018.12.16", "title": "Седем загинали при инцидент в мина в югозападен Китай "}
{"url": "https://www.actualno.com/america/sasht-privetstvat-reshenieto-na-es-za-severen-potok-2-i-razshirjavaneto-na-sankciite-sreshtu-rusija-news_711918.html", "text": "  Съединените щати приветстваха резолюцията на Европейския парламент относно Украйна и \"Северен поток-2\", както и решението на държавните и правителствени ръководители на Европейския съюз да удължат секторните икономически санкции срещу Русия за шест месеца. Това се посочва в разпространеното писмено изявление на заместник-ръководителя на пресслужбата на Държавния департамент на САЩ Робърт Паладино.     Според него \"Съединените щати приветстват неотдавнашните стъпки на ЕС и страните-членки да приведат Русия под отговорност за агресия срещу Украйна\". Дипломатът изброи сред тях резолюцията на Европейския парламент от 12 декември, която \"потвърждава значението на ролята на Украйна в европейската енергийна система и осъжда изграждането на газопровода \"Северен поток-2\", подкрепян от Кремъл, като политически проект\". \"Призоваваме Германия да се вслуша в опасенията на съседните страни, чиято сигурност ще бъде подкопана\" от изграждането на този газопровод\", твърди Паладино.   Той също така заяви, че Вашингтон \"приветства единодушното решение на Европейския съвет за удължаване на икономическите санкции срещу Русия\". \"Ние подкрепяме позицията на ЕС, че руската атака срещу украинските кораби в Черно море на 25 ноември е нарушение на международното право и ние приветстваме усилията на ЕС да подкрепи онези райони на Украйна, където руската агресия в Азовско море се отразява негативно\", пише дипломатът.\r\nЗа пореден път, той заявява, че \"Съединените щати ще продължат да държат Русия отговорна за действията си\". \"Ще продължим да работим с европейските партньори и съюзници, за да изградим единен фронт срещу агресията на Кремъл\", заключи Паладино.  По-рано руският енергиен министър Александър Новак заяви, че призивът на Европейския парламент да спре изпълнението на проекта \"Северен поток-2\" е политически натиск върху участниците в проекта, но работата по него продължава, припомня БГНЕС.", "date": "2018.12.16", "title": "САЩ приветстват решението на ЕС за \"Северен поток-2\" и разширяването на санкциите срещу Русия "}
{"url": "https://www.actualno.com/europe/ukrainskata-cyrkva-stava-avtokefalna-sled-nova-godina-v-neja-shte-ima-chast-ot-minaloto-news_711916.html", "text": "  Патриарх Вартоломей възнамерява да връчи Томос (указ) за автокефалност на предстоятеля на Автокефалната помесна православна църква на Украйна митрополит Епифаний, съобщава ТАСС, позовавайки се на информация от пресслужбата на Вселенската патриаршия.     \"Патриархът приветства успешното провеждане на обединителния събор в Украйна. \", се казва в информацията, предаде БГНЕС.   Междувременно представителят на новата църква в Украйна архиепископ Евстратий (Зоря) съобщава, че в уставните документи на църковната организация се вписва името - Православна църква на Украйна.\r\n\"В устава е написано названието \"Православна църква на Украйна\", но в същото време ще бъде законно да се нарича Украинска православна църква. Мисля, че в близко бъдеще всички тези неща ще бъдат формулирани и обяснени по-точно\", казва архиепископът.  Той отбелязва, че \"преди началото на\" обединителния \"събор двете църкви - Киевският патриархат и Автокефалната църква – са провели свои собствени събори и са решили да се саморазпуснат\".\r\nПо думите на Евстратий, . \"Патриарх Филарет е почетен патриарх в новата украинска църква според устава, той е първият сред членовете на синода, тази длъжност е определена след него\", посочва архиепископът.   В събота, в Киев, в катедралата \"Света София\", под егидата на Константинополската патриаршия и с активното участие на украинските власти, се проведе така наречения обединителен събор. На него бе обявено създаването на нова църковна структура в страната - местната автокефална православна църква, начело с митрополит Епифаний    ", "date": "2018.12.16", "title": "Украинската църква става автокефална след Нова година, в нея ще има част от миналото"}
{"url": "https://www.actualno.com/balkani/obilen-snegovalej-v-syrbija-zatrudnjava-trafika-news_711919.html", "text": "  В продължение на повече от 30 часа в Сърбия вали сняг. В по-голямата част на страната през нощта се очаква да се образува снежна покривка от 20 до 50 сантиметра, докато в Банат се очаква да бъде още по-голяма. Поради обилния снеговалеж трафикът е забавен. В районите на Пожега и Косиерич е забранено движението на камиони с ремаркета по пътищата от втора и трета категория.     Всички държавни пътища са проходими и екипи от пътната инфраструктура работят на три смени, за да се осъществява трафика в Сърбия, съобщават от Министерството на строителството, транспорта и инфраструктурата.   На магистралата Белград-Ниш, в двете посоки, движението е затруднено, поради натрупването на сняг по пътните платна, като най-голямо е задръстването в участъка Младеновац - Белград. На магистралата работят машини за почистване, но снегът все още се задържа на пътя. Голямо задръстване има в района на Малък Пожаревац до Белград, където автомобилите се движат със скорост около 80 километра в час.\r\nТрафикът в централната част на Банат е затруднен от натрупания по пътя сняг. През деня е имало няколко инцидента по пътищата около Зренянин, предимно с камиони и автобуси, заседнали в снега.  Железопътният и въздушният трафик работят без прекъсване. Въздушният трафик на белградското летище се осъществява съгласно планирания график.\r\nКорабоплаването по Дунав, Сава и Тиса се извършва без никакви проблеми, въпреки снега и не е преустановявано, съобщава БГНЕС.   Днес се очаква валежите да спрат.    ", "date": "2018.12.16", "title": "Обилен снеговалеж в Сърбия затруднява трафика "}
{"url": "https://www.actualno.com/analysis/jyltite-jiletki-pyrvi-trevogi-za-turizma-news_711924.html", "text": "  Сцените на насилие, съпровождащи движението на \"жълтите жилетки\" оказват влияние върху туризма, но все още то не е катастрофално.     По последни данни, движението на „жълтите жилетки“ е довело до отмяната на 35 000 нощувки в Париж, особено в хотелите от среден и висок клас в централните квартали, отбелязват от MKG, лидер в маркетинговите проучвания на европейския пазар на туризма и хотелиерството. Най-силно са засегнати петзвездните хотели. Сцените на насилие по „Шанз-Елизе“ и разграбените луксозни магазини, разпространени от медиите, както и от самите туристи, публикувани в социалните мрежи, са обезкуражили по-чувствителните по отношение на сигурността туристи, като американските или азиатски, да прекарат празниците във френската столица.   Жан-Филип Картие, ръководител на група Н8, изчислява, че в един от осемте негови хотела, „Матис“, недалеч от Триумфалната арка, „в рамките на 10 дни, резервациите са се сринали от 6000 евро на ден до 400 евро \". Кметството на Париж, което ускори своя план за туризъм през януари, като последица от въпроси, поставени на английски език в „Гугъл“, отбелязва, че честотата на питането \"Безопасно ли е в Париж?\" се е увеличила, но все още е по-ниска спрямо въпроса „Какво да правим в Париж“. Засега ситуацията не е катастрофална. От Airbnb, са сигурни, че не са забелязали нищо \"показателно\" при резервациите или анулирането им.\r\n\"Нищо не може да се сравни с това, което туризмът преживя след атентатите от 13 ноември 2015 г., подчертава Вангелис Панайотис, президент на MKG. 35 000 анулирани резервации в сравнение с очакваните през декември 3 милиона нощувки. Но не става въпрос за безработица или фалит за хотелиерите, които имаха и много добра година.\"  За 2018 г. бизнес показателите, всъщност, са показват рекордна заетост в сектора - над 80%, според MKG. Тревогите са по отношение на началото на 2019 г. \"Виждаме спад на резервации, с 20 до 25% на национално ниво“, се оплаква президентът на Националната асоциация на хотелиерските вериги. Сцените на насилие в градовете разрушават имиджа на страната в чужбина. \"Всички се надяваме, че движението няма да продължи“.", "date": "2018.12.16", "title": "\"Жълтите жилетки\": първи тревоги за туризма"}
{"url": "https://www.actualno.com/europe/ima-li-realni-rezultati-ot-sreshtata-v-katovice-news_711936.html", "text": "  В ООН, разговорите за климата, завършили в събота в Катовице, Полша представиха основополагащ наръчник от правила за прилагане на Парижкия договор за климата от 2015г., но се провалиха в обединяването на националните усилия за намаляване на въглеродните емисии.     Делегати от близо 200 държави проведоха маратон от преговори и разговори в рамките на 13 дни, но не успяха да се ангажират с повече и по-бързи действия срещу  глобалното затопляне, въпреки неотложността и бедствията в световен  мащаб. Стана ясно, че важните решения и тежките преговори предстоят.\r\nПактът на 195 нации призовава за ограничаване до 2 градуса на повишаването на температурата на Земята и дори на 1,5 С, ако е възможно.\r\nНякои ключови резултата от 13-дневната среща:    След отрезвяващият доклад на ООН през октомври, показал необходимостта от намаляване на емисиите на парниковите газове с почти 50% до 2030 г., за да се ограничи глобалното затопляне до 1,5 ° С, светът - и най-вече бедните страни, които вече се изтощават от екстремните климатични условия – търси в разговорите на ООН знак, че нациите доброволно ще увеличат действията си за намаляване на въглеродните емисии.    Дори ако бъдат изпълнени, тези обещания ще покажат, че температурите се покачват с повече от 3° C над прединдустриалните нива, рецепта за глобален хаос, казват учените. При сегашните тенденции увеличението ще бъде все още по-високо.\r\nСъвместните решения усърдно избягват ясен призив за по-голяма решителност за намаляване на замърсяването от парникови газове преди 2020 г., когато Парижкото споразумение стане оперативно.\r\nСтраните по преговорите на 195-те нации дори не биха се съгласили да \"приветстват\" констатациите на доклада на Междуправителствения панел за климатични промени относно 1.5 C, за което настояват страните, изложени на риск.\r\n\"Това, което видяхме в Полша, разкрива фундаменталнта липса на разбиране за настоящата ни криза\", каза Мануел Пулгар-Видал, директор на направление „Климат и енергия“ на Световния фонд за дива природа. \"Ние се нуждаем всички страни да се ангажират с повишаване на решимостта за опазване на климата преди 2020 г.\"       Парижкото споразумение гарантира на по-малките развиващи се страни – които исторически нямат вина за глобалното затопляне - 100 милиарда долара (88,5 милиарда евро) годишно, започвайки от 2020 г., за да изградят зелена икономика и да се справят с бъдещото въздействие на климата.\r\nПравилата също така задължават богатите държави да увеличат подкрепата си през следващите две години и да дадат категорична информация за това, откъде ще дойдат бъдещите финансови потоци.\r\nКлиматично уязвимите нации също се надяваха да получат известна яснота за това, което ще се случи след 2025 г., когато изтече ангажиментът за 100 млрд. долара, както и за неясно формулираните ангажименти за предоставяне на отделен паричен поток- озаглавен \"загуба и вреда\" – който да помогне при справянето с въздействието на климата тук и сега.\r\nПодготвителният период към Катовице очерта нов кръг от гаранции, включително 1,5 милиарда евро от Германия и 500 милиона евро от Норвегия за Зеления фонд за климата. Новите решения успокояват и някои опасения относно неяснотата на бъдещото финансиране - макар и не след 2025 г.\r\n\"Добре е, че част от тези предварително набелязани мерки бе постигната\", каза Мохамед Адоу, водещ експерт по климата. \"Но на богатите страни им е било позволено да разчитат на всичко като финансиране за климата, включително търговски заеми.\"    Нациите, които настояват за неотложни действия, подчертаха в окончателните \"решения на конференцията“ необходимостта от увеличаване на финансирането извън секторите, специфични за климата, като развитие на възобновяеми енергийни източници или подобряване на ефективността на сградите.\r\nИзправени пред екзистенциалната заплаха от изменението на климата означава също така \"да се постигне последователност на финансовите потоци и пътя към ниски емисии на парникови газове, и изграждане на устойчивост към изменението на климата\" в цялата световна икономика, се казва в Парижкото споразумение.\r\nСложните решения в Катовице ще осигурят покритие както за нациите, които се стремят да разширят възможно най-много наложителните действия за климата, така и за онези, които предпочитат тясна интерпретация, казаха експерти.\r\n\"Пазарите играят много важна роля, ако искаме да бъдем решителни\", каза канадският министър на околната среда Катрин Маккена. \"Трябва да използваме частния сектор, имаме нужда милиардите да прераснат в трилиони.\"    Наборът от правила за прилагане на Парижкото споразумение, ще се доработва през 2019 г. Това становище бе изразено в разговор с кореспондента на ТАСС с представителя на Световния фонд за дивата природа (WWF) Алексей Кокорин, който участва в преговорите като наблюдател.\r\nОдобрението на документа, представляващ пътната карта за изпълнението на Парижките споразумения от 2015 г., бе основната цел на двуседмичната конференция.Преди три години във френската столица страните се съгласиха да не  позволят средната температура на планетата към 2100 г. да се покачи с  повече от 2 градуса по Целзий в сравнение с прединдустриалната ера.  Новият набор от правила описва как държавите трябва да докладват за  извършената работа за намаляване на вредните емисии и също така да  регулира въпросите по изпълнението на международни проекти в областта на  защита на климата.\r\n\"Това е напълно предсказуем резултат. Прие се това, което се очакваше. Няма никакъв пробив\", казва Кокорин. \"Много подробности и детайли бяха оставени за доработване през 2019 г., включително такива по международни проекти и сътрудничество\", добавя той, като предупреждава, че тези пропуски могат да внесат \"много, което само по себе си да провали ситуацията\".\r\n\"Точката още не е поставена. Предстои ни много сериозна работа, но има основа\", заяви експертът.", "date": "2018.12.16", "title": "Има ли реални резултати от срещата в Катовице?"}
{"url": "https://www.actualno.com/europe/djerymi-hynt-velikobritanija-shte-procyftjava-i-bez-sdelka-po-brekzit-news_711947.html", "text": "  Британският външен министър Джеръми Хънт заяви, че Обединеното кралство ще процъфтява, дори ако то напусне Европейския съюз без споразумение за сътрудничество. Това съобщи в събота „Дейли телеграф“, публикувайки интервю с ръководителя на Форин офис.     \"Винаги съм мислил, че дори в ситуация на отсъствие на сделка ... ние ще намерим начин да преуспяваме и да просперираме. Ние сме се сблъсквали с много по-големи трудности в протежение на цялата ни история\", каза той.   Ръководителят на британското външно министерство също така отбелязва, че членовете на кабинета \"не трябва да се преструват\", сякаш нищо няма да се случи в ситуация на \"твърд\" Брекзит. \"Затова, като отговорно правителство, трябва да извършим необходимите приготовления\", добавя Хънт.\r\nКакто по-рано съобщи „Таймс“, повечето членове на британското правителство смятат за нежизненоспособно, постигнато от премиера на Обединеното кралство Тереза Май и лидерите на ЕС споразумение по условията на \"Брекзит\". При това британският кабинет \"открито обсъжда\" възможността за провеждане на втори референдум.  Според вестника високопоставени членове на правителството на Великобритания \"сериозно обмислят\" как да организират друг плебисцит и какъв въпрос може да бъде поставен на гласуване. Тази идея се подкрепя до една или друга степен от петима министри, сред които министърът на финансите Филип Хамънд и министърът на труда и пенсионните въпроси Амбър Ръд. Срещу подобен сценарий се обявяват министърът на вътрешните работи Саджид Джавид и министърът на околната среда, прехраната и развитието на селските райони Майкъл Гоув, като същевременно настояват за необходимостта от сключване на сделка по \"Брекзит\" с ЕС.\r\nТретата група се състои от онези членове на правителството, които са против новия референдум и са готови да изпълнят сценария \"Брекзит\" без споразумение. Сред тях са Джереми Хънт, лидерът на Камарата на общините Андреа Лийдс и британският министър на правосъдието Елизабет Тръс.   ", "date": "2018.12.16", "title": "Джеръми Хънт: Великобритания ще процъфтява и без сделка по \"Брекзит\" "}
{"url": "https://www.actualno.com/curious/haresvame-smartfonite-si-poveche-ot-kolegite-si-news_711923.html", "text": "  Смартфоните станаха по-важни за нас в ежедневието ни, отколкото съседите, колегите, съквартирантите и учителите, показва изследване.     Само семейството, приятелите и домашните любимци се класират по-високо по отношение на важността, разкриха психолози от университета Трент в Нотингам и от университета във Вюрцбург, Германия.\r\nИзследователите са анкетирали 1 156 мъже и жени на възраст между 15 и 83 години, които е трябвало да отговорят онлайн на въпроса колко са важни и близки за тях както хора, така и мобилните устройства. Резултатите от анкетата разкриват, че родителите и децата са най-важните за нас, а учителите са в дъното на списъка.   Астрид Каролус, един от съавторите на изследването, заявява, че телефоните са станали \"психологически значими\" обекти.  \"Те придружават своите потребители през целия ден, винаги готови да изпълняват задачи като комуникация с приятели и семейство, например\", каза тя.\r\n\"За своя собственик смартфонът не е просто техническо оборудване, а по-скоро дигитален приятел и спътник“.\r\n\"Тъй като медията изглежда комуникира с нас, ние несъзнателно реагираме по начин, по който реагираме, сякаш е човешко същество\".       Нейният екип казва, че мобилните телефони стават нашите постоянни спътници, като 65 % от британските собственици на възраст под 35 години посягат към тях в рамките на пет минути от събуждането си и прекарват почти три часа на ден, като ги използват.\r\nД-р Каролус споделя, че изследванията показват, че човек се адаптира към технологиите, за да оцелее в съвременната епоха.\r\n\"В света на нашите предци социалните взаимодействия и обработката на информацията са били от съществено значение за оцеляването\", казва тя.\r\n\"В контраст със света на нашите предци, в който онези, които изпращат социални знаци, са истински хора, днешните електронни устройства изпращат подобни сигнали, като разговарят с нас\".", "date": "2018.12.16", "title": "Харесваме смартфоните си повече от колегите си "}
{"url": "https://www.actualno.com/chronicles/rual-amundsen-dostiga-ujnija-polus-news_711811.html", "text": "  Руал А̀мундсен е норвежки полярен пътешественик-изследовател. Той ръководи първата експедиция, преминала през Северозападния проход около Северна Америка, както и първата експедиция, достигнала до Южния полюс. Амундсен става и първият човек, посетил както Южния, така и Северния полюс.     Роден е на 16 юли 1872 година във фамилия на капитани и собственици на кораби в Борге, днес част от Фредрикста. Четвърти син в семейството, майка му решава да го отклони от семейния занаят и го подтиква да учи за лекар. От 1890 до 1892 г., когато майка му умира, той учи в медицинския факултет в университета на град Кристиания, днес Осло.   От 1894 г. плава като матрос и щурман на различни кораби. Вдъхновен от неуспешната експедиция на Джон Франклин и успешния опит на Фритьоф Нансен да пресече Гренландия през 1888 г., Амундсен решава да се посвети на изследователска дейност.\r\nСлед покоряването на Северозападния проход Амундсен планира експедиция до Северния полюс. След като Северния полюс е достигнат през 1909 г. от Фредерик Кук и впоследствие от Робърт Пири, той променя плановете си. Когато отпътува с кораба „Фрам“, използван по-рано от Фритьоф Нансен за преодоляване на 85° с.ш., само трима души знаят за истинската цел на експедицията: Амундсен, брат му Леон и капитана на „Фрам“ Торвалд Нилсен. Амундсен се опасява, че Нансен ще откаже употребата на „Фрам“, а освен това вероятно иска да запази в тайна от Робърт Скот, че ще стане негов конкурент в покоряването на Южния полюс.  На 14 януари 1911 г., експедицията достига северния бряг на шелфовия ледник Рос и в Китовия залив разтоварва провизии и построява базов лагер, който е наречен „Фрамхайм“ (Домът на Фрам). Китовият залив се намира с 96 km по-близо до Южния полюс от нос Евънс, където английската експедиция, ръководена от Скот, построява своя базов лагер. Макар да има преимущество с построяване на базов лагер по-близо до Южния полюс, Амундсен трябва да се пребори с предизвикателството да открие път през абсолютно непознат терен, докато Скот възнамерява да използва пътя, открит от Ърнест Шакълтън през 1908 г., преминаващ по ледника Бирдмор и достигащ до антарктичното плато.\r\nНастъпващата зима Амундсен и хората му прекарват в построяване на лагери с провизии, на 80°, 81° и 82° ю.ш., а самия преход до полюса смятат да осъществят, след като започне затопляне по време на антарктичната пролет. На 8 септември 1911 г. настъпва затопляне и Амундсен решава, че пролетта е започнала, след което с екип от 8 души започва преход към Южния полюс. Скоро обаче температурите падат рязко до под -50 °С. На 12 септември решават да достигнат до лагера на 80° ю.ш., да оставят носените провизии, след което всички да се завърнат обратно в базовия лагер и да изчакат по-добро време. На 15 септември експедицията достига лагера на 80° ю.ш. и след оставянето на провизиите последва максимално бързо изтегляне към базовия лагер.   На 19 октомври започва повторен щурм, в който участват само петима души. Взимат 4 шейни с 52 кучета. На 23 октомври стигнат до лагера с провизии на 80° ю.ш., и на 3 ноември – лагера на 82° ю.ш. На 15 ноември стигат до 85° ю.ш. и спират да починат за един ден. Намират се в основата на трансантарктическата планинска верига. Изкачването към антарктичното плато започва на 17 ноември и продължава 4 дни. На 21 ноември експедицията стига до полярното плато, където 24 от кучетата са заклани, костите са дадени на останалите кучета за храна, а хората изяждат част от кучешкото месо, като складират остатъка за връщането си. Времето е бурно и групата престоява 3 дни в очакване на подобрение, но накрая се отказват да чакат повече и на 25 ноември продължават прехода. Бурното време затруднява силно придвижването. Стигат 87° ю.ш. на 4 декември. На 7 декември стигат до 88° 23' ю.ш., което е най-южната ширина, достигана дотогава. Намират се на 180 km от Южния полюс.    На 14 декември 1911 петимата, заедно с впряг от 16 кучета, стигат до Южния полюс. Там те оставят малка палатка и писмо, в което описват постижението си, в случай че не успеят да се приберат до Фрамхайм. Амундсен изпреварва с цял месец английската експедиция на Робърт Скот, който намира смъртта си по обратния път, на 11 мили от спасителния лагер с провизии. След покоряването на Южния полюс Амундсен е посрещнат в родината си триумфално.", "date": "2018.12.16", "title": "Руал Амундсен достига Южния полюс"}
{"url": "https://www.actualno.com/asia/moshtno-izrigvane-na-vulkan-na-indonezijskija-ostrov-sulavesi-news_711922.html", "text": "  Мощно изригване на вулкана Сопутан бе регистрирано в неделя в северната част на индонезийския остров Сулавеси, съобщават от новинарския портал \"Детик\", позовавайки се на геологическата агенция към Министерството на енергетиката и минералните ресурси на страната.     \"Стълбът изхвърлена пепел надхвърля 7,5 км, продължителността бе около 30 минути\", се казва в доклада. На местните хора е забранено да се приближават до планината в радиус от 4 километра. Освен това властите предупреждават за възможността от потоци лава.   Сопутан е един от най-големите активни вулкани в Сулавеси. Височината му е 1784 м. Последният път, когато бе регистрирано изригване бе в началото на октомври, почти веднага след опустошителното земетресение на остров Сулавеси, в резултат на което загинаха повече от 2,2 хиляди души, а няколко хиляди местни жители изчезнаха безследно.\r\nНай-големият индонезийски архипелаг в света, състоящ се от 18 хиляди острова, се намира в т.н. \"Тихоокеански огнен пръстен\", затова тектонически катаклизми се срещат тук средно по 5-6 пъти на ден. Общо има над 500 вулкана, от които 127 са активни. За най-активен се счита вулкана Мерапи (2891 метра), който се намира на най-гъсто населения остров в света Ява.  ", "date": "2018.12.16", "title": "Мощно изригване на вулкан на индонезийския остров Сулавеси "}
{"url": "https://www.actualno.com/crime/myj-obgorja-tejko-pri-pojar-v-doma-mu-v-dupnica-news_711976.html", "text": "  75-годишен мъж е транспортиран рано тази сутрин за \"Пирогов\" с тежки изгаряния след пожар в жилището му в Дупница, предаде БГНЕС.     Сигналът за пожара на първия етаж в жилищен блок на ул. \"Св. Иван Рилски\" е подаден към 4 часа тази сутрин.   Пожарът е загасен от огнеборците в Дупница, причините са в процес на установяване. \r\nПострадалият възрастен мъж живеел сам в двустайният апартамент, напълно изгоряла е кухнята, огънят е засегнал и част от коридора.  В другите две стаи цари безпорядък, свидетелство за водения от собственика на апартамента начин на живот.", "date": "2018.12.16", "title": "Мъж обгоря тежко при пожар в дома му в Дупница "}
{"url": "https://www.actualno.com/society/prognoza-za-vremeto-16-dekemvri-nedelja-news_711907.html", "text": "        Атмосферното налягане слабо ще се повиши, но няма да надвиши средното за месеца. Такава е прогнозата за времето на Националния институт по метеорология и хидрология (НИМХ) при БАН, съобщи дежурният синоптик Георги Цеков пред \"Фокус\".   Над ще бъде облачно с предимно слаби валежи от дъжд. Ще духа слаб до умерен източен вятър. Максимални температури между 9° и 12°. Температурата на морската вода е 8-9°. Вълнението на морето ще е 3-4 бала.\r\nНад ще бъде облачно с превалявания от сняг, в масивите от Източна България – от дъжд. Ще духа умерен и силен юг-югозападен вятър, който привечер ще започне да се ориентира от запад-северозапад и ще отслабне. Максимална температура на височина 1200 метра – около 5°, на 2000 метра – около минус 1°.  През нощта срещу понеделник от запад валежите ще спират. Сутринта все още ще превалява в източните райони. По-късно от запад отново ще завали, в северозападни райони - сняг, на юг- дъжд. Ще духа слаб, в Източна България умерен вятър от източна четвърт. Във вторник и сряда от североизток, по-късно и от север, ще нахлува студен въздух. Ще преобладава облачно време, на места с превалявания, вече в повечето райони от сняг. В Източна България ще бъде и ветровито.", "date": "2018.12.16", "title": "Прогноза за времето - 16 декември (неделя)"}
{"url": "https://www.actualno.com/balkani/snjag-predizvika-haos-po-pytishtata-na-hyrvatija-bosna-i-hercegovina-news_711999.html", "text": "  Тежките зимни условия предизвикаха сериозни проблеми с трафика в Хърватия, където повечето от пътищата са със снежни покривки, съобщава електронното издание на македонския вестник „Независен“.     За камиони с ремаркета и полуремаркета е забранено движението по посока от вътрешността на страната към Риека, Истрия и Далмация и обратно, съобщи Автомото съюзът на Хърватия.   Силният вятър предизвика също проблеми и на Адриатическата магистрала. Сняг падна в Горски котар, Лика, Славония, части от Далмация, Централна и Северозападна Хърватия.\r\nПоради ниските температури е възможно заледяването на пътищата, особено на мостове и надлези. Препоръчва се шофьорите да карат със скорост, съобразена с пътните условия и да не тръгват на път без подходящо зимно оборудване на автомобилите си.  В повечето части на Босна и Хергеговина движението също е затруднено заради метеорологичните условия, предадоха местните медии. Трафикът по пътищата в южните части на страната се осъществява на влажни пътища, съобщиха от Автомобилната асоциация на страната.\r\nИзползването на вериги за камиони е задължително по планинските пътища.       ", "date": "2018.12.16", "title": "Сняг предизвика хаос по пътищата на Хърватия, Босна и Херцеговина"}
{"url": "https://www.actualno.com/europe/tejka-avtobusna-katastrofa-kraj-curih-ima-jertvi-news_711959.html", "text": "  Човек загина, а други 44 души бяха ранени при тежка автобусна катастрофа край североизточния швейцарски град Цюрих, съобщава „Спутник“. Трима от пострадалите са в тежко състояние. Превозното средство, което пътувало от Генуа за Дюселдорф, се блъснало в стена. Причините за инцидента, станал рано тази сутрин, се изясняват.     ", "date": "2018.12.16", "title": "Тежка автобусна катастрофа край Цюрих, има жертви"}
{"url": "https://www.actualno.com/smolyan/strojat-podpori-za-2-mln-lv-da-zashtitjat-tri-grada-ot-navodnenija-news_712029.html", "text": "  Започна строителството на подпорни стени на обща стойност 2 млн. лв., обезпечени по българо-гръцка програма, чиято задача е да защитят три града. В церемониите за първа копка участваха областният управител Недялко Славов, който е възложител на проектите, и кметовете бенефициенти - на Смолян (Николай Мелемов), на Златоград (Мирослав Янчев) и Рудозем (Румен Пехливанов).     Строителните дейности са обезпечени по проект „Трансгранично планиране и инфраструктурни мерки за защита от наводнения” (FLOOD PROTECTION), финансиран от Програмата за сътрудничество INTERREG V-A Гърция - България 2014-2020, съфинансира се и от държавния бюджет. С реализирането на проекта се цели повишаване нивото на защита срещу наводнения в трансграничната област на Гърция и България и особено в райони с висок риск от наводнения в двата международни речни басейна на Струма/Стримон и Еврос/Марица/Арда.  Областната управа в има за задача да изгради подпорна стена на улица „Петър Берон”, до Римски мост, по десния бряг на р. Черна в гр.Смолян, нова защитна стоманобетонна стена по левия бряг на река Върбица в кв. „Изгрев” и надграждане на стоманобетонна защитна стена в кв. „Изгрев”, по левия бряг на река Върбица в , както и нова защитна стоманобетонна/масивна стена по левия бряг на река Чепинска в . \"В продължение на три години се извършваха предпроектни проучвания, проектиране, обществени поръчки, за да подготвим проекта за превенция от наводнения по начин, по който да бъде максимално полезен. Благодарности към всички, положили усилия за случването на проекта – за бързите решения от страна на кметовете и общинските съвети на Смолян, Златоград и Рудозем, на инж. Големилов, който започна този проект в прединвестиционния му етап, на надзорниците, на екипа, на колегите от областна администрация Смолян за неуморния труд. Пожелавам успешна и ползотворна работа на строителите, както и да завършат обектите качествено и в срок. С първа копка по изграждане на подпорните стени в Рудозем, Смолян и Златоград даваме ясен знак, че европейските средства по Програмата за сътрудничество решават преди всичко проблемите на населението от трансграничния регион\", каза Славов.    За изграждането на подпорните стени е проведена обществена поръчка и са сключени договори за изпълнение на строително-монтажните работи. Общата стойност за извършването на строителните дейности за трите обособени позиции е 2 145 943,51 лева с ДДС.", "date": "2018.12.16", "title": "Строят подпори за 2 млн. лв. да защитят три града от наводнения"}
{"url": "https://www.actualno.com/sofia/sofija-evrostolica-na-sporta-s-prestijen-priz-ot-bts-news_711970.html", "text": "  Фондация „София – европейска столица на спорта“ бе отличена със специален приз по време на връчването на годишните награди на Български туристически съюз в препълнената зала на Ритуалния дом на ул. Кракра 2.     Статуетката бе връчена на организационният секретар на фондацията Анатоли Илиев лично от председателя на БТС проф. Алексей Стоев, който изтъкна задоволството си от партньорството със София2018 и Столична община. На церемонията присъства и изпълнителният секретар на БТС Зорница Радонова.   „Благодаря за признанието, в последните години осъществяваме мащабна програма съвместно с туристическия съюз и неговите структури, имаме много съвместни инициативи. Това лято заедно организирахме традиционното изкачване на Черни връх, където наред с туристите се събраха и много млади хора, състезатели, планински бегачи и любители, участници в активностите на София – европейска столица на спорта. Продължаваме заедно за да има все повече хора в планините, сред природата и чистия въздух,“ заяви Илиев, който е член на Управителния борд на ACES Europe.\r\nТържеството започна с изпълнение на хор Планинарска песен, след което първи бяха наградени за най-добър хор на годината членовете на мъжката вокална група „Вежен“ Тетевен с ръководител Евгени Стоянов. Призът за най-добра хижа отиде в х. Добрила в Централен Балкан, а за най-добро туристическо дружество бяха отличени „Трапезица 1902“ Велико Търново при големите и „Боерица“ Владая София при малките дружества.  За партньорства с БТС бяха наградени: Областна управа Смолян при държавните институции, Община Калофер при местните власти, ТВ Евроком при медиите и ПП Витоша при националните и природни паркове. Наградата за най-добър туристически обект от движението „100 национални туристически обекта“ тази година получи Национален парк музей Шипка Бузлуджа. Специални призове бяха предвидени за Планинската спасителна служба във връзка с нейната 85-годишнина и за изтъкнатия ни алпинист Николай Петков, първият и досега единствен, обходил и трите ръба на Еверест – Западен, Югоизточен и Североизточен.\r\nЦеремонията завърши с дълго аплодираните изпълнения на хор „Планинарска песен“, с пожелания за весели коледни празници, за хубава и успешна Нова година.   ", "date": "2018.12.16", "title": "София – евростолица на спорта с престижен приз от БТС"}
{"url": "https://www.actualno.com/balkani/novi-studentski-protesti-v-tirana-kolegite-im-ot-makedonija-shte-gi-posledvat-vyv-vtornik-news_711917.html", "text": "  Студенти от албанските държавни университети излязоха по улиците за 12-и пореден път, като поискаха среща с представители на правителството по осемте искания, които бяха изпратили до него.     Албанската агенция съобщава, че за разлика от предишните дни е имало по-малко студенти, но към протестиращите са се присъединили и обикновени граждани, жители на Тирана.   Според АТА министър-председателят Еди Рама е склонен да отговори положително на осемте искания на студентите и повтори призива за диалог.\r\nСтудентският протест започна на 4 декември, и е насочен срещу повторното плащане за изпит, на който студентите не са се явили в срок. Списъкът с искания, сред които е и това за намаляване наполовина на размера на таксите за обучение, след това бе разширен, припомня БГНЕС.  Вдъхновени от колегите си от Тирана, студентите от Тетово, Македония, започват стачни действия във вторник. В 12:30 на 18 декември студентите те ще напуснат лекциите и ще излязат на протест за бъдещето на младите.\r\n\"Протестирай със студентите !!!\", \"Искаме молив и тетрадка, не искаме насилие\" и \"Въстанали студенти\" са лозунгите, с които студентите от Тетово призовават и всички други недоволни граждани.   Исканията им са насочени към Министерството на образованието и към ръководството на университетите и правителството. Сред по-важните от тях са тези за: деполитизиране на университетите, субсидиране или премахване на плащането на 8-седмичната практика от университета (50 евро); намаляване на таксите за чуждестранни студенти (50%); публикуване на статута на университета и доклад за оценяването на преподавателите на територията на университета от студентите; подобряване на преподавател на ръководна длъжност – дали е зачетен законът и сроковете за академично израстване на преподавателите в частните и държавните университети, какъв е статутът на студентския парламент и дали той функционира като независима организация или е под ръководството на университета и др.    ", "date": "2018.12.16", "title": "Нови студентски протести в Тирана, колегите им от Македония ще ги последват във вторник "}
{"url": "https://www.actualno.com/smolyan/s-bezplaten-lift-otkrivat-sezona-na-mechi-chal-news_711941.html", "text": "  С безплатен лифт ски зона „Мечи чал“ край Чепеларе ще посрещне на 22 декември любителите на зимните спортове. Официалният старт на сезона ще бъде даден в 14 часа на площад „Олимпийски“ в града с изпълнения на Росица Кирилова, съобщиха от „Пампорово“ АД.     Пистите над Чепеларе закъсняха с откриването на сезона заради щети от бедствията през това лято, чието отстраняване отне повече време, но ски зоната вече може да посрещне скиорите с отлични трасета.\r\nТрети зимен сезон „Пампорово“ АД предлага обща лифт карта за двете обединени ски зони с наименование „Пампорово-Мечи чал“.  Всеки турист може да избира дали да си купи лифт карта за единия или другия ски център или обща лифт карта за двата. Връзката между тях става с бусове, които пътуват през 15-20 минути и карат скиорите от 5-те долни лифтови станции в Пампорово до долна лифтова станция на „Мечи чал“. Разстоянието е 7.5 км в едната посока, а движението на бусчетата може да се следи в реално време на дигитални табла на специално изградените спирки.\r\nБилет в двете посоки тази зима на \"Мечи чал\" е 12 лв. за възрастен и 7 лева за дете от 7 до 12 години. Еднодневна лифт карта за ски зона \"Мечи чал\" е 41 лв. за възрастен и 25 лв. за дете. Лифт карта за двете зони на Пампорово и \"Мечи чал\" е 58 лв. за възрастен и 35 лв. за дете.    Община Чепеларе и Сдружението на хотелиерите, ресторантьорите и търговците в града обявиха, че ще черпят всички скиори за откриването на сезона с топъл чай. Първите любители на зимните спортове ще могат да участват в томбола с много награди - парични, няколко уикенда за двама, безплатно ски оборудване и др.", "date": "2018.12.16", "title": "С безплатен лифт откриват сезона на Мечи чал"}
{"url": "https://www.actualno.com/blagoevgrad/protest-v-zashtita-na-lekar-bil-uvolnen-zaradi-truden-harakter-news_711948.html", "text": "  Тази седмица отличеният за най-добър лекар за 2018 г. в Югозапада д-р Георги Алексиев беше освободен от работа. Управителят на болницата в Сандански д-р Томов освободил Алексиев заради „трудния му характер и лошо отношение към пациенти”. В момента в града се провежда протест в защита на уволнения лекар, съобщи btv.     Основният мотив на протестиращите е, че Алексиев е добър специалист и е в обществен интерес да продължи да практикува.   „Преди 8 години бях прострелян в сърцето. Д-р Алексиев ме дари с втори живот, за което аз съм много благодарен. Тук сме да го подкрепим за това, че той създаде един прекрасен екип за тези години, в които работи тук – в хирургичното отделение на град Сандански.”, каза Илия Апостолов, който е сред протестиращите.\r\nСамият Алексиев коментира уволнението си и мотивите на д-р Томов  така: „... като професионалист към мен няма никакви претенции, дори си е поверил сам живота два пъти в ръцете ми. Майка му също съм оперирал, така че като професионалист той няма забележки. Това, че съм по-груб в изразите, карам се с персонала – аз, когато съм го правил това нещо, пак е било в естеството на работата, защото хирургията е взимане на решения. За да вземеш едно решение – човек да живее или не, трябва да си смел. В тези моменти човек може малко да изпуска и нервите си. Но това не може да бъде основание да се освободи доказал се специалист, независимо дали става дума за мен.\"     ", "date": "2018.12.16", "title": "Протест в защита на лекар, бил уволнен заради труден характер"}
