{"url": "https://www.actualno.com/society/30-godishen-myj-pochina-sled-ujilvane-ot-pchela-news_785953.html", "text": "      30-годишен мъж почина след ужилване от пчела, съобщава BulNews. Трагедията е станала тази сутрин около 6.30 часа в Мизия.      Според информацията, Росен Димчев станал да отиде до тоалетна и при обуването на джапанките си бил ухапан от насекомото. Мъжът знаел, че има алергия от ужилване от пчела и затова винаги носел в себе си урбазон. Веднага си поставил инжекция и се обадил на тел.112, но докато пристигнат спешните медици, той починал.   Росен Димчев е от близкото село Софрониево. Снощи бил на гости на приятелката си в Мизия, където останал да пренощува. Доскоро е работел в чужбина, но се върнал в родния си край и очаквал скоро нов ангажимент. Кметът на селото Демира Димитрова потвърди инцидента, като заяви, че всички са покрусени от смъртта на младия мъж. ", "date": "2019.08.17", "title": "30-годишен мъж почина след ужилване от пчела"}
{"url": "https://www.actualno.com/crime/majkata-na-zadyrjanija-martin-sinyt-mi-e-nevinen-krieshe-se-ot-strah-news_785992.html", "text": "                      „Синът ми е невинен, криеше се от полицаите от страх”. Това каза пред NOVA майката на заподозрения за изнасилване и убийство Мартин Трифонов – Стоянка Стоянова.   По думите й тя е знаела за изнасилването и убийството на 7-годишното момиче. Стоянова му е помогнала да си събере багажа, преди да избяга в гората над село Сотиря и твърди пред NOVA, че синът й е невинен.  \r\nМартин Трифонов е в болница под засилена полицейска охрана. Той е бил ранен по време на преследването и задържането му в гората над село Сотиря. Трифонов е задържан заради зверското изнасилване и убийство на 7-годишната Кристин, извършено на 15 август.   ", "date": "2019.08.17", "title": "Майката на задържания Мартин: Синът ми е невинен, криеше се от страх"}
{"url": "https://www.actualno.com/ruse/abiturientite-ot-vipusk-2019-trjabva-da-uredjat-zdravnija-si-status-news_785975.html", "text": "      НАП - Русе съветват 1400 младежи от областта, които тази година са завършили средното си образование, че трябва да заплащат сами здравните си осигуровки до постъпването на работа, а бъдещите студенти до записване във висше учебно заведение, редовна форма на обучение в страната или чужбина. За целта е необходимо да подадат еднократно, до промяна на обстоятелствата, декларация образец №7 в офис на НАП по постоянен адрес, по пощата с обратна разписка или с ПИК, ако имат вече издаден.      В рубриката „Здравно осигуряване” на интернет страницата на НАП е поместена и информацията за попълване и подаване на декларацията, както и образец на формуляра, който може да бъде изтеглен. Декларацията се подава в срок до 25-о число на месеца, следващ месеца на задължението за осигуряване, т.е. от 1 юли трябва сами да плащат осигуровките си за здраве и следва да подадат декларацията до 25 август. Тъй като тази година 25 август е неделя, това може да стане и на 26 август, понеделник. С подаването на декларацията, те следва да внесат първата си вноска за м. юли в размер на 22.40 лв. в този период, а за август – от 1 до 25 септември и т.н., за да не  загубят здравно-осигурителните си права. Вноската може да се заплати без такса в офиса на НАП в Русе чрез наличните 11 бр.  ПОС-терминали на работните места на служителите.   За бъдещите студенти е допустимо да внесат предварително дължимите вноски за целия период на неосигуреност. Преди това обаче трябва да се информират от висшето учебно заведение кога точно стартира осигуряването на първокурсниците, тъй като всеки ВУЗ има различни правила в това отношение. Някои започват да осигуряват студентите си веднага след записването им в първи курс през юли (от първо класиране), така че няма да е необходимо да внасят здравни осигуровки в НАП.\r\nРУ „Ангел Кънчев“ започва да осигурява своите първокурсници от септември, т.е. те трябва да внесат сами здравните си вноски само за юли и август.   ", "date": "2019.08.17", "title": "Абитуриентите от випуск 2019 трябва да уредят здравния си статус"}
{"url": "https://www.actualno.com/europe/britancite-ne-podkrepjat-plana-na-boris-djonsyn-za-brexit-bez-sdelka-news_785959.html", "text": "      Британците категорично отхвърлят идеята на премиера Борис Джонсън да изведе страната от Европейския съюз без сделка. Това става ясно от проучване, публикувано във вестник The Independent, цитирано от Агенция „Фокус“. Допитването подкопава претенциите на Джонсън, че има обществена подкрепа за плана си за Brexit.      Едва една трета от запитаните отговарят, че искат министър-председателят да изпълни обещанието си да осъществи Brexit до 31 октомври, ако това е нужно. От друга страна 49% от попитаните граждани на Великобритания настояват той да забави или да отмени изцяло излизането на страната от структурите на ЕС, или да проведе нов референдум. Освен това, според мнозинството от анкетираните, Brexit трябва да бъде поверен на парламента, вместо той да бъде изключван от преговорите. Консервативният депутат Гуто Беб се изказа по повод допитването, като заяви, че Джонсън няма подкрепа за излизане на Великобритания от Евросъюза без сделка и никогане е имал.   „През 2016 Борис Джонсън обеща по-добра сделка от сегашното ни споразумение с ЕС. Защо той не може да изпълни това обещание, вместо да осъществява катастрофален безмандатен Brexit без сделка?“, допълни той. \r\nЛидерът на либерал-демократите, Джо Суинсън, също се изказа срещу подобно развитие на обстоятелствата. „Както показва анкетата, не само, че липсва обществена подкрепа за това, но също е и невероятно безотговорно за всяко правителство, да преследва нещо, което ще доведе до загуба на работни места, щети на икономиката ни и ще удари нашите обществени услуги. \", заяви тя.   ", "date": "2019.08.17", "title": "Британците не подкрепят плана на Борис Джонсън за Brexit без сделка"}
{"url": "https://www.actualno.com/europe/strashna-burja-udari-istanbul-kapaly-charshi-e-pod-voda-video-news_785988.html", "text": "      Мощен порой удари Истанбул днес следобед. Проливният дъжд причини смъртта на един човек, като тялото му бе открито в подлез в града.           Заради пороя историческият пазар \"Капалъ Чарши\" остана под вода. Много магазинчета са наводнени и търговците се опитват да се справят с положението. По данни на властите, в засегнатите райони са паднали рекордни количества дъжд от над 110 литра на квадратен метър.    Заради дъжда за кратко бяха спрени фериботните връзки между азиатската и европейската част на града. От кметската управа издадоха предупреждение към гражданите да бъдат внимателни заради лошото време. ", "date": "2019.08.17", "title": "Страшна буря удари Истанбул, \"Капалъ Чарши\" е под вода (ВИДЕО)"}
{"url": "https://www.actualno.com/society/ogromno-kolichestvo-kokain-skrit-v-kashoni-s-banani-zaloviha-v-burgas-news_785968.html", "text": "      Около 75 килограма кокаин са открити в 20 626 кашона с банани. Това съобщи по време на брифинг Георги Чинев, административен ръководител на Окръжна прокуратура – Бургас, предаде Фокус.      \"На 27 юли тази година плавателен съд на международна компания е акостирала в Пристанище Бургас, идвайки от Италия. Два дни по-късно - на 29-ти, са разтоварени голямо количество банани, които на 31 юли са пристигнали в складова база в Бургас. Получател на стоката е българско търговско дружество, като от Еквадор за него са били предназначени 15 контейнери с банани, във всеки от които е имало по 20 палета. Общо кашоните са били 20 626 броя. Открити в тях са около 75 килограма кокаин\", отбеляза Георги Чинев.   \"Установено е, че част от бананите - 3240 кашона са били експортирани за Румъния. Идентифицират се баркодовете на отделните пратки. Пратката е включвала банани от 32 ферми от Еквадор\", добави окръжният прокурор. По думите му по случая е образувано досъдебно производство за престъпление по чл. 354 а, ал.2, вр. ал 1 от НК, т.е \"задържане с цел разпространение на високорискови наркотични вещества - кокаин, в особено големи размери\". \"Проведени са множество действия по разследване, като са разпитани лица в качеството им на свидетели, извършене оглед на местопроизшествието, назначена е и физико-химическа експертиза\", добави Георги Чинев. ", "date": "2019.08.17", "title": "Огромно количество кокаин, скрит в кашони с банани, заловиха в Бургас"}
{"url": "https://www.actualno.com/crime/sled-tri-chasa-pregovori-zadyrjaha-bivsh-policaj-zaplashil-s-pistolet-roditelite-si-news_785990.html", "text": "      42 годишен помориец, въоръжен с огнестрелно оръжие е задържан от служители на „Специализираните полицейски сили” към ОДМВР – Бургас след три часови преговори с екип от психолози и служители от Районно управление - Поморие. Не е допуснато използване на оръжието, като от инцидента няма пострадали, съобщиха от ОД МВР - Бургас.      В 13.48 часа днес е получено съобщение за пореден семеен скандал, възникнал в дома на помориеца, разположен на ул. „Княз Борис I”, като спречкването било между него и двамата му родители. Своевременно към мястото на инцидента се насочили два полицейски екипа от Районно управление - Поморие, които констатирали, че 42-годишният мъж се държал агресивно с родителите си и бил въоръжен с пистолет. Забелязвайки полицаите помориецът размахал оръжието, отправяйки заплахи, като майка му успяла да излезе от къщата. Трудноподвижният му баща останал в дома, в който били и летовници, отседнали на квартира. Помориецът излязъл пред единствения изход от жилището и останал на двора, където са водени и преговорите със сформирания екип от психолози и служители от Районно управление - Поморие.   Към момента 42-годишният помориец е задържан за срок от 24 часа, уточнява БГНЕС. Огнестрелното оръжие е иззето – констатирано е, че същото е законно притежавано, тъй като мъжа до преди осем години работел в Районно управление – Поморие в „Патрулно постова дейност”. Материалите по образуваното досъдебно производство са докладвани в Районна прокуратура – Поморие. ", "date": "2019.08.17", "title": "След три часа преговори: Задържаха бивш полицай, заплашил с пистолет родителите си"}
{"url": "https://www.actualno.com/society/novinite-naj-vajnoto-za-denja-17-avgust-news_785927.html", "text": "      Редакционният екип на ви представя най-важните новини за изминалия ден, 17 август.       Вицепремиерът и лидер на ВМРО Красимир Каракачанов свърза случая в с.Сотиря, където 21-годишен мъж бе задържан за изнасилване и убийство на седемгодишно момиченце, с приемането на разработената от него концепция за несоциализираните общности.   \"Този човек е примат, той има проблеми и е изпуснат от самото начало.\" Така психиатърът Цветеслава Гълъбова коментира в сутрешния блок на Нова телевизия убийството на 7-годишното момиченце от Сотиря, Сливенско, за което е заподозрян 21-годишният Мартин Трифонов. Преди два дни дете бе изнасилено и пребито до смърт в сливенското село Сотиря. Вчера, след часове издирване и преследване, в околностите на селото бе заловен 21-годишният Мартин, безработен, малограмотен и вече осъждан за блудство и кражби. Около 75 килограма кокаин са открити в 20 626 кашона с банани. Това съобщи по време на брифинг Георги Чинев, административен ръководител на Окръжна прокуратура – Бургас, предаде Фокус.     Подготовката на един първокласник, която включва закупуването на тетрадки, скицник, боички, кутия за сандвич, неразливаща се чаша ще ни излезе между 40 и 60 лева, като в тази цена не влиза несесер и раница. За тях ще трябва да добавим между 90 и 110 лева. Това изчисли за БГНЕС Ирина Бояджиева, която от седем години работи в книжарница. \"Аз не подценявам трудовите спестявания на Слави Трифонов. Но в България не е прието да вадиш от трудовите си спестявания и да ги инвестираш в политиката\".Така коментира по БНР заявеното желание на Слави Трифонов да учреди партия доц. Валентин Вацев, преподавател по геополитика в Европейския колеж в Пловдив и популярен геополитически анализатор.    Мощен порой удари Истанбул днес следобед. Проливният дъжд причини смъртта на един човек, като тялото му бе открито в подлез в града. Астрономите от университета Макгил в Монреал, Канада, твърдят, че са идентифицирали 8 радиосигнала в повторен интервал, съобщи Science Alert. ", "date": "2019.08.17", "title": "Новините: Най-важното за деня, 17 август"}
{"url": "https://www.actualno.com/society/francija-izprashta-jena-za-poslanik-u-nas-news_786005.html", "text": "      За първи път от началото на демократичните промени у нас Франция ни изпраща жена за посланик. Флоранс Робин ще поеме поста в началото на септември след приключването на мандата на сегашния посланик Ерик Льобедел, съобщава .      Нейно Превъзходителство е дебютантка в дипломацията. До номинирането ѝ за посланик в София тя в продължение на две години е била ректор на академията на Нанси-Мец. Оглавявала е и академиите в Гвиана, Руан и Кретьой. Три години е генерален директор, отговарящ за училищното образование във Франция, като е първата жена, назначена на този пост. В периода между 2004 и 2009 г. е главен инспектор за националното образование. Завършила физика в Кашан, тя има докторат по епистемология и история на науките от университета “Дени Дидро” - Париж VII. В средите на френското образование, на което посвещава цялата си кариера до момента, е смятана за жена на действието, която иска да я съдят не по това, което е, а по това, което прави.   “Довиждане, госпожо ректор, добър ден, Ваше Превъзходителство”. Така интелектуалците в Нанси пожелаха на добър час в новото поприще на Флоранс Робин на церемония в кметството на града. На тържеството тя бе удостоена със званието офицер на френския Орден за заслуги. “Приветствам кариерата ви, напълно отдадана на знанието”, обяви кметът на Нанси Лоран Енар, като обяви, че в новия си професионален път тя ще служи със същото усърдие на Франция. Единствената жена посланик на Париж в България преди г-жа Робин е Кристиан Малишенко, която ръководи дипломатическата мисия по времето на соца от 1975 до 1980 г. ", "date": "2019.08.17", "title": "Франция изпраща жена за посланик у нас"}
{"url": "https://www.actualno.com/politics/karakachanov-ubijstvoto-v-sotirja-pokaza-che-romskata-mi-koncepcija-e-pravilna-news_785921.html", "text": "      Вицепремиерът и лидер на ВМРО Красимир Каракачанов свърза случая в с.Сотиря, където 21-годишен мъж бе задържан за на седемгодишно момиченце, с приемането на разработената от него       \"Знам, че някои колеги се боят от Европа, но за мен сигурността на българските граждани е по-важна от намръщените физиономии на чиновниците в Брюксел. Бог да прости загиналото дете! И най-строго наказание за виновния\", написа военният министър на страницата си във \"Фейсбук\".   От пресцентъра на ВМРО припомнят, че преди повече от половин година Каракачанов предложи за обсъждане и приемане Концепцията за промени в политиката за интеграция на циганския (ромския) етнос в мерките за реализацията им.\r\nДокументът беше обсъждан на редица кръгли маси, както и изпратен до ресорните министерства за съгласуване. Сега предстои Концепцията да бъде разгледана на заседание на Министерски съвет, за да може да започне прилагането на мерките, записани в текста ѝ.  В петък след няколкочасово преследване и стрелба полицията арестува заподозряния за зверството Мартин Трифонов. Към момента Трифонов е под охрана в болница в очакване да му бъдат повдигнати обвинения. Той все още не е дал обяснения.\r\nКметът на Сотиря Димчо Георгиев заяви, че хората не са се успокоили от зверското убийство. Жител на селото обяви, че Трифонов се е изхранвал предимно с дребни кражби от възрастни хора.   Гражданите настояват служителите на МВР периодично да привикват хора, които вече са осъждани за престъпления и да има по-голям контрол над кримиконтингента.     ", "date": "2019.08.17", "title": "Каракачанов: Убийството в Сотиря показа, че ромската ми концепция е правилна"}
{"url": "https://www.actualno.com/society/protestite-v-shishmanci-spirat-za-sedmica-news_785908.html", "text": "      За седмица се прекратяват протестите на живеещите близо до депото в Шишманци, което гори шести ден. Хората настояват да се срещнат с екоминистъра Нено Димов и държавата да гарантира безопасната работа на завода за преработка на отпадъци, съобщи БНТ.      Според тях - съоръжението функционира като сметище, което застрашава здравето им. До часове се очаква пожарът да бъде напълно потушен. Тлеят само отделни огнища в северната част на депото, задимяване в района вече няма. Протестиращите са категорични, че не след дълго всичко ще се повтори защото палежите са умишлени.   Кметът на община Раковски Павел Гуджеров каза, че очаква пълна проверка на работата на завода, спазва ли се технологията, и допълни, че \"това, което ние искаме и го повтаряме от първия ден, или да работи безопасно или да спре да работи изцяло\".\r\nХората настояват отговорните институции да кажат как работи заводът за преработка на отпадъци. Заради започналата проверка на прокуратурата, хората спират протестите си.  Ще се съберат отново следващата събота, когато канят при тях да дойдат министърът на околната среда и директорите на екоинспекцията, и пожарната в Пловдив. Ако те не се отзоват, ще се пристъпи към гражданско неподчинение. ", "date": "2019.08.17", "title": "Протестите в Шишманци спират за седмица "}
{"url": "https://www.actualno.com/business/bylgarija-specheli-deloto-sreshtu-omanskija-fond-news_785940.html", "text": "      Арбитражният съд във Вашингтон отхвърли окончателно исковете на Оманския фонд във връзка с КТБ и осъди ищеца да заплати всички разноски по делото на България, съобщават от министерството на финансите. Оттам уточняват, че решението е взето на 13-и август.      В делото Оманският фонд се оплакваше, че действията на българската държава и БНБ във връзка с поставянето на КТБ под особен надзор, отнемането на лиценза и обявяването ѝ в несъстоятелност, както и отказът ѝ да бъде предоставена ликвидна подкрепа или спасителен план под друга форма, представляват нарушения на Договора за взаимно насърчаване и защита на инвестициите между България и Оман.   След като българската страна представи две писмени защити, придружени от експертни становища и доказателства, през декември 2018 г. фондът се отказа от исковете си без право да ги предяви отново, припомнят от финансовото министерство. ", "date": "2019.08.17", "title": "България спечели делото срещу Оманския фонд "}
{"url": "https://www.actualno.com/society/kmetyt-na-sliven-objavi-den-na-traur-sled-ujasjavashtoto-ubijstvo-na-malkata-kristin-news_785950.html", "text": "      Кметът на Сливен Стефан Радев обяви 19 август, понеделник, за Ден на траур заради ужасяващото убийство на Кристин Георгиева. Той изказва дълбоки съболезнования от негово име и от името на Община Сливен към семейството на детето, предаде Фокус.      Кметът изразява съпричастност с болката и трагедията на близките на детето. Стефан Радев е категоричен, че в този тежък момент Община Сливен застава зад роднините на Кристин и потвърждава готовността си да окаже финансова, психологична и всяка друга подкрепа, от която имат нужда. Пред близките е поел ангажимент Общината да поеме разходите по погребението, което ще бъде следващата седмица.   „Дълбоко съм покрусен от трагичната смърт на Криси. Изказвам съболезнования на нейните близки. В този тежък момент всички скърбим заедно с тях. Уверявам ги, че могат да разчитат на подкрепа от моя страна. Очаквам и вярвам, че извършителят на това зверско престъпление ще бъде наказан с цялата строгост на закона“, посочва Стефан Радев. ", "date": "2019.08.17", "title": "Кметът на Сливен обяви ден на траур след ужасяващото убийство на малката Кристин"}
{"url": "https://www.actualno.com/europe/razsledvat-mateo-salvini-zaradi-krizata-s-koraba-oupyn-arms-news_785969.html", "text": "      Италианската прокуратура започна разследване за предполагаемо отвличане и злоупотреба с власт срещу вътрешния министър и вицепремиер Матео Салвини. Поводът за това е отказът му да допусне кораб със спасени в морето мигранти до пристанищата в Италия, пише Дарик.      Полицията е иззела официални разпечатки на разговорите между вътрешното министерство и спасителните служби, за да изясни кой точно е издал нареждането за блокиране на достъпа до пристанищата на плавателните съдове с мигранти.   Спасителният кораб „Оупън армс“ е на котва само на километър от южния италиански остров Лампедуза със 134 мигранти на борда, сред които и 30 деца. До момента 17 души бяха допуснати до брега. Вчера от Европейската комисия обявиха, че шест държави – Франция, Германия, Люксембург, Португалия, Румъния и Испания са се съгласили да приемат се съгласиха да приемат мигранти от хуманитарния кораб \"Оупън армс\". ", "date": "2019.08.17", "title": "Разследват Матео Салвини заради кризата с кораба \"Оупън армс\""}
{"url": "https://www.actualno.com/europe/gryckata-policija-raboti-po-versijata-za-umishlen-pojar-na-ostrov-evbeja-news_785956.html", "text": "      Двама души са заподозрени за пожара на гръцкия остров Евбея, пише електронното издание на гръцкия вестник Kathimerini, цитирано от Агенция „Фокус“. Въпреки това властите не изключват и възможността за късо съединение.      Огромният горски пожар опустоши обширни горски територии на остров Евбея и горя в продължение на три дни. Полицията разполага с двама заподозрени в евентуален умишлен палеж, като същевременно проучва възможността огънят да е бил причинен от късо съединение. В хода на разследването, служители на специалната секция за палежи на гръцката противопожарна служба са получили достъп до телефонните записи на 33-годишен мъж, за когото се смята, че може да е причинил пожара. Разследващите се стремят да установят дали алибито на заподозрения, че той не е бил в района по време на пожара, ще се потвърди.   Мъжът е бил арестуван през август миналата година във връзка с общо девет случая на палежи, които са извършени недалеч от мястото, където бушуваше бедствието. Според служителите на пожарната служба някои предмети, намерени в изгорялата гора, могат да бъдат останки от механизми, използвани за палежи, но без потвърждаващите показания на свидетели, те са недостатъчни като доказателства. Разследва се и втори заподозрян, който е получил изгаряния от бедствието. Въпреки това не е напълно изключена и версията, че огънят е възникнал след късо съединение от водни помпи в района. ", "date": "2019.08.17", "title": "Гръцката полиция работи по версията за умишлен пожар на остров Евбея"}
{"url": "https://www.actualno.com/america/pochina-zvezdata-ot-volen-ezdach-pityr-fonda-news_785844.html", "text": "      Питър Фонда почина на 79 години в имението си в Лос Анджелис от рак на белия дроб и дихателна недостатъчност.      Той е син на актьора Хенри Фонда, брат на актрисата Джейн Фонда и баща на актрисата Бриджит Фонда.   Когато е на 11 години, по погрешка се прострелва в стомаха, вследствие на което едва не умира. По-късно става близък с групата \"Бийтълс\".\r\nПрез 1968 година става продуцент и участва заедно с Денис Хопър и Джак Никълсън във филма, който става емблематичен и получава международна слава още с премиерата си през 1969 г. – „Волен ездач” /Easy Rider/, съобщи АФП.  „Докато скърбим за загубата на този сладък и мил човек, ние също желаем да почетем неговия несломим дух и любов към живота“, се казва в съобщението на семейството. ", "date": "2019.08.17", "title": "Почина звездата от „Волен ездач” Питър Фонда "}
{"url": "https://www.actualno.com/america/brad-pit-slavata-e-ednovremenno-osvobojdavashta-i-zadushavashta-news_785910.html", "text": "      За Брад Пит славата е едновременно „освобождаваща и задушаваща“, предава „Контакт мюзик“. Звездата по филма „Имало едно време в.. Холивуд“, която отглежда шест деца с бившата си съпруга Анджелина Джоли, мисли, че да си под светлините на прожекторите има добри и лоши страни.      Запитан дали славата е освобождаваща или задушаваща, той отговори: „Може да бъде и двете, това е медал с две страни“.   „Славата е освобождаваща най-вече заради възможностите,които ти дава. Но от друга страна може да е доста ограничаваща. Не съм се появявал в лобито на хотел от 15 години – обикновено влизам и излизам през задния вход. Имаме своите моменти – добри и лоши“, твърди актьорът.\r\n55-годишната звезда винаги се е причислявал към „аутсайдерите“, тъй като собствената му кариера в Холивуд в началото не изглеждало, че ще бъде успешна. Актьорът твърди, че никога не се е качвал в самолет, докато не започнала филмовата му кариера.  „Не съм се качвал на самолет докато не навърших 25. Затова където и да отидех беше невероятно преживяване за мен. Нямаше значения дали е Холандия, Белгия или Токио – попивах всичко с пълна сила“, спомня си Пит. ", "date": "2019.08.17", "title": "Брад Пит: Славата е едновременно освобождаваща и задушаваща "}
{"url": "https://www.actualno.com/curious/dneven-horoskop-za-18-avgust-news_785806.html", "text": "       Овен       Тази неделя се пазете от зли приказки. Ще се опитат да ви въведат в нечестна игри с ласкателства. Не се подавайте. Телец Това е ден, в който водата ще има благотворно влияние върху вас. Всички спа процедури ще се отразят добре на организма ви.   Близнаци Това е ден, в който може да напреднете много в личностното ви развитие. Оставете съмненията в себе си и работете върху характера си. Рак     Това е ден, в който ще срещнете много хора. Интензивното общуване може да ви умори, но със сигурност ще ви обогати. Лъв Това е ден, в който да не се подавате на провокации. Ако на някой не му харесва поведението ви не е задължително да остава в компанията ви. Дева Това е ден, в който ще успеете да преборите голям ваш страх. Не бързайте да изпробвате постигнатото, първо си дайте почивка.   Везни Днес не атакувайте първи. Така рискувате да бъдете обвинени. Изчакайте да видите как ще се развие ситуацията.    Скорпион Това е ден, в който да си подарите силни усещания. За това не ви трябва друг човек. Погрижете се за себе си. Стрелец Днес не потъвайте в униние. Може да разнообразите почивния ден с нова дестинация за нови впечатления. Козирог    Днес е добре да сте първи във всичко. Действайте изпреварващо, за да гарантирате добрата си позиция. Водолей Това е ден, в който може да покажете, че сте способни на повече, от колкото очакват от вас. Развихрете се сериозно. Риби Това е ден, в който да не правите компромиси с личните си интереси. Лятото свършва, така че побързайте да си подарите приятни мигове ", "date": "2019.08.17", "title": "Дневен хороскоп за 18 август"}
{"url": "https://www.actualno.com/society/zasilen-trafik-po-granichnite-punktove-sys-turcija-i-syrbija-news_785933.html", "text": "      Изключително натоварен е трафикът по граничните пунктове на страната. Най-тежка е обстановката по границите със Турция и Сърбия, съобщава Нова телевизия.      Трафикът на „Капитан Андреево” стана изключително интензивен към края на седмицата, след приключването на Курбан Байрам, когато гастарбайтери, които бяха на почивка в родината си, тръгнаха да се прибират в Западна Европа. За последното денонощие през пункта са преминали над 9200 автомобила с близо 35 000 пътници. От тях около 7200 са на вход в България. През цялата нощ чакането за преминаването на границата отнемаше между 5 и 8 часа.   „Ние сме подготвени за този трафик, както всяка година. Това е един от начините, когато има интензивен пътникопоток, да се правят опити да за преминава с неистински, подправени документи за самоличност. Също тогава се правят опити да се преминаване с повече акцизни стоки”, обясни началникът на ГКПП „Капитан Андреево”  Емил Гочев. ", "date": "2019.08.17", "title": "Засилен трафик по граничните пунктове със Турция и Сърбия"}
{"url": "https://www.actualno.com/curious/koi-sa-kompleksite-na-razlichnite-zodii-news_785661.html", "text": "             Отличникът иска похвали и медали\r\nСпоред един от основателите на психоаналитичното движение - Адолф Адлер, всъщност има един единствен важен комплекс - за малоценност. И Овните обикновено не страдат от него. Иначе във всеки съвременен справочник по психология са включени към двадесет отклонения, които може да ни насадят скъпите ни родители, близки и учители. Например чували ли сте за комплекс на отличника? От този комплекс обикновено страдат Овните, които искат да са на чело, най-добрите и най-галените по главичката. Правете си изводите.   Комплекс на 7-те джудженца\r\nАко имаше комплекс на 7-те джудженца - “Кой ми е ял от паничката” и “Кой ми е пил от чашката”, това щеше да е проблемът на Телеца. Всъщност Телците не са твърде предразположени към развиването на месиански и мегаломански отклонения. Като представители на земен знак те по-скоро страдат от твърде голяма привързаност към реалността, в някои случаи до степен, която ги превръща в хора, тотално лишени от въображение. Разбира се, възможно е да развият всеки друг комплекс, най-вече за превъзходство и непълноценност.     Питър Пан - вечното дете\r\nБлизнакът също е герой от приказките. Вечно неспокойни, категорично отказващи да пораснат и да се присъединят към света на възрастните, те са склонни на драго сърце да приемат комплекса на Питър Пан (съществуващ в списъците) и на Пипи Дългото Чорапче (измислен). Повечето представители на знака така и отказват да пораснат и да поемат отговорностите, които им се полагат. Контактните и бъбриви Близнаци са застраховани от комплекса на самотниците, при който страдалците търсят утеха от стрелите на свирепата съдба в усамотението. Мама те обича до... смърт\r\nКомплексът на майката/бащата - всеотдайност до последна капка кръв, е капан, в който представителите на този знак могат спокойно да попаднат. Може да развият и комплекс на Гризелда - когато таткото не може да допусне, че неговото момиченце един ден ще го напусне. Съответно комплекс на Иокаста добиват жените, за които понякога е трудно да осъзнаят, че един 21-годишен мъж няма нужда мама да му приготвя закуската. Внимание, грижовна майко! Той може да получи комплекс на Орест - тоест, да иска да се отърве максимално бързо от задушаващите грижи.   Цар, откъдето и да го погледнеш\r\nКомплексът на егото произтича от твърдото убеждение “Аз съм пъпът на вселената. Всяко мое желание трябва мигновено да бъде задоволено”. Тези хора не е нужно да бъдат лекувани, те не са опасни за обществото, но са досадни за общуване, защото не намират други теми за разговор освен собствените си нужди и интереси. Не всички Лъвове страдат от такъв комплекс. Някои са с комплекса на Адонис и се целуват от сутрин до вечер в огледалото, а други просто си знаят, че превъзхождат всички останали и имат най-обикновен комплекс за превъзходство. Виновен е: крие, че има таланти\r\nПонякога в стремежа си да бъдат обективни, особено що се отнася до собствените им способности, Девите може да зациклят в браздата на комплекса на Йон. Поразените от него отказват да признаят, че притежават какъвто и да е талант и дори саботират мероприятия, при които може да се изявят като способни и надарени. Този комплекс обикновено се създава, когато родителите внушават на детето, че не бива да се отличава от останалите. Друга опасност за Девата е комплексът за вина - “не се справих както трябва”, “моя е вината, аз трябваше да го предвидя”. Да бъдеш или - не... Или да бъдеш?\r\nДа бъдеш или да не бъдеш? Хамлетовският въпрос не би застрашил живота на същинската Везна, тъй като чуденето й може да си продължи до безкрай. Комплексът на нерешителността се заражда в детството, когато твърде властна и обгрижваща майка не оставя рожбата си да направи сама и една крачка. Липсата на увереност може да доведе и до развитието на комплекс на зависимост от мнението на околните. Такива хора обикновено се включват в секти, фенгрупи и т.н. Те страдат дълбоко, ако в собствената им среда не ги ценят високо или не им обръщат внимание. Да нямаш друг бог освен мен\r\nСкорпионът може лесно да попадне в клопката на комплекса на Бога. Убеждението, че си непогрешим, недосегаем и способен на всичко, му идва отвътре. То може да се задълбочи до болезнени граници. Комплуксът се изразява в това, че постоянно се опитваш да постигнеш непостижими цели, дори и ако с това застрашаваш здравето и живота си. Тези издевателства над собственото тяло достигат до мазохизъм. Нормалните и присъщи на всички комплекси - на Едип/Електра или на Лолита (когато млади жени си падат по много по-възрастни от тях), не са чужди и на Скорпиона. Дон Жуан, но на барикадите\r\nОбикновено комплексът на Дон Жуан се предизвиква от травматично ранно интимно изживяване. Разбито сърце, мъка и сълзи... При Стрелците не е така. Те най-жизнерадостно и от душа си хойкат. Мъжете - най-вече. Което води до следните недостатъци: тотално неразбиране на женския характер, използването на дамите като източник на удоволствие и неспособността за истинска връзка. В характера на Стрелците е да спасяват изпаднали в беда баби, котета, птиченца, а също и да се възправят в справедлив гняв по барикадите. Това са проявления на комплекса на героя. Клеопатра - тормозница на мъжете\r\nЕдна от възможностите е вашата приятелка Козирог да страда от комплекс на Клеопатра. Дамите с този комплекс имат излишък от женски хормони и увереност в собствената си неотразимост. Те не спят с много мъже, защото са убедени, че никой не ги заслужава. А дори и да намерят такъв, който е малко по-читав, едва ли ще го задържат, тъй като ще го третират като слуга. Мъжете Козирози са по-поддатливи да повярват в своята безкрайна правота и знание - тоест, склонни са към комплекс за превъзходство, съчетан с комплекс на бог. Ето го истинския месия\r\nПритежателят на месианския комплекс е убеден, че е дошал на този свят с мисия. Понякога не му е ясно каква точно е тази мисия. Така Водолеят изкарва целия си живот с убеждението, че е изключителен и различен от останалите по една, меко казано, мъглява причина. Другият проблем, който понякога възниква, е неспособността да казват “не”. Той се изразява в прекомерно чувство за отговорност и ужас какво би станало, ако откажат да свършат нещо. Всичко това е подкрепено от неудържим порив да помагат на другите, дори когато това не е възможно. Мъченик, който гледа в отвъдното\r\nРибите, които през 2/3 от времето си мечтаят, а през останалата 1/3 спят, са силно застрашени от комплекса на Касандра. Така де, с тяхното прословуто трето око те са в реалния свят само физически. Имате ли чувството, че сте дошли на този свят с определена цел? Страдате ли от човешката глупост и невежество? Сигурно сте уверени, че един ден мъките ви ще бъдат възнаградени. Дори се чувствате пречистени от страданието и не се срамувате, ако хората разберат за мъките ви. Това си е сигурен белег, че имате и комплекс на мъченика. ", "date": "2019.08.17", "title": "Кои са комплексите на различните зодии "}
{"url": "https://www.actualno.com/society/ogromen-ryst-na-turisti-otbeljazvat-hijite-v-pirin-news_785934.html", "text": "      Почти двойно се е увеличил броят на туристите, които посещават през лятото хижите в планинските райони на Разлог и Банско, съобщава БНТ. Според собствениците на хижи в Пирин, десетки организирани групи от Англия, Германия и Румъния още преди 2 месеца са направили резервации за месец август в планинските туристически комплекси.      Най-предпочитани са маршрутите в района на хижа \"Вихрен\". Други предпочитани маршрути за туристите са заслон \"Кончето\" , \"Джамджиев ръб\" и връх \"Вихрен\". От началото на летния сезон хижа „Вихрен\" е пълна с туристи. Хижарите дори са осигурили допълнителни спални чували и легла.    ", "date": "2019.08.17", "title": "Огромен ръст на туристи отбелязват хижите в Пирин "}
{"url": "https://www.actualno.com/interest/ucheni-izkazaha-teorija-za-nov-setiven-organ-namirasht-se-pod-kojata-ni-news_785798.html", "text": "      Повечето хора, които са били убождани с игла, знаят процедурата: първо пробождането, а след това острата, пронизваща болка и желанието тя да се махне или поне да премине в изтръпване. Тъй като точната схема на тази почти универсална реакция не е напълно разбрана, учените може би току-що са намерили важно парче от пъзела: неизвестен досега сетивен орган вътре в кожата, пише National Geographic.      Озаглавена ноцицептивен глионеврален комплекс, тази структура не е съвсем като типичната картина на сложен орган като сърцето или далака. Вместо това става дума за прост орган, съставен от мрежа от клетки, наречени глиални клетки, за които вече е известно, че обграждат и поддържат нервните клетки на тялото. В този случай глиалните клетки образуват мрежеста структура между външния и вътрешния слой на кожата с изпъкналости, подобни на нишки, които се простират във външния слой на кожата.\r\nКакто изследователският екип установява, този скромен орган изглежда играе ключова роля във възприемането на механичната болка - дискомфорт, причинен от натиск, убождане и други въздействия върху кожата. До този момент се смяташе, че отделните клетки, наречени ноцицептивни влакна, са основните изходни точки за този вид болка.\r\n„Вероятно сто години вече мислим, че болката започва от нерви в кожата“, казва съавторът на изследването Патрик Ернфорс, молекулярен невробиолог от Каролинския институт в Швеция. \"Но това, което показваме сега, е, че болката може да започва и в тези глиални клетки.\"  Екипът за първи път идентифицира този нов орган при мишки и тестват неговата функционалност, като измерват реакциите на гризачите на различни видове болка. Когато клетките в органа са били изключени чрез редактиране на гени, животните са имали нормална реакция на термична болка или дискомфорт, причинен от топлина или студ. Но всички мишки показват намален отговор на механичната болка, когато глиалният комплекс е деактивиран.\r\nОткритията променят начина, по който учените мислят за това как започва и прогресира болката - поне при мишките. Учените все още не са проверили дали органът съществува при хората, но Ернфорс казва, че вероятността е голяма.\r\n„Като се има предвид, че всички други известни досега сетивни органи при мишките съществуват и при хората, възможно е, ако не и вероятно, този сетивен орган да присъства в кожата ни“, казва той.    Ако е така, работата може да помогне за лечението на различни невропатични разстройства на болката, които засягат приблизително 10% от общото население в САЩ и между 7 и 10 % от населението в Европа, казва Ернфорс. Например, намирането на начини за промяна на тази клетъчна мрежа може да е от полза за хората, които страдат от алодиния, състояние, при което кожата става толкова чувствителна, че дори леко одраскване или ужулване може да бъде мъчително.\r\n„Това е много привлекателно откритие“, казва Луана Колока, неврофизиолог и доцент в университета в Мериленд. „Вълнуващо е да знаем, че съществува система, която е много повече от ноцицептивните влакна, за които преподаваме на нашите ученици.“ ", "date": "2019.08.17", "title": "Учени изказаха теория за нов сетивен орган, намиращ се под кожата ни"}
{"url": "https://www.actualno.com/crime/psihiatyr-ubiecyt-ot-sotirja-e-primat-kojto-jivee-na-nagonen-instinkt-news_785890.html", "text": "      \"Този човек е примат, той има проблеми и е изпуснат от самото начало.\" Така психиатърът Цветеслава Гълъбова коментира в сутрешния блок на Нова телевизия Сливенско, за което е заподозрян 21-годишният Мартин Трифонов.      Преди два дни дете бе изнасилено и пребито до смърт в сливенското село Сотиря. Вчера, след часове издирване и преследване, в околностите на селото бе , малограмотен и вече осъждан за блудство и кражби.   Цветеслава Гълъбова призова първо да се прави разлика между психично болни хора и хора с психични проблеми. С уговорката, че говори преди експертизата, Гълъбова отрече мъжът да има психиатрично заболяване.\r\nТя го определи като примат и психопат, без развита емоционална структура. Психопатите не желаят да се съобразяват с неписаните норми и емоционално не са интелигентни, те не са способни на емпатия, поясни психиатърът.  По думите й става въпрос за примат, който живее на нагонен инстинкт. Той няма никакви вътрешни спирачки и не е научен да се контролира, защото не е образован. На 21 години има стабилен стаж като криминално проявен и разбира какво е направил. Тези хора не са способни на съчувствие и емоционално са много студени, подчерта Гълъбова.\r\nСпоред нея такива хора могат да се променят, но трябва да го желаят, защото такива промени не настъпват с медикаменти. Гълъбова не знае доколко в затворите се работи с психопатите, но излизайки от затвора, такива хора няма какво да правят и отново попадат \"в нищото\".   Гълъбова смята, че трябва да има много строг контрол и лично тя си дава сметка, че няма против да живее в полицейска държава, в която се контролират хората, извършили тежки престъпления.    Тя се застъпи за законодателна промяна, при която да отпадне намаляване на присъдата при признаване на вина, тъй като и в този случай - убийството в Сотиря, и в други случаи, тежко обременени престъпници излизат от затвора в обществото без промяна само след няколко години затвор. ", "date": "2019.08.17", "title": "Психиатър: Убиецът от Сотиря е примат, който живее на нагонен инстинкт"}
{"url": "https://www.actualno.com/europe/pijan-moskovchanin-nahlu-v-banka-s-bradva-news_785842.html", "text": "      В Москва беше задържан пиян мъж, който заплашвайки с брадва поиска банката да закрие кредита му, казаха за РИА Новости от пресслужбата на централния район на Руската гвардия.      Гвардейците, пристигнали на местопроизшествието, незабавно задържаха 41-годишен жител на Москва, който беше в нетрезво състояние\", каза източникът.   Пресслужбата заяви, че според банкови служители мъжът заплашвал служителите с брадва и поискал кредитът му да бъде ликвидиран.\r\nСлед ареста гвардейците са предали мъжа в полицията за допълнително разследване.   ", "date": "2019.08.17", "title": "Пиян московчанин нахлу в банка с брадва "}
{"url": "https://www.actualno.com/interview/za-sylzite-i-mechtite-na-edna-majka-i-nejnata-evakuacija-v-chujda-strana-news_785901.html", "text": "      В съзнанието на много българи името на Красимира Обретенова остана като „майката, която разплака премиера Борисов“. Но тези, които я познават, са наясно с нейната борбеност, непримиримостта ѝ към пошлостта, смелостта ѝ да казва „право куме, та в очи“. Журналист в Добрич и кореспондент на в. „Демокрация“ (докато излизаше), поетеса, горда майка и баба (вече!). След като достатъчно дълго се бори със системата, тя тръгна с детето си към Холандия, за да може да му осигури по-добро лечение.       - Краси, след като премиерът Борисов направи признание, че си го разплакала с думите си, ти поиска той да ти се извини, но май не последва извинение. За какво очакваше да ти се извини – за сълзите, които ти и другите майки на деца с увреждания, а и не само, сте изплакали ли? - Не съм очаквала извинения от Борисов, аз знаех прекрасно, че той изобщо не е в час нито с проблемите на хората с увреждания, нито изобщо със състоянието на каквото и да е в държавата. А като журналист знаех прекрасно, че той е ангажиран не с държавата, а с обслужването на политическата олигархия.\r\nАз никога не съм плакала заради уврежданията на дъщеря си. Плакала съм, когато  съм била унижавана до смърт от институции и чиновници, когато не съм могла да се справя с някакъв проблем, заради чиновническа гадост, когато се е налагало да лъжа, за да „измъкна“ повече пари от „социалните“, за да си платя сметките, рехабилитацията. Да доплатя количка, вертикализатор....  - След политическите и икономически емигранти вече набира скорост явлението „здравен емигрант“, при което българи напускат страната ни, за да търсят по-добро здравеопазване зад граница, какъвто е и твоят случай. - Ако трябва да бъдем абсолютно коректни, аз не заминах за Холандия за  лечение на дъщеря си. Тя няма нищо за лекуване, а ако имаше и има в някакъв момент, аз можех да я лекувам и в България. Разбира се, това го казвам условно „можех да я лекувам“, защото имам приятели и познати прекрасни лекари, които щяха да направят всичко възможно да я лекуват възможно най-добре. Аз се евакуирах, и дъщеря си конкретно, защото тя вече беше на ентерална храна, т.е. беше със застрашаващо живота ниско тегло вследствие сколиозата, която разви и която оперирахме година преди да тръгна. Сколиозата пък беше развита, защото в период на активен растеж тя ползваше обикновена количка (нямах възможност да ѝ осигуря адаптирана според специфичните ѝ нужди. И при липсата на добра мускулатура на гърба гръбнакът ѝ се изкриви, после започна да притиска вътрешните органи – стомах, черва и спря да усвоява храна.  И всичко това на фона на по около 300-400 лв. месечно за рехабилитация години наред. Оказа се, че ентералната храна не е реимбурсирана от НЗОК и освен за рехабилитация, аз трябваше да разполагам и с около 800 лв. само за храната ѝ. А става дума за най-простата и евтина храна, не за най-калоричната, която ѝ е нужна. В един момент просто се сетих, че тя след 2 години към тогавашния момент, ще навърши 18 и вече няма да получавам никакви пари, освен пенсията ѝ от около 200 лв. Точка. И в този момент просто загубих съзнание от осъзнаването какво ми предстои – нейната смърт. Изобщо не стоеше въпросът да се превърна в просяк и да живея от дарителски кампании. Едновременно  с това си дадох сметка, че тя ще умира, но с уврежданията си ще издържа една армия чиновници  основно в АСП, ТЕЛК, както и ще осмисля съществуването на т. нар. „национално“ представителни НПО, субсидирани от бюджета, за да казват на „държавата“ как да прави живота на хората с увреждания нормален. Пак ще направя уточнението, че здравната емиграция реално е евакуация и мисля, че го доказвам съвсем аргументирано с отговора на първия въпрос. Както съм казвала, по-големия проблем с тази евакуация е, че заедно с децата с увреждания, семействата, които емигрират, а те са ужасно много, емигрират със здравите си деца. Представете си какво означава това за бъдещето на остатъците, защото вече са остатъци, от държава – заминават млади родители в трудоспособна възраст, в разцвета на силите си, заедно със здравите си деца, които ще се реализират в чужда държава и ще работят за нейния БВП...     - Трудна ли е адаптацията в чуждата страна и как гледат на здравните емигранти в Холандия? - Да, адаптирането в чужда държава е много, много трудно, поне за мен беше, защото аз тръгнах сама, без съпруг, с дете в тежко състояние, без език, без конвертируема професия или квалификация, без пари.... Оказа се, че бях неподготвена и за много от условията, на които трябваше да отговарям, за да се интегрирам бързо... Относно отношението... Бих казала, че е професионално. Решават ти проблемите ОТГОВОРНО. И не ги решават, ако не отговаряш на изискванията. Има и някаква умора заради емигрантския натиск. Лично аз имах само един сравнително неприятен разговор, в който една социална служителка ми беше казала „ама вие какво очаквате, идвате от бедни държави и искате всичко да ви се дава“, или нещо такова.... Та се наложи да ѝ обясня, че аз не идвам от бедна, а от богата и красива, но разграбена, корумпирана и съсипана постсоциалистическа държава. Напомних ѝ, че Холандия е сред лидерите на ЕС , а ЕС не упражнява никакъв, още по-малко ефективен контрол върху корумпираните ни институции и правителства...и такива неща. - Какви са различията между социалните услуги, предоставяни в България и Холандия? - Различията са ... бих казала цивилизационни. И аз преди да дойда не си давах сметка за това. Мога да разказвам с часове. Първо – електронната здравна и изобщо административна система. Аз плаках, когато си декларирах първата касова бележка за памперси и лекарства на дъщеря ми в телефонното приложение на осигурителната ми компания. На теб да ти се е случвало да го правиш за НЗОК? А след две седмици да ти възстановят парите? После плаках, когато невроложката ми изписа антиепилептик в спрей форма – това е форма за бързо спиране на епилептичен гърч. А плаках, защото си спомних една случка – по време на един от националните ни протести имахме среща с тогавашния министър Калфин. По време на срещата дъщеря ми (аз почти непрекъснато ходех с нея, защото нямаше на кого да я оставям) започна да прави гърч, аз я изведох и я пльоснах, буквално, на плочките в тоалетната на МТСП , за да ѝ сложа течен диазепам със спринцовка. Всъщност два месеца преди да тръгна за Холандия почти крещях за липсата на този елементарен спрей на среща в парламента с комисиите по здравеопазване и социална политика, зам.-министри, „национално представителни“ НПО...    В Холандия плаках толкова, че се наложи да ми носят вода и да ме питат имам ли нужда от психолог, когато за пръв път влязох в училището ѝ в Хага. Загубих съзнание като видях десетки, десетки колички, проходилки, вертикализатори, прекрасни, изумителни – в коридорите на училището. Да, аз говоря за тези неща като за диаманти... И всъщност тук в Холандия всички разходи за дъщеря ми се поемат от здравната ми осигуровка, а услугите – от общината. По принцип услугите са на кръстосано финансиране – от държавния бюджет, от общинския и от благотворителност. Училището ѝ в Хага се управляваше от НПО, мрежа от НПО-та. Изобщо – НПО-секторът изпълнява дейностите и политиките на държавата, институциите задават само рамката. И поради това социалната система е успешна, защото ОБЩЕСТВОТО осъществява политиките, дейностите, контрола. Не че и тук няма нелепости, злоупотреби и други негативи, но те са пренебрежимо несъществени на фона на цялата система. Както казах, администрацията е електронна и корупцията е сведена до минимум, просто няма как да се получи. А иначе бюрокрацията е ... огромна, но предполагам, че това е заради контрола от много посоки. Аз не съм стъпвала в институция, освен в общината в Хага да се регистрирам и в Лайден също.  Целият обем информация се върти по имейл, телефон и поща. А в България животът ми минаваше в обслужване на чиновници. - Как адекватните здравни грижи повлияха на състоянието на Паси? -Ами от снимките става ясно как се е повлияла.  Тук ползва най-подходящата за организма ѝ храна, най-адаптираните помощни средства, не я влача по канцеларии, в дневния център грижите са перфектни... В болниците (в Хага ни се случваше често да влизаме в болница) плаках, когато сестрите ми казваха „ама моята работа е вие да се чувствате максимално добре...“, когато ги питах мога ли да изляза да пуша, примерно. Дъщеря ми повръща, аз тръгвам с парцалите да чистя, сестрата се спуска, взима парцалите от ръцете ми и започва да чисти тя...... - Разбрах, че се сблъскваш с трудности при осигуряване на храната на Паси по време на планирана ви ваканция у нас. Би ли разказала какъв е проблемът? - Ами проблемът е, че дъщеря ми, понеже все още не е пълнолетна, все още е с непрекъснати здравни осигуровки в България. Но тъй като ентералната храна не е реимбурсирана, аз не мога да ползвам осигуровката ѝ и трябва да я купувам, което за 20 дни ще ми струва 400 Евро. А аз не искам да подарявам тези пари на никоя българска аптека, защото съм проклета. В крайна сметка, приятели ще ми осигурят храна от дарения от чужбина, а аз като се върна в Холандия ще им изпратя по някакъв начин моята холандска храна.... - Разкажи каква морална подкрепа като майка на дете с увреждания получаваш в чуждата държава – за предложението да учиш холандски и опитите ти тук да се включиш в курсове по английски език. - Ами да. Преди около 10 години към Агенцията по заетостта имаше една програма „Аз мога“, някои от модулите бяха за безработни, други – за хора с трудов договор, за нещо като повишаване на квалификацията. И аз реших, че мога да се възползвам и да повиша нивото си на английски. Тогава бях на трудов договор като личен асистент на дъщеря ми. Служителката ми прие документите и след няколко дни ми звъни да ми каже, че не могат да ме включат, защото вече ползвам една социална услуга... Оказа се, че езиковото обучение е за разни служители и чиновници, полицаи... И попитах тия служители не трябва ли да ги назначават знаещи английски, а този ресурс да се използва за хора като мен, които не са в състояние да работят, да се квалифицират на свободния пазар... Тук ме затрупват с услуги, буквално. Предложиха ми обучение по холандски он лайн, или с учител у дома, за мое улеснение. Имам възможност да ползвам всякаква асистентска помощ, допълнителна, ако реша да отида на екскурзия, на среща с гадже, където искам просто... Дълго време се чудех и ми изглеждаше невероятно всичко това. Казвах си е, то бива, бива хуманност, ама това е отвън пътя. Та един приятел, който е отдавна тук, ми обясни, че всичко се прави в името на човека така да се каже, за да са по-малко разходите за ... лечение. Т.е. човек трябва да е здрав и пълноценен, за да може да работи по-дълго време и да плаща данъци и ей такива работи....Елементарно като боб чорба.    - Забелязвам, че активно се интересуваш от случващото се в България, макар че си на хиляди километри. Какво си казваш: „Добре, че не съм там“ или „Защо не съм там“? - Аз не съм мечтала да съм емигрант, не съм емигрирала заради кариера, бизнес, любов.... Емигрирах, защото това е моята форма на съпротива срещу постсоциалистическото съсипване на държавата. Отговорът е „Защо не съм там!“. И оттук продължавам да участвам по някакъв начин  в работните групи, създадени след протеста ни миналата година. - Кога би се върнала постоянно с детето си в България? - Аз бих се върнала още утре, ако ентералната храна е реимбурсирана от НЗОК, ако имам гаранции, че ще получи точните и правилни помощни средства, ако има достатъчно услуги за нея и за мен, за да мога да работя. Имам несбъднати мечти – мечтая да създам пансион, комуна за семейства с деца с увреждания в някое красиво село. Селище с красиви къщички като от приказките, зеленчукова градина, грънчарска работилница... Между другото... ако дъщеря ми беше умряла, както безброй пъти се е връщала от оня свят, досега щях да съм сбъднала мечтата си. Категорично! Но сега... имам застраховка кремация за нея и за мен, и  ако, като се случи, големите ми деца да ни приберат в красив керамичен буркан, както се шегуваме с тях...\r\nИнтервю: Йорданка Калчева ", "date": "2019.08.17", "title": "За сълзите и мечтите на една майка и нейната „евакуация“ в чужда страна"}
{"url": "https://www.actualno.com/society/prognoza-za-vremeto-ochakva-ni-slynchev-syboten-den-news_785831.html", "text": "      В страната днес ще преобладава слънчево време. След обяд над източната половина от страната и планинските райони ще се развива купеста облачност и на отделни места там ще превали и прегърми.      Ще духа слаб, в Източна България до умерен вятър от север-северозапад. Максималните температури ще са между 25° и 30°.Атмосферното налягане е близко до средното за месеца и ще остане без съществена промяна. Това съобщи за Агенция „Фокус” дежурният синоптик Боряна Маркова от Националния институт по метеорология и хидрология (НИМХ).\r\nПо Черноморието ще преобладава слънчево време с временни увеличения на облачността и на отделни места ще превали. Ще духа слаб до умерен вятър от север-североизток. Максимални температури 25-28°. Температурата на морската вода е 26-27°. Вълнението на морето ще е 1-2 бала.\r\nВ планините преди обяд ще преобладава слънчево време. Около и след обяд ще се развива купеста облачност и на отделни места ще превали и прегърми. Ще духа умерен вятър от север-северозапад. Максималната температура на 1200 метра около 18°, на 2000 метра – около 11°.  В неделя и в началото на следващата седмица ще бъде предимно слънчево. Ще духа слаб източен, в източната половина - до умерен изток-североизточен вятър. Температурите ще се повишават и във вторник преобладаващите максимални ще са между 31° и 36°; по-ниски, до 27°-29°, ще остават по Черноморието. ", "date": "2019.08.17", "title": " Прогноза за времето - очаква ни слънчев съботен ден"}
{"url": "https://www.actualno.com/football/bajern-munhen-zapochna-sezona-s-falstart-dobra-se-samo-do-raven-s-herta-news_785867.html", "text": "      Отборът на Байерн Мюнхен не успя да започне с успех защитата на титлата си в Бундеслигата, завършвайки наравно у дома с Херта 2:2 на „Алианц Арена“ късно снощи.      Домакините, които започнаха нова ера без напусналите Ариен Робен, Франк Рибери и Матс Хумелс, поведоха чрез щатния си голмайстор Роберт Левандовски в 24-та минута, който получи асистенция от Серж Гнабри.   Възпитаниците на Анте Чович обаче, обърнаха развоя на събитията още до почивката, като само в рамките на три минути Доди Лукебакио и Марко Груич дадоха аванс на столичани.\r\nИграчите на Нико Ковач възстановиха равенството след точно час игра, когато отново Левандовски бе в прегръдките на съотборниците си, този път след изпълнена дузпа.  До края на мача Байерн натисна в търсене на крайния успех, но така и не съумя да преодолее отново Руне Ярщайн. Така баварците стартираха с равенство новата кампания, а в следващия кръг гостуват на Шалке 04. Херта, от своя страна, приема Волфсбург у дома.  ", "date": "2019.08.17", "title": "Байерн Мюнхен започна сезона с фалстарт, добра се само до равен с Херта"}
{"url": "https://www.actualno.com/europe/pojar-v-hotel-v-odesa-vze-jertvi-news_785883.html", "text": "      Осем души загинаха, а други 10 – бяха ранени, при пожар в хотел в пристанищния украински град Одеса в събота сутрин, съобщава АФП, цитирана от БГНЕС.      Пламъците избухнали в 01:34 часа в хотел „Токио стар“. Близо 65 огнеборци и 13 пожарни автомобила гасиха в продължение на часове стихията. Причината за пожара се изяснява.   Одеса е разположен на брега на Черно море, наоколо 475 километра южно от украинската столица Киев. Пристанищният град привлича стотици туристи от цял свят през лятото. ", "date": "2019.08.17", "title": "Пожар в хотел в Одеса взе жертви "}
{"url": "https://www.actualno.com/analysis/vacev-koj-oligarh-shte-investira-lichno-i-prjako-v-slavi-trifonov-news_785829.html", "text": "      \"Аз не подценявам трудовите спестявания на Слави Трифонов. Но в България не е прието да вадиш от трудовите си спестявания и да ги инвестираш в политиката\".      Така коментира по БНР да учреди партия доц. Валентин Вацев, преподавател по геополитика в Европейския колеж в Пловдив и популярен геополитически анализатор.   „ Няма как той да обърне палачинката, защото такава няма . В България статуквото е непоклатимо само с едно лице и то не се променя по този начин.\r\nАз се отнасям по-весело към мечтите и Трифонов… Ако в Украйна един шоумен успя да спечели президентските избори, защо в България един не по-малко талантлин шоумен, да не може.   Истинският проблем е, че когато побеждава един шоумен, там отзад, в тъмното, винаги има някой олигарх. В Украйна това е Коломойски. Интересува ме кой български олигарх ще инвестира лично и пряко в Слави Трифонов . Нито един талантлив шоумен не може да участва в политиката само с ресурса си на тълпата“, посочи той.\r\nВацев коментира още визитата на премиера Бойко Борисов в Туркменистан.\r\n„По-важното събитие настъпи, когато Бойко Борисов, предводителят на българското дворянство, проведе наситен и вдъхновяващ разговор с руския премиер Дмитрий Медведев в столицата на Туркменистан, където се е провел икономическият форум.        Борисов имаше физиономията на най-щастливият човек, когато разговаряше с Медведев . Борисов е искрен, когато говори за плодотворни отношения с Русия. Той не е русофоб, на него му е приятна самата мисъл, че там нещо може да стане.\r\nНо снимката още не беше излязла, когато влиятелни руски медии започнаха да питат – как така искаш морето да е демилитаризирано, а в българската национална доктрина за сигурност е записано, че Русия е противник и заплаха за България.\r\nКак само преди две седмици България участваше в цяла армада, която провеждаше военни учения в Черно море... Ти за какво си всъщност? Аз бих им отговорил така на руските наблюдатели: когато става дума за Русия, Борисов е искрен, а когато става дума за проблеми на сигурността, други имат думата“, посочи Вацев.\r\nНа въпрос дали имаме неизиграни козове, с които да спечелим инвестицията на „Фолксваген“ на наша територия, доц. Вацев отговори:\r\n„Съмнявам се. Турция е безкрайно по-благоприятна зона за инвестиране от България – заради политическия климат, инвестиционния климат, културен климат, липса на европейски ограничители и регулатори. България не е добро място за инвестиране, но нищо не ни пречи да си рисуваме цветните картинки и да живеем в тях… Апелирам към здрав реализъм. В пропагандата не се живее“.      Истина е, че работната ни ръка е евтина, но, за съжаление, тя вече не е така добре квалифицирана , обърна внимание Вацев.\r\nОбщата правна, законова среда, общата регулаторна среда не е особено изгодна за инвеститори като „Фолксваген“, смята Вацев. И обръща внимание, че германският автомобилен концерн не случайно инвестира извън ЕС, има огромни негови вложения в Китай, например.\r\nТой не подмина и друга широко обсъждана тема в последно време, а именно за африканската чума по свинете.\r\n\" Войната срещу чумата по свинете ще доведе до повишаване цената на свинското и ще се отрази на местните избори\" , категоричен е анализаторът. ", "date": "2019.08.17", "title": "Вацев: Кой олигарх ще инвестира лично и пряко в Слави Трифонов?"}
{"url": "https://www.actualno.com/football/strahoten-gol-na-aduris-popari-barselona-na-starta-v-la-liga-news_785863.html", "text": "      Отборът на Атлетик Билбао надигра у дома Барселона с минималното 1:0 в първия двубой от новия сезон на испанската Ла Лига.      Шампионите започнаха с две от новите си попълнения в стартовия състав – Антоан Гризман и Френки де Йонг, а Лионел Меси остана извън състава поради травма на прасеца.\r\nПрез първата част възпитаниците на Ернесто Валверде контролираха събитията на терена, но така и не намериха път към вратата на Унай Симон. От своя страна, баските се опитваха на контраатака да затруднят своя съперник, а първата част завърши при нулево равенство.   Каталунците понесоха още един удар в края на полувремето, когато уругвайският нападател Луис Суарес получи контузи своя прасец и напусна принудително терена, заменен от Рафиня. Втората част не се различаваше с нищо от първата и Барселона владееше контрола върху топката, но Атлетик дочака своя момент минута преди края на редовното време.  Центриране на Андер Капа намери в наказателното поле Ариц Адурис и неостаряващият голмайстор на домакините парира Марк-Андре Тер Щеген с неспасяем ножичен удар. Така 38-годишният футболист изравни звездата на съперника Меси по последователни сезони с гол в Ла Лига – 15.\r\nГостите не успяха да реагират на предизвикателството и така след един точен изстрел по посока вратата на Билбао, загубиха в откриващия си мач от кампанията. В следващия кръг Барса приема у дома Бетис, докато Атлетик гостува на Хетафе.      ", "date": "2019.08.17", "title": "Страхотен гол на Адурис попари Барселона на старта в Ла Лига "}
{"url": "https://www.actualno.com/actualno/koj-shte-poeme-otgovornost-za-bezdejstvieto-si-news_785904.html", "text": "      Българската обществено-политическа среда е изключително благодатна почва за разсъждения над абсурдите в едно общество. Пишейки този коментар, прехвърлям в мозъка си множеството теми, които е важно да бъдат засегнати. Обикновено задавам въпроса, кой ще понесе отговорност за действията си, с които е довел до някакъв сериозен проблем и как всичко се размива в една колективна безотговорност.      Рядко обаче се питаме, кой ще  поеме отговорност за бездействието си? Поводът да напиша този коментар е и най-вече реакциите след него. Причините са доста по-дълбоки и засягат цялостната ни представа за изграждане на нормално общество.\r\nНяма да се спирам с конкретика на , който е пряк извършител на гнусното престъпление. По-скоро ме интересува генезисът, развитието и най-вече бройката на подобни субекти. Да, такива винаги ще съществуват, защото всяка норма има отклонения.\r\nНо истината е, че този случай не е изолиран, а е само синдром на много по-сериозен проблем. Профилът на подобни престъпници в България твърде често се припокрива - неграмотни, необразовани и първични. И тук идва логичният въпрос - кой ще поеме отговорност за изграждането на подобна вредяща биомаса, която не се съобразява с никакви обществени порядки  и се намира извън всякаква дефиниция за нормалност?  Особено по малките населени места, престъпността и терорът изобщо не са рядко и изолирано явление. И така, стигаме до тежкия въпрос - кой допусна това да се случи? Институционалната безпомощност и безвремие са безспорен факт и сринатото доверие към \"всичко държавно\" е показателно.\r\nНо е крайно време отговорност да бъде поема и от \"крайния потребител\", сиреч всеки един от нас. Ние сме виновни за израстването на функционално неграмотни, агресивни и безполезни примати в обществото ни. Ние сме виновни за надпреварата с един кон за главен прокурор и отвореният път към \"Гештапо\". Защото кой мислите има полза от показни \"акции срещу престъпността\", при които обаче не е заловен нито един ръководител на организирана престъпна група? Един друг подобен телевизионен герой с показни акции, сега е начело на държавата - за n-ти мандат.\r\nСъщо така, ние сме виновни и за липсата на всякакви алтернативи, заради политическия си и обществен инфантилизъм, който се изчерпва с догми и нихилистичен поглед към света. Неслучайно и не задавам въпроса  - кой ще понесе отговорност, защото такъв винаги ще се намери. И виновността в случая не е задължителна - нужен e просто пример, че \"се върши работа\". Ние сме виновни за всичко случващо се, защото продължаваме да го търпим и подминаваме. Поемането на отговорност е съвсем друга работа, като тук не става въпрос просто да някой да понесе вина, а да бъдат предприети мерки за решаването на същностните проблеми.    Автор: Тодор Беленски ", "date": "2019.08.17", "title": "Кой ще поеме отговорност за бездействието си?"}
{"url": "https://www.actualno.com/society/izchislenie-kolko-struva-podgotovkata-na-pyrvoklasnik-za-uchilishte-news_785870.html", "text": "      Подготовката на един първокласник, която включва закупуването на тетрадки, скицник, боички, кутия за сандвич, неразливаща се чаша  ще ни излезе между 40 и 60 лева, като в тази цена не влиза несесер и раница. За тях ще трябва да добавим между 90 и 110 лева. Това изчисли за БГНЕС Ирина Бояджиева, която от седем години работи в книжарница.      \"Тази година кампанията за подготовката на децата за стартира на 15 август, тъй като много от родителите искат да свършат тази работа преди голямата лудница през септември. Независимо дали ще купите днес всичко необходимо за първия учебен ден или през септември, цените са еднакви.   От няколко години цените на т.нар. консумативи не са променяни\", заявява Бояджиева и добавя, че родителите трябва да снабдят бъдещия ученик с определени неща, които изискват по-голям бюджет.\r\n\"Несесерът за първи клас трябва да е снабден с ластици. В този, който ви показвам има пълна гама флумастери, цветни моливи, химикал, гумичка, линийка и обикновен молив. Тетрадките с тесни и широки редове, както и с квадратчетата струват между 39 стотинки и 80 стотинки като за първи клас тетрадките трябва да са с максимум 24 листа.  Химикалките струват между 1 – 3 лева, цветните моливи варират между 5-6 лева за 12 цвята, а с 24 стигат до 10 лева. Водните бои струват около 5-6 лева\", добави тя и подчерта, че родителите трябва да отделят и още около 50 лева за закупуване на помагала.\r\nПри по-големите ученици подготовката ще излезе по-малко, тъй като броят на тетрадките намалява, няма задължително изискване какъв да бъде несесерът и цената на празен е между 12 и 20 лева. Също така изчезват и папките.\r\n\"Разходът за закупуване на ученическите пособия пада с около 20 лева и със закупуването на нова раница подготовката им за новата учебна година ще излезе около 100-120 лева\", изчисли Бояджиева.       Купуването на раницата също не е лесна задача, въпреки че пазарът изобилства от различни видове.\r\n\"За първолаците тя трябва да е много стабилна. Препоръчително да бъде с дебело дъно, да няма ципове, а да е със закопчалка, тъй като циповете лесно се късат. По-вероятно е, ако се купи раница за 20 лева, тя да се съсипе за един месец. Отделно че въпросната раница няма да е удобна за детето\", поясни още тя.\r\nОт четвърти клас нагоре раниците поевтиняват и хубава чанта може да бъде купена на цена между 60 и 70 лева. Разбира се в различните населени места цените и продуктите варират. Много зависи обектите, от които пазаруваме.\r\nНа въпрос дали ще олекнат чантите на учениците, тя отговори, че се надява това да се случи, след предприетите промени от страна на Министерството на образованието и науката.\r\n\"Още от 1 клас раницата на моя син тежи 12 кг. Аз лично съм я мерила. Сега той ще е 5 клас и може би тя ще стане още по-тежка, защото учебниците вече са с гланцирана хартия. Надявам се с въвеждането на електронните учебници този проблем да се реши\", коментира още тя.      Според нея обаче не е нормално децата до 3 клас да използват електронни учебници, защото си развалят очите. Те са алтернатива само за учениците от 4 клас нагоре.\r\nНа малките ученици трябва да се предоставят по два учебни комплекта, както и всяко дете да разполага със собствено шкафче, а не както беше миналата година – с едно шкафче да разполагат двама ученика.\r\nДумите на Бояджиева се потвърждават от скорошно проучване, данните от което сочат, че . ", "date": "2019.08.17", "title": "Изчисление: Колко струва подготовката на първокласник за училище"}
{"url": "https://www.actualno.com/curious/kakyv-si-v-legloto-spored-zodijata-news_785662.html", "text": "       Всяка зодия си има своите особености що се отнася до интимния живот. Всички имаме своите предпочитания и своето си характерно поведение.       Понякога не е нужно много, за да разбереш какъв е другият в леглото - просто надникни какво се крие за зодията му.    Овен Ключът към неговото сексуално поведение е импулсивността. Ако искате да доставите на един Овен сексуално удоволствие, трябва да използвате въображението си и да забравите бариерите. Темпераментът му търси удоволствие в опитването на шокиращото и забраненото.   Той: Самоуверен и амбициозен – мъж, който излъчва мъжество от всяка пора на кожата си. Обикновено взима това, което пожелае. Умее да целува и прави секс по-често от всички останали – бързо и страстно. Обича да бъде доминиращ в леглото. Тя: Начинът да я спечелите е като бъдете твърд и посрещате смело агресивността й. В секса тя се отдава изцяло, защото е пристрастена към него. Жената Овен подхожда здравословно към собствените си удоволствия.         ", "date": "2019.08.17", "title": "Какъв си в леглото според зодията"}
{"url": "https://www.actualno.com/society/povdigat-dnes-obvinenija-na-zadyrjanija-za-ubijstvoto-na-deteto-v-sotirja-news_785905.html", "text": "      Днес ще бъдат повдигнати обвинения на Мартин Трифонов, съобщи за БНТ говорителят на окръжната прокуратура в Сливен Ваня Белева.      21-годишният мъж беше задържан след 24-часово издирване заради в село Сотиря.   Мартин Трифонов е в сливенската болница, където в присъствието на служебен адвокат ще му бъдат повдигнати обвинения за убийство на малолетна по особено жесток и мъчителен за жертвата начин, за изнасилване на малолетна чрез използване на сила и привеждане в безпомощно състояние, както и за блудство.\r\nВ понеделник Окръжната прокуратура ще поиска постоянен арест за Трифонов. Той вече има една присъда от 9 месеца затвор за блудство и опит за изнасилване на 14-годишно момиче, когато е бил непълнолетен.  Лежал е в затвора и за кражба. Срещу него има и висящо дело в Районен съд Сливен отново за кражба. ", "date": "2019.08.17", "title": "Повдигат днес обвинения на задържания за убийството на детето в Сотиря "}
{"url": "https://www.actualno.com/cosmos/uloviha-misteriozni-povtarjashti-se-signali-ot-dylbokija-kosmos-news_785805.html", "text": "      Астрономите от университета Макгил в Монреал, Канада, твърдят, че са идентифицирали 8 радиосигнала в повторен интервал, съобщи Science Alert.      Източникът на сигналите, известни още като \"бързи радиоимпулси\", не е известен.   Два източника \"са изпратили\" сигналите CRB-180916 и CRB-181119, първият 10 пъти, а вторият 3 пъти. Най-дългата пауза между записаните радиовълни е 20 часа. Според експерти, това може да се дължи на повтаряне.\r\nОсвен това CRB-180916 има по-ниски индикатори за разпространение на сигнала, което означава, че неговият източник е относително по-близо до Земята.  Бързите радиоимпулси продължават няколко милисекунди и са свързани с отделянето на огромни количества енергия в космоса, като умирането на звезда.\r\nИзточникът на CRB-121102 например, който се смяташе за неутронна звезда в момент на изчезване, е изпращал сигнали през 2012 г. и между 2015 и 2017 г. ", "date": "2019.08.17", "title": "Уловиха мистериозни повтарящи се сигнали от дълбокия космос "}
{"url": "https://www.actualno.com/chronicles/djouzef-pristli-ustanovjava-che-rastenijata-otdeljat-kislorod-news_785801.html", "text": "      Пристли е роден на 13 март 1733 г. в енория Бърстол, на около 10 km от Лийдс. Той е най-голямото от шестте деца на текстилния работник Джонас Пристли. Заради финансови затруднения след смъртта на майка му, е даден за отглеждане леля му. Джоузеф отрано проявява научни способности, и леля му решава да му осигури добро образование, за да може да стане впоследствие пастор. Религиозните възгледи на Пристли се различават от възгледите на привържениците на англиканската църква, и той постъпва в академията в Девънтри, където получава филологическо и богословско образование. Тази академия подготвя свещеници, противници на англиканската църква. Благодарение грижите на леля му и на собственото му усърдие Пристли става добре образован человек, запознат не само с теологията, но и с трудовете на съвременни и древни философи. Той изучава девет чужди езика – френски, италиански, немски, латински, древногръцки, древноеврейски, арабски, сирийски, халдейски.      Получил такава определено хуманитарна подготовка, Пристли започва дейност на проповедник. През 1755 г. Пристли става помощник-свещеник в презвитерианска община в Съфолк, но след това неговите неортодоксални богословски възгледи го отвеждат от калвинизъм, в който той е възпитан чрез арианството, отричащо божествеността на Иисус Христос, към рационалистично унитарианство.   След известно време Пристли се пробва на педагогическото поприще в откритото от него частно училище. Талантът му на педагог се разкрива напълно след 1761 г., когато става преподавател в Уорингтънската академия. В този период Пристли започва да се занимава с естествени науки, успехите в които му носят впоследствие международна известност. Тогава се случва и срещата на Пристли с Бенджамин Франклин, който одобрява интереса на младия преподавател към проблемите на електричеството. Трудове в областта на физиката на електричеството   През 1766 г. Пристли установява, че силата на електрическо взаимодействие между два заряда е обратно пропорционална на квадрата от разстоянието между тези заряда. Своите резултати Пристли излага в съчинението „История и съвременно състояние на електричеството, с оригинални опити“, издадено в два тома в Лондон през 1767 г. Този труд веднага получава признание в кръговете на английските учени, и нейният автор през същата година е избран за член на Лондонското кралско общество.\r\nСъчинението на Пристли за електричеството може да се раздели на две неравни части. Първата, по-голямата, представлява обзор на трудовете на неговите предшественици, а втората – описание на неговите собствени опити. Сред експериментите на Пристли има и опит, който по същество повтаря наблюденията на Бенджамин Франклин, но е проведен много по-щателно. След като Пристли описва различните варианти на опита, формулира извода: „Не може да не се заключи от този експеримент, че притеглянето при електричеството се подчинява на същите закони, както и земното привличане, и затова се променя в съответствие с квадрата на разстоянията; тъй като е лесно да се покаже, че ако Земята имаше форма на обвивка, то тяло, намиращо се вътре в нея, не би се привличало по-силно към едната страна, отколкото към другата.“   През 1766 г. Пристли изказва догадката си за това, че електрическите сили се подчиняват на закона за „обратните квадрати“, по аналогия със Закона за всеобщото привличане на Исак Нютон.     Открития в областта на химията Пристли с основание се смята за един от основоположниците на съвременната химия. Неговите основни химически изследвания са посветени на изучаването на газовете. В областта на химията на газовете (наричана по онова време „пневматична химия“) на Пристли принадлежат редица големи открития. През 1771 г. той открива фотосинтезата, установявайки, че въздухът, „развален“ от горене или дишане, става отново годен за дишане под въздействието на зелените части на растенията. През 1778 г. той доказва, че при фотосинтезата растенията поглъщат въгледвуокиса и изработват кислород. ", "date": "2019.08.17", "title": "Джоузеф Пристли установява, че растенията отделят кислород"}
{"url": "https://www.actualno.com/balkani/kosovo-zabrani-vnosa-na-kartofi-i-med-ot-severna-makedonija-news_785769.html", "text": "      Министърът на труда и индустрията на Косово Ендрит Шала наложи забрана за вноса на мед и картофи от Северна  Македония, съобщава МИА. Мярката е в отговор на забраната, която Скопие въведе за вноса от Косово на риба за развъдници.      В съобщението на Министерството на труда и индустрията се казва, че става въпрос за „предприемане на реципрочна мярка спрямо Северна Македония”, както и че митническите власти на Косово се задължават да приложат мярката незабавно.   В свое изявление министър Шала съобщи, че решението ще продължи да действа дотогава, докато властите в Македония не преразгледат решението си за внос на риба за развъдници от Косово.\r\nТой е изпратил писмо до македонския си колега за преразглеждане на решението. Липсата на реакция от страна на властите в Скопие принудили Прищина да направят реципрочни стъпки.   ", "date": "2019.08.17", "title": "Косово забрани вноса на картофи и мед от Северна Македония "}
{"url": "https://www.actualno.com/politics/rumen-radev-neka-ne-se-kriem-zad-dylboka-politika-na-blagorazumie-news_786019.html", "text": "      116 години от Илинденско-Преображенското въстание се отбелязаха  в местността Петрова нива с национален възпоменателен събор. Събитието е под патронажа на президента Румен Радев.      В речта си държавният глава подчерта значението на тракийците, които застават зад братята си македонци в борбата за свобода. Радев посочи и, че от Илинден, през Преображение, до Кръстовден ни е завещан героизма и не трябва да забравяме пролятата кръв и хилядите унищожени съдби.   \"Нека заявим високо и категорично, че е въпрос на отговорност на всеки български държавник да бъде редом с наследниците на изстрадалите. Нека е ясно, че ние не търсим отмъщение, но няма да забравим и пепелищата, които погълнаха не само домове и имане, а хиляди човешки съдби. Нека не се крием зад дълбока политика на благоразумие, защото е въпрос на национално достойнство да не позволим да бъде преиначавана историята, да не допуснем и да направим така, че да не бъдат забравени и справедливите искания и да бъдат отлагани за някой следващ ден. Поклон пред паметта на героите и хилядите невинни жертви\", каза Румен Радев. ", "date": "2019.08.17", "title": "Румен Радев: Нека не се крием зад дълбока политика на благоразумие "}
{"url": "https://www.actualno.com/europe/tajfun-predizvika-navodnenie-v-rusija-news_785856.html", "text": "      Около 530 постройки са били наводнени в Приморския край в Русия след преминаването на тайфуна „Кроса”, съобщи регионалната служба на Министерството на извънредните ситуации.      Тайфунът премина близо до Приморие и повиши нивата на реките в района. Наводненията са откъснали от света шест села от Красноармейския окръг.   Според синоптиците тайфунът мина по най-благоприятната траектория за Приморие - по-близо до остров Хокайдо, така че валежите са по-малко от очакваното.\r\nСъобщено бе за наводняването на 300 селскостопански постройки и 20 къщи, предаде още РИА Новости.   ", "date": "2019.08.17", "title": "Тайфун предизвика наводнение в Русия "}
{"url": "https://www.actualno.com/society/sedmichna-prognoza-za-vremeto-za-19-25-avgust-news_785795.html", "text": "      Новата седмица започва със слънчево време в западната част от страната. В Южна България се очакват валежи от дъжд. Максималните температури ще са между 20 и 30 градуса.      Във вторник и сряда валежи не се очакват. Ще бъде ясно и топло. Температурите ще се повишат и ще бъдат между 25 и 35 градуса.   В четвъртък и петък времето остава без промяна. Ще остане горещо с температури, достигащи 35 градуса.\r\nПрез почивните дни над цялата страна ще бъде слънчево и без валежи. Максималните температури ще са между 25 и 35 градуса.   ", "date": "2019.08.17", "title": "Седмична прогноза за времето за 19-25 август"}
{"url": "https://www.actualno.com/america/sasht-izdade-zapoved-za-zadyrjane-na-iranski-petrolen-tanker-news_785860.html", "text": "      Министерството на правосъдието на САЩ издаде заповед за арест на задържан ирански нефтен танкер, ден след като съдия в Гибралтар разпореди той да бъде освободен, предаде BBC.      Супертанкерът „Грейс 1“, който превозва 2,1 милиона барела петрол, беше задържан на 4 юли по подозрение в незаконно транспортиране на петрол до Сирия.   Преди това Иран нарече задържането на „Грейс 1” \"незаконно прихващане\".\r\nВашингтон твърди, че може да конфискува „Грейс 1” и петрола на борда въз основа на предполагаеми нарушения на международните закони, банкови измами и пране на пари.   ", "date": "2019.08.17", "title": "САЩ издаде заповед за задържане на ирански петролен танкер"}
{"url": "https://www.actualno.com/celebrate/sv-mychenik-miron-prezviter-news_690255.html", "text": "      Св. мъченик Мирон бил свещеник в някое място в Ахаия. Той бил от богат и знатен род. Отличавал се със своя благ характер. Бил кротък, боголюбив и човеколюбив.      Във времето на Деций на самия ден Рождество Христово езичници се втурнали в храма. В своя гняв те го хвърлили в силно нагорещена пещ, но Мирон излязъл невредим. Това чудо не вразумило мъчителите, а ги довело до още по-голяма ярост. Особено разгневен бил съдията Антипатър. Той заповядал да одерат на ремъци кожата на Мирон от главата до нозете. Мъченикът доловил един такъв ремък от своята кожа и с него ударил по лицето съдията – мъчител. Съдията изпаднал в ужас, взел меча и се самоубил. Най-после св. Мирон бил отведен в гр. Кизик и там го посекли с меч. Това станало в 250 година.     ", "date": "2019.08.17", "title": "Св. мъченик Мирон Презвитер"}
