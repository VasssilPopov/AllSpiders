{"url": "https://trud.bg/%d0%bc%d0%b0%d0%b9%d0%ba-%d0%bf%d0%b5%d0%bd%d1%81-%d1%81%d0%b0%d1%89-%d1%89%d0%b5-%d1%81%d0%b5-%d0%b1%d0%be%d1%80%d1%8f%d1%82-%d0%b7%d0%b0-%d0%b4%d0%b0-%d0%b3%d0%b0%d1%80%d0%b0%d0%bd%d1%82%d0%b8/", "text": "Съединените щати ще се борят, за да гарантират поражението на „Ислямска държава“, заяви вицепрезидентът Майк Пенс, предаде АФП. Той потвърди плановете за изтегляне на войските от Сирия след самоубийственото нападение в град Манбидж, в което загинаха американски служители. „Ще останем в региона и ще останем в борбата, за да гарантираме, че ИДИЛ няма да надигне отново грозната си глава“, каза Пенс на среща във Вашингтон с американски посланици. „Ще защитим извоюваното от нашите войници и нашите коалиционни партньори“, заяви той на срещата в Държавния департамент. Коалицията, ръководена от САЩ съобщи, че 5 американски военни са сред загиналите в самоубийствената атака в град Манбидж, първата в района срещу международните сили за 10 месеца. „Ислямска държава“ пое отговорност за атаката. По-рано турският президент Реджеп Тайип Ердоган заяви, че 20 души са били убити при бомбено нападение в Северна Сирия, включително двама американски войници. Ердоган каза, че не смята, че нападението в сирийския град Манбидж ще повлияе на решението на американския президент Доналд Тръмп за изтегляне на американските сили от Сирия. Нападението изглежда е най-смъртоносното за американските сили в Сирия от разполагането им там през 2015 г., отбелязва агенцията Ройтерс. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.01.16", "title": " Майк Пенс: САЩ ще се борят, за да гарантират поражението на „Ислямска държава“"}
{"url": "https://trud.bg/%d1%86%d0%b2%d0%b5%d1%82%d0%b0%d0%bd%d0%be%d0%b2-%d0%bf%d1%80%d0%b5%d0%b4%d0%b8%d0%bc%d1%81%d1%82%d0%b2%d0%be%d1%82%d0%be-%d0%bd%d0%b0-f-16-%d0%b5-%d1%87%d0%b5-%d0%b2-%d0%bf%d1%80%d0%b5%d0%b4/", "text": "Предимството на F-16 е, че в предложението няма възможност за скрити разходи, които може да се направят впоследствие, за разлика от предложението на „Сааб“ за „Грипен“. Това заяви пред   председателят на ПГ на ГЕРБ Цветан Цветанов за днешното решение на  за преговори със САЩ за закупуване на F-16. След днешното гласуване в парламента да се даде мандат за преговори със САЩ за закупуване на F-16 блок 70 може да се уточнят инвестиционните детайли, заяви Цветан Цветанов. Това е най-прозрачният конкурс, увери той. По думите му, решението, взето от служебния кабинет „Герджиков“ да се водят преговори със „Сааб“ за „Грипен“ е непрозрачно и „взето на тъмно“. От друга страна, парламентарното мнозинство направи анкетна комисия, изтъкна Цветанов. Той добави, че в качеството си на военнослужещ, президентът Радев е подкрепял закупуването на F-16, но позицията му се е променила, след като е станал президент. Днешното решение на народните представители е информирано, заяви Цветанов. „Предимството на F-16 е, че в предложението няма възможност за скрити разходи, които може да се направят впоследствие, докато за „Грипен“ ще се направи скрит разход, защото трета страна трябва да даде лиценз, оборудване и въоръжение“, каза той. С 8 самолета няма да може да защитим държавата, но гарантираме сигурността си, когато сме съвместими с останалите страни, които използват F-16, допълни Цветанов. Председателят на ПГ на ГЕРБ прогнозира, че на евроизборите ГЕРБ ще получи минимум 6 места.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.01.16", "title": " Цветанов: Предимството на F-16 е, че в предложението няма възможност за скрити разходи"}
{"url": "https://trud.bg/%d0%bf%d1%83%d1%82%d0%b8%d0%bd-%d1%81%d0%b5%d1%80%d0%b8%d0%be%d0%b7%d0%b5%d0%bd-%d0%b4%d0%b5%d1%81%d1%82%d0%b0%d0%b1%d0%b8%d0%bb%d0%b8%d0%b7%d0%b8%d1%80%d0%b0%d1%89-%d1%84%d0%b0%d0%ba%d1%82%d0%be/", "text": "Когато говорим за ситуацията на Балканите, сериозен дестабилизиращ фактор там е политиката на САЩ и на определени западни страни, насочена към утвърждаване на тяхната доминация в региона, заяви руският президент Владимир Путин в интервю за белградския вестник „Вечерне новости“. „Още през 1999 г. силите на НАТО, без санкция от ООН, два месеца и половина бомбардираха Югославия, насилствено отделиха Автономната област Косово. През 2008 г. Вашингтон и съюзниците му подкрепиха нелегитимно обявената косовска независимост“, каза Путин.  През 2017 г., „въпреки позицията на половината от населението, Черна гора бе въвлечена в НАТО“, продължи той. „Уплашиха се от референдум по този въпрос и в резултат страната преминава през период на политическа нестабилност. Миналата година с цел форсирано приемане в НАТО на Република Македония дори бе задвижен процес на приемане на конституционни поправки и промяна на името на тази държава, ревизия на основите на македонската национална идентичност. При това бе игнорирана волята на македонските гласоподаватели – референдумът за промяна на името на държавата се провали, но външният натиск продължи“, каза Путин. Като се знае и се разбира колко сложни са Балканите и историята на този регион, Русия винаги го е смятала за пространство за конструктивно сътрудничество, каза руският държавен глава.  „Затова помощта за укрепването на регионалната сигурност и стабилност е наш безусловен приоритет. Обявяваме се за това да се зачитат правата и интересите на балканските държави и народи, да се спазва международното право“, каза руският президент.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.16", "title": " Путин: Сериозен дестабилизиращ фактор на Балканите е политиката на САЩ"}
{"url": "https://trud.bg/%d0%b6%d0%b0%d0%bd%d0%b4%d0%b0%d1%80%d0%bc%d0%b5%d1%80%d0%b8%d1%8f-%d0%b7%d0%b0%d0%bb%d0%be%d0%b2%d0%b8-%d0%bf%d0%b5%d1%82%d1%80%d0%b8%d1%87%d0%ba%d0%b8%d1%8f-%d0%b5%d1%81%d0%ba%d0%be%d0%b1%d0%b0/", "text": "Обискирани са 7 къщи Полицаи и жандармеристи атакуваха петричкото село Тополница и арестуваха 10-ина мъже по подозрение, че са дилъри на наркотици. Сред задържаните е и Огнян Атанасов, известен от над 20 години като наркобос с прякорите Тополнишкия и петричкия Ескобар. Обискирани са седем къщи, но от полицията вчера отказваха информация по случая. Това е втора подобна акция за последните 2 месеца, след като през декември м.г. отново село Тополница бе блокирано и местни хора бяха задържани заради дрога. Граничното благоевградско село с десетилетия се смята за Меката на наркотрафика към Гърция. През 1994 г. Огнян Атанасов е хванат да продава хероин в южната ни съседка и получава 18-годишна присъда. Четири години по-късно той успява да избяга от затвора “Касандра”. Остава на гръцка територия до 2003 г. и според тамошната полиция извършва още 11 престъпления. Повече от 10 г. срещу петричкия Ескобар се водят две дела за наркотици и пране на пари. Заради висящите процеси, съдилищата отхвърлят исканията за екстрадицията му в Гърция. През 2016 г. обаче делата са спрени заради тежки мозъчни увреждания на Атанасов, получени от продължила над 20 г. употреба на обезболяващи лекарства бензодиазепини. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.16", "title": " Жандармерия залови петричкия Ескобар (обзор)\t\t\t"}
{"url": "https://trud.bg/%d1%82%d1%80%d0%b8-%d0%ba%d0%be%d0%bb%d0%b8-%d1%81%d0%b5-%d0%bd%d0%b0%d0%bd%d0%b8%d0%b7%d0%b0%d1%85%d0%b0-%d0%bd%d0%b0-%d0%b1%d1%83%d0%bb-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%b2/", "text": "Верижна катастрофа на кръстовището на столичния бул. „България“ и „Тодор Каблешков“ обърка за кратко движението в час пик в участъка, предаде БГНЕС. За щастие инцидентът, който е станал малко преди 18 ч., се размина без пострадали, само с потрошени ламарини. Сблъскали са се три маркови автомобила, като един от тях се е забил директно в светофарната уредба. На мястото има пътна помощ и полицейска кола.  Движението е натоварено, регулира се от пътни полицаи.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.16", "title": " Три коли се нанизаха на бул. „България“ в столицата, няма пострадали"}
{"url": "https://trud.bg/%d0%b2%d1%83%d1%87%d0%b8%d1%87-%d1%81%d0%b8%d0%bb%d0%bd%d0%be-%d0%b7%d0%b0%d0%b8%d0%bd%d1%82%d0%b5%d1%80%d0%b5%d1%81%d0%be%d0%b2%d0%b0%d0%bd%d0%b8-%d1%81%d0%bc%d0%b5-%d0%be%d1%82-%d0%b8%d0%b7/", "text": "В навечерието на посещението на държавния глава на Руската федерация Владимир Путин в Сърбия, президентът на западната ни съседка даде обширно интервю за информационна агенция TACC, в която засегна широк кръг от теми, включително тази за енергийното сътрудничество. „Ако говорим за това, което има ключово значение за нас – това са енергийните доставки, газта… Близки сме до това да реализираме проект, който по-рано се наричаше „Южен поток“. Става въпрос за пълноценна междусистемна газова връзка между България и Унгария“, подчерта Вучич, като същевременно допълни, че след това Белград ще работи с „Газпром“. „Много съм благодарен на Алексей Милър за доброто сътрудничество и коректните отношения, както и за добрата цена, определена за Сърбия. Не е същата като в Беларус и някои други страни, но е много добра и е много по-ниска от цената, на която другите предлагат газ. Казвал съм това безкрайно много пъти. Бях под натиск в продължение на пет години от всички страни – вземете газ оттук, вземете газ оттам“, призна държавният глава на Сърбия. Вучич изрази загриженост за надеждността на доставките на руски природен газ до Сърбия през Украйна. „Но какво да правим, ако един ден това стане невъзможно? Ето защо сме силно заинтересовани от изграждането на междусистемна връзка през България – „Турски поток“, който ще има две разклонения. И така да получаваме газ. Ще говорим за това с Русия. Разговаряме с „Газпром“ за изграждането на газови електроцентрали в Сърбия и за разширяването на нашия газохранилищен капацитет от 400 милиона куб. м на 750 милиона куб. м, а впоследствие до 1 млрд. куб. метра. Така ще осигурим резерви за пет до шест месеца, ако доставките на газ бъдат преустановени. Ние правим всичко това с „Газпром“, с Руската федерация. Цената на руския газ е несравнимо по-благоприятна за нас от цената на втечнения природен газ, която се предлага чрез Хърватия, през Александруполис и много други места“, категоричен бе сръбският президент. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.16", "title": " Вучич: Силно заинтересовани сме от изграждането на междусистемна газова връзка през България"}
{"url": "https://trud.bg/%d0%b4%d1%8a%d1%80%d0%b6%d0%b0%d0%b2%d0%b0%d1%82%d0%b0-%d1%81%d0%b8-%d0%b2%d0%b7%d0%b8%d0%bc%d0%b0-%d1%81%d0%bf%d1%8f%d1%89%d0%b8%d1%82%d0%b5-%d0%b0%d0%ba%d1%86%d0%b8%d0%b8/", "text": "Прехвърлят книжата в общ фонд Парите ще влязат в Сребърния фонд за изплащане на пенсии Държавата ще си вземе “спящите” акции от масовата приватизация, чиито собственици не са се интересували от тях през последните 15 години. Това става ясно от Концепция за личните сметки на хората, водени от “Централен депозитар” АД, която е пусната от Министерството на финансите за обществено обсъждане. Целта на промените е хората да се поинтересуват от акциите си, да разберат че могат да ги продадат и да получат пари, както и да се раздвижи капиталовият пазар. В Регистър А на “Централен депозитар” (ЦД) по лични сметки на гражданите се водят притежаваните от тях акции и компенсаторни инструменти, включително придобити от масовата приватизация. Първоначалното захранване на сметките в Регистър А към ЦД е направено в първата вълна от масовата приватизация през 1996 г. като в момента акции притежават над 2 млн. души. Стойността на тези акции е 2-3 млрд. лв. Много от собствениците на такива акции през последните 15 години не са проявили интерес към тях, включително и поради незнание на наследниците, че имат права върху книжата. Много хора дори не взимат дивидентите си от дружествата като след изтичане на 5-годишна давност парите остават в дружеството. Други пък, които знаят за акциите и имат интерес към тях, не са предприели действия по управлението им, защото свързаните с това разходи (за прехвърляне по подсметка на инвестиционен посредник, както и за съхранение и продажба) в повечето случаи са по-високи от стойността на самите ценни книжа. За да се раздвижат тези книжа се предлага да се даде срок от 1 година, в която собствениците на акции да могат да ги прехвърлят от лични сметки в ЦД към подсметки при инвестиционен посредник. След това “спящите” акции, към които все още няма интерес, ще бъдат прехвърлени в специален инвестиционен фонд. Срещу книжата си всеки ще получи дялове от фонда, равностойни на притежаваните от него акции. След това ще бъде даден нов срок от 5 г., в който хората ще могат да поискат от фонда да изкупи дяловете им и да вземат парите си, или да заявят желание да останат притежатели на дяловете. Ако и в този срок хората не направят нищо, дяловете им ще бъдат продадени, а парите ще влязат в Сребърния фонд за изплащане на пенсии.   Останаха 636 дружества Публичните дружества от масовата приватизация (които се търгуват на фондовата борса) са 91, а непубличните са 545, пише в Концепцията на МФ. Предвид възрастта на хората, които са придобили акции от масовата приватизация (през 90-те години повечето са били на 40-50 години), е твърде вероятно немалка част от акционерите с лични сметки в Регистър А да са починали. Затова се предлага да бъдат облекчени процедурите за наследяване на акциите за да може хората да получат реални пари за собствеността си. За да се раздвижи пазарът трябва да бъде поет ангажимент да бъдат намалени таксите за прехвърляне на акциите към инвестиционен посредник (към Регистър Б), както и за съхранение и продажба на книжата, пише в Концепцията.   Проверете собствеността си Има три варианта Има три варианта всеки да провери какви акции от масовата приватизация или от търгувани на борсата дружества притежава. Първият е да направи справка в сайта на Централния депозитар чрез квалифициран електронен подпис (КЕП). Цените на електронните подписи варират в зависимост от издателя и срока им от 20 до 70 лв. Вторият вариант да проверите какво притежавате отново е чрез сайта на ЦД като използване персонален идентификационен код (ПИК), който се издава безплатно от НАП. Третият вариант е като използвате услугите на инвестиционен посредник. За целта човек трябва да подпише договор за агентство с инвестиционен посредник, който има лиценз за регистрационен агент, и да поиска да му направят справка за притежаваните ценни книжа. Услугата се заплаща, като според тарифите на инвестиционните посредници струва между 25 и 36 лв. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com        ", "date": "2019.01.16", "title": " Държавата си взима „спящите“ акции\t\t\t"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b6%d0%b5%d0%bb%d1%8f%d0%b7%d0%ba%d0%be%d0%b2-%d0%b2-%d0%bc%d0%be%d0%bc%d0%b5%d0%bd%d1%82%d0%b0-%d0%b8%d0%bc%d0%b0%d0%bc%d0%b5-%d0%b8%d0%bd%d0%b2/", "text": "Следваме последователна и ясна политика по отношение на Летище София. Това каза пред   министърът на транспорта Росен Желязков. Вчера от БСП обявиха, че ще изпратят сигнал до ЕК относно концесията на летището. Според Желязков обаче действията на социалистите са прагматични и по този начин те следват политическите си виждания: „БСП винаги са се обявявали против концесиите, едновременно с това те са правили едни от най-големите и смислени концесии в България. Вземете концесията на Летище Бургас и концесията на Летище Варна”, посочи Желязков. По думите му няма лошо от БСП да сезират ЕК, но само когато имат конкретни предложения. Българското правителство ще се обърне задължително към ЕК, когато бъде избран концесионер, за да може Комисията да провери участника и да провери дали има държавна помощ, както твърди БСП, подчерта Желязков. Министърът допълни, че държавата съвсем нормално поема ангажимент да не строи друго летище в радиус от 100 м., но това не спира частни инвеститори да строят. „В момента имаме инвестиционно предложение за летище „София-запад”, посочи той. Относно казуса със задържания либийски кораб в български води Желязков увери, че Гранична полиция и Морската администрация са изпълнили ангажиментите си. Корабът беше върнат на пристанище в Бургас, с което българската държава показва, че съдейства случаят да бъде разрешен. България полага дипломатически усилия пакетът „Мобилност 1” да бъде разгледан в рамките на следващия Европейски парламент, каза още Желязков. Приемането на пакета в рамките на настоящия ЕП би означавало насилствено прилагане на така разписания регламент. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.16", "title": " Министър Желязков: В момента имаме инвестиционно предложение за летище „София-запад“"}
{"url": "https://trud.bg/%d0%bf%d1%8a%d1%80%d0%b2%d0%b8-%d0%b7%d0%b0%d0%bb%d0%bf-%d0%ba%d1%8a%d0%bc-%d0%bc%d0%be%d1%83%d1%80%d0%b8%d0%bd%d1%8c%d0%be/", "text": "Първи залп бе отправен към уволнения от „Манчестър Юнайтед“ треньор Жозе Моуриньо. Неговият временен заместник Оле Гунар Солскяер определи стила на тима, който бе изповядван под ръководството на португалеца като тъп. „Юнайтед“ задължително трябва да атакува – каза норвежецът. – Това е основата, около която този клуб е изграден, а не както беше досега с тъпия стил на квадратите в средата на терена и пасовете назад“. След уволнението на Моуриньо „червените дяволи“ са в подем при Солскяер. Тимът записа шест поредни успеха. Нещо, което до този момент не бе постигано от нов наставник. Не само Специалния обаче го отнесе. „Юнайтед“ нападна Английската Федерация заради предстоящия сблъсък с „Арсенал“ за ФА Къп. Съгласно разпоредбите на турнира, от „Олд Трафорд“ трябва да получат 15% от пропуските за двубоя на 60-хилядния „Емиратс“. Това прави около 9000 места. От „Арсенал“ обаче ще предоставят само 5233 билета. „Разпределението е такова с цел безопасност за зрителите“, обосноваха се от „Арсенал“. От федерацията заявиха, че тимът не нарушава правилата. Това обаче вбеси „Юнайтед“, които нарекоха действията на своите колеги „смешни“.", "date": "2019.01.16", "title": " Първи залп към Моуриньо"}
{"url": "https://trud.bg/%d1%84%d0%be%d0%ba%d1%83%d1%81%d0%b8-%d1%81%d1%8a%d1%81-%d1%81%d0%b8%d1%80%d0%b5%d0%bd%d0%b5-%d0%b2%d1%8a%d1%80%d1%82%d1%8f%d1%82-%d1%82%d1%8a%d1%80%d0%b3%d0%be%d0%b2%d1%86%d0%b8-%d0%b8-%d0%bf%d1%80/", "text": "Промените в Наредбата за специфичните изисквания към млечните продукти анихилирани от търговски хватки Добавят различни видове желета като при кренвиршите Не може да е истинско, ако килограмът струва 4-5 лева Потребителят да гледа да е по БДС, съветват експерти Асоциация “Активни потребители” започва свои проверки Сиренето с палма изчезна от магазините, след като от 14 януари влязоха в сила новите правила за имитиращите продукти, показаха проверки на „Труд” в големите вериги и кварталните магазини в цялата страна. Пред нас търговците обясниха, че търсенето не е достатъчно голямо, за да осигурят отделен щанд за сирене и кашкавал с палмова мазнина. На 14 януари изтече срокът, който беше даден на търговци и производители да въведат промените в Наредбата за специфичните изисквания към млечните продукти. Според тях продуктите с растителни мазнини вече не могат да носят етикети ”мляко”, ”сирене”, ”кашкавал” и други. Те трябва задължително да са в опаковка, на която близост до името на продукта трябва задължително да се посочи „Имитиращ продукт”, както и ясно обозначение на съставките, които са използвани като частични или пълни заместители. Освен информацията върху етикета задължително се посочва и количеството на съставки като сурово мляко, мазнини и протеини от немлечен произход, използвани в производството им. На тези, които са били опаковани и етикетирани преди влизането в сила на промените, се поставя допълнителен етикет. Тези продукти трябва да бъдат разположени на отделени щандове с надпис ”Имитиращи продукти”. Оказва се обаче, че на витрините с млечни продукти в магазините се предлага насипно сирене на цена от 4-5 лева за килограм, което се продава за истинско. Такава цена за истинско сирене е невъзможна, категорично заявиха пред „Труд” производители и експерти. Според Богомил Николов, председател на Асоциация „Активни потребители” се наблюдава преориентиране от влагането на палмова мазнина към по-високо водно съдържание в сиренето. За да се задържи водата в продукта, се добавят вещества – различни видове желета, каквато практика има в производството на кренвиршите, например. Това също е имитация, но друг вид, отсече Николов. Така на практика, за да се заобиколи законът, една имитация се заменя с друга. За да купят качествен продукт, потребителите да гледат той да е по БДС, цената също е ориентир, посъветва председателят на „Активни потребители”. Според него не са нужни масови, а ефективни проверки от страна на Българската агенция по безопасност на храните. Ясно е, че при сирене от 4-5 лева за килограм рискът да има нарушения е много по-голям, категоричен беше той. Асоциацията също ще започне свои проверки на млечните продукти. Производител може да предлага сирене по 4-5 лева килограма, само ако е решил да затваря, коментира пред „Труд” Симеон Присадашки, заместник-председател на Асоциация на млекопреработвателите (какво казаха от бранша четете в карето). По думите му, за да се постигне такава цена то трябва да е от 100% сухо мляко.   БАБХ започна масирани проверки Ще продължат цял месец Българската агенция по безопасност на храните започна мащабни проверки както по магазините, така и в производствените бази дали се спазват новите изисквания в Наредбата за специфичните изисквания към млечните продукти, съобщиха за „Труд” от агенцията. Инспекциите са започнали още на 14 януари в цялата страна и ще продължат цял месец. След това ще има обобщени данни дали са констатирани нарушения, уточниха от БАБХ. Ще се проверяват търговските обекти дали имат отделен щанд, на който са поставени имитиращите продукти и дали това е отбелязано както е по наредбата. Инспекторите ще следят дали те са пакетирани и дали на етикета им има пълна информация за това какви съставки съдържа продуктът. Санкциите са различни и зависят дали нарушението е първо или поредно, уточниха от агенцията по храните.   Без сертификат за вносните храни Отхвърлиха предложението на БСП Парламентът отхвърли законопроекта за борба с двойните стандарти при храните, който БСП предложи. Той предвиждаше продуктите, които са от ЕС, с утвърдени търговски марки, да имат сертификат за съответствие. Това трябва да гарантира на българския потребител, че този продукт е същият, който се продава и в Западна Европа, обясни промените депутатът от ПГ на „БСП за България” проф. Светла Бъчварова. Според нея за българските продукти не се предвижда да има изискване за такъв сертификат, защото българските производители са подложени на двоен контрол. При нарушения са предвидени санкции. „Днес около 80-85% от плодовете и зеленчуците са внос. 70-75% от млякото, вложено в млечните продукти, които се продават в търговската мрежа, е внос, под формата на млечен концентрат – сухо мляко и суроватка, млечен протеин”, заяви депутатът Румен Георгиев. Около 95% от телешкото и говеждото, 65% от свинското месо, 60% от агнешкото, които се преработват в страната в краен продукт – също са внос, подчерта той. Законодателната инициатива беше подкрепена само от ДПС. Според председателя на земеделската комисия Десислава Танева от ГЕРБ обаче предложеният законопроект не може да породи правен ефект и се прави единствено и с цел политическо говорене и популизъм.   Изяли сме близо 11 хиляди тона ментета Kонсумацията намалява през годините Изяли сме 10 681 тона сирене с палмова мазнина през миналата година. Това показват данните на Министерство на земеделието, храните и горите. Най-големи количества от имитиращия продукт са били произведени през юни – 1529 тона, а най-малко през февруари – 764 тона. Все пак данните сочат, че консумацията на сирене с растителни мазнини намалява през последните години. За цялата 2017 година у нас са произведени и съответно изконсумирани 13818 тона фалшиво сирене, а през 2016 г. – 14 559 тона. Миналата година беше приета и наредбата за хигиената на храните, която забрани на една мандра да произвежда едновременно сирене от мляко и с растителни мазнини. Тя е в сила от 19 юли, като на производителите бе дадена възможност сами да определят какви храни ще произвеждат. Справка в Българската агенция по безопасност на храните показва, че 28 от общо 258 млекопреработвателни предприятия в България са избрали да произвеждат имитиращи продукти.   Димитър Зоров, председател на Асоциация на млекопреработвателите: Мандри са се превърнали в космически изследователски лаборатории Търговските вериги ни вдигат такса „бонус” Сирене под 7 лева за килограм и кашкавал под 12-13 лева не могат да бъдат само от мляко, заяви пред „Труд” Димитър Зоров, председател на Асоциация на млекопреработвателите. По думите му, за да се постигне цена от 4-5 лева, не може да няма палмова мазнина. Другият вариант е продуктът да е от 100% сухо мляко, но дори тогава трябва да има растителна мазнина, за да се постигне масленост в сухото вещество, обясни той. По-евтино сирене се постига и с по-високо водно съдържание. Но хората трябва да знаят, че при влагането на повече вода, дори продуктът да е само от мляко, се нарушава нормалният процес на зреене. Такова сирене трудно се усвоява от организма и се получава все едно дъвчете дъвка, посочи Зоров. Според колегата му Симеон Присадашки сиренето по БДС се прави от поне 7 литра мляко. При изкупна цена от 70-80 стотинки за литър, излиза, че килограм сирене трябва да струва поне 5,60 за кг. И това е само суровината, без разходи за ток, заплати и т. н. Продукт от 4-5 лева за мен е пресована извара, каза Присадашки. Под натиска на търговските вериги родните производители са се превърнали в космически изследователски лаборатории, като от нищо правят нещо. На пръстите на едната ръка се броят тези, които се опитват да произвеждат по правилата, категоричен беше Димитър Зоров. От началото на годината търговските вериги ни изнудват с увеличение на такса „бонус”. Казва се „Подобряване на търговските условия” и всяка година ни вдигат с 1-2 процента таксата, която ни взимат от оборота на наши продукти, които продават, разказа председателят на асоциацията. По думите му абсолютно всички вериги прибират бонус, иначе отказват да продават определена марка. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.16", "title": " Фокуси със сирене въртят търговци и производители\t\t\t"}
{"url": "https://trud.bg/%d0%ba%d0%b0%d0%bd%d0%b0%d0%b4%d1%81%d0%ba%d0%b8-%d0%b3%d1%80%d0%b0%d0%b6%d0%b4%d0%b0%d0%bd%d0%b8%d0%bd-%d0%b5-%d0%be%d1%82%d0%b2%d0%bb%d0%b5%d1%87%d0%b5%d0%bd-%d0%be%d1%82-%d0%b8%d1%81%d0%bb%d1%8f/", "text": "Канадски гражданин беше отвлечен снощи в северната част на Буркина Фасо, близо до границата с Мали, съобщи днес министърът за сигурността Клеман Савадого, цитиран от Ройтерс. Саватого уточни, че похитеният канадец е работил за минната компания „Проугрес минералс“, която е базирана във Ванкувър, Канада. През последните месеци нападенията на ислямистки бойци в Буркина Фасо се увеличиха и от 31 декември в няколко северни провинции на западноафриканската страна е обявено извънредно положение, отбелязва Ройтерс. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.16", "title": " Канадски гражданин е отвлечен от ислямисти в Буркина Фасо"}
{"url": "https://trud.bg/%d0%b4%d0%b0%d0%b2%d0%b0%d1%82-%d0%b4%d0%b2%d0%b5-%d0%b4%d0%b0%d0%bd%d1%8a%d1%87%d0%bd%d0%b8-%d0%be%d0%b1%d0%bb%d0%b5%d0%ba%d1%87%d0%b5%d0%bd%d0%b8%d1%8f-%d0%b7%d0%b0-%d0%b4%d0%b5%d1%86%d0%b0-%d1%81/", "text": "Годишните данъчни декларации за доходите на гражданите се подават от 10 януари до 30 април. Затова в рубриката на „Труд“ “Данъчна консултация” представяме позицията на НАП за това какви облекчения могат да се ползват за деца с увреждания. Допълнително посочваме дължи ли се ДДС за отдаване под наем на сграда за медицински център. Димитрина Захаринова е управляващ съдружник в одиторско дружество “Захаринова Нексиа” ООД (www.ZaharinovaNexia.com). От края на месец май дружеството е част от международна одиторска мрежа Nexia international. Преподавател е във Висшето училище за застраховане и финанси в гр. София. Била е Директор на Националната Агенция за Приходите град София, съветник в ДАНС, както и директор на дирекция в Агенцията за държавна финансова инспекция. Регистриран одитор и данъчен консултант. Има двама сина, внук и внучка.", "date": "2019.01.16", "title": " Дават две данъчни облекчения за деца с увреждания"}
{"url": "https://trud.bg/%d0%b3%d1%80%d0%b8%d0%bf%d0%bd%d0%b0%d1%82%d0%b0-%d0%b2%d1%8a%d0%bb%d0%bd%d0%b0-%d1%81%d0%b5-%d1%80%d0%b0%d0%b7%d1%80%d0%b0%d1%81%d1%82%d0%b2%d0%b0/", "text": "След Бургас, Стара Загора, Шумен и Силистра, грипна епидемия вчера обявиха и областите Перник и Пазарджик. Здравните власти са изпратили препоръка за преустановяване на учебните занятия за периода 17.01.2019 г. – 22.01.2019 г. включително. До второ нареждане се преустановяват детските и женските консултации, свижданията в лечебните заведения за болнична помощ и провеждането на профилактични имунизации. В петте области, обявили епидемия, броят на заболелите е 280-300 души на 10 000. Пред епидемия са Русе, Ямбол, София, Плевен, Враца, Смолян, Сливен, Варна и други. В грипна ваканция до 18 януари включително са и училищата в област Стара Загора, област Шумен и община Силистра.  Пикът на грипа се очаква в края на януари и началото на февруари, когато вълната ще обхване почти цялата страна. Щамовете, които върлуват, са от тип А – H1N1 (Калифорния, близък до т.нар. свински грип) и H3N2. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.16", "title": " Грипната вълна се разраства"}
{"url": "https://trud.bg/%d0%b5%d1%80%d0%b4%d0%be%d0%b3%d0%b0%d0%bd-%d0%b4%d0%b5%d0%b9%d1%82%d1%8a%d0%bd%d1%81%d0%ba%d0%be%d1%82%d0%be-%d1%81%d0%bf%d0%be%d1%80%d0%b0%d0%b7%d1%83%d0%bc%d0%b5%d0%bd%d0%b8%d0%b5-%d1%82%d1%80/", "text": "Държавният глава на Турция Реджеп Тайип Ердоган призова за преразглеждане на Дейтънското мирно споразумение от 1995 г., с което се слага край на войната в Босна и Херцеговина, предава гръцката телевизия Skai. В рамките на реч, турският президент заяви, че Дейтънското споразумение трябва да бъде преразгледано, тъй като то „не решава бъдещето на Босна и Херцеговина“. Според телевизията коментарът на Ердоган повдига въпрос за стремежите на Анкара на Балканите и знак за намерението на Турция да засили влиянието си в региона. Аргументи в подкрепа на това твърдение обаче не са приведени.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2019.01.16", "title": " Ердоган: Дейтънското споразумение трябва да се преразгледа, защото то „не решава бъдещето на Босна и Херцеговина“"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-322/", "text": "Фокуси със сирене въртят търговци и производители Вдигат водното съдържание и сухото мляко в продукта. Добавят различни видове желета като при кренвиршите. Не може да е истинско, ако килограмът струва 4-5 лева.       Дават две данъчни облекчения за деца с увреждания Данъчен консулт на „Труд“.           Остават опашките пред лифта в Банско Съдът отмени промените в Плана на Национален парк „Пирин“. Кметът на зимния курорт Георги Икономов пред „Труд“: Законодателството трябва да се прецизира.         Честито за избора на F-16 и на Русия Докато чакаме новите изтребители от САЩ, ще плащаме на Кремъл стотици милиони. А можеше всичко да е различно – коментар на Емил Спахийски.         Световни амбиции Силует на Иванка Тръмп. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.16", "title": " Вижте акцентите в броя на вестник „Труд“ в четвъртък, 17 януари 2019"}
{"url": "https://trud.bg/%d0%bf%d1%80%d0%be%d1%84-%d0%bd%d0%b8%d0%bd%d0%b0-%d0%b4%d1%8e%d0%bb%d0%b3%d0%b5%d1%80%d0%be%d0%b2%d0%b0-%d1%81%d0%bf%d0%b5%d1%86%d0%b8%d0%b0%d0%bb%d0%b8%d1%81%d1%82-%d0%bf%d0%be-%d0%b3%d0%b5%d0%be/", "text": "Как енергетиката от бизнес се превърна в явна политика. Каква ще е 2019-а за света – проблемите на Балканите, в Европейския съюз преди изборите за Европарламент, докъде ще стигнат в битката си републиканци и демократи в САЩ. Предстои ли нова „пролет“ за Европа и защо нашите политици изглеждат като стаени в миша дупка. По тези въпроси разговаряме с проф. Нина Дюлгерова. – САЩ заплашиха Германия със санкции заради газопровода „Северен поток 2“. Подобен беше казусът и със спрения Южен поток. Енергетиката в последните години открито се превърна в политика, макар че е логично тя да бъде бизнес – защо, проф. Дюлгерова? – Живеем в енергийния XXI век, в който енергетиката се е превърнала не само в основен филтър на международните отношения, но и в ефективен геополитически инструмент, чрез който се създават и регулират конфликтни зони или се оказва дипломатически натиск с преки икономически заплахи. Газовата политика на Русия в европейска посока е много чувствителна тема за Вашингтон, който през второто десетилетие на XXI век активно работи за елиминирането на всеки диверсификационен енергиен проект, конкурентен на украинската преносна мрежа. Американската активност се прояви много ярко през 2013 и 2014 г. по отношение на алтернативния „Южен поток“, а сега за пореден път подобен натиск, но не с такива политически и задкулисни размери се оказва върху Берлин по отношение на „Северен поток 2“. Този натиск може да се приеме повече като част от инерцията на натиска, отколкото като дипломатически акт със сериозни последствия за Германия. – 2019-а предстои да бъде доста бурна политическа година – това се вижда още в началото й. Ето нашият Балкански регион – вижте какво става в Гърция, в Косово, в Сърбия и Македония – ври и кипи. Преспанският договор ще разбуни ли пак региона? – Тази година действително е бурна и непредсказуема, но въпреки всичко тя е подчинена на два основни приоритета – избори (очаквани европейски и вероятно предсрочни в Гърция, а може и в други балкански държави) и резонанс от битката между демократи и републиканци в САЩ, които резонират във всяка зона по света и сфера .на обществен дейност. Действително информацията от държавите от т. нар. Западни Балкани е почти винаги негативна. – Процесите обаче не променят като цяло статуквото на Балканите. – Така е. Ето – македонският парламент гласува промяната в името на държавата, а в Гърция излизането на партията на „Независими гърци“ много бързо ще бъде решена чрез организирания бърз вот на доверие, който партия „Сириза“ успешно ще получи. Размяната на реплики между косовските ръководители и сръбския президент Вучич не преминават границата на реториката. Протестите в Белград и други сръбски градове не оказват съществено влияние върху политическите процеси в държавата. Румънското европредседателство е своеобразна гаранция за стабилност поне първите шест месеца на годината. Едва ли водещи европейски и световни фактори ще позволят Букурещ да влезе в политическа криза в период, в който ще се проведат европейските избори и Англия, може би, ще осъществи излизането си от ЕС. – Ние къде сме в казуса с Македония, нашите политици изглеждат стаени в миша дупка, все едно всичко е под контрол. – Моята позиция винаги е била да се борим за българското минало на Македония и за европейското бъдеще на тази държава. В контекста на гръцко-македонския спор България като цяло отсъства. Почти е сигурно, че Атина и Скопие ще се разберат за името „Северна Македония“, което ще отвори пътя към НАТО, което е и целта на САЩ, но едва ли ще стигне в близко бъдеще до Европейския съюз. Не трябва да се забравя, че НАТО и ЕС са американски проект. В 2019 г. обаче има съществена разлика по отношение на възможностите на Вашингтон в двете организации. НАТО продължава да е под контрола на САЩ, но ЕС през миналата година показа, а през настоящата ще има още по-големи възможности да засили дистанцията си от своя задокеански закрилник. Това може да се случи чрез изборите за европарламент, както и със състава на Еврокомисията. – Европа хич не е спокойна. Възможна ли е нова „пролет“ на континента? Питам ви след като италианския вицепремиер Салвини обсъди преди дни с полския си колега възможността за създаване на нов евроскептичен алианс в противовес на политиката на Берлин и Париж. – Италианско-полската дъга е една част от възможностите за промяна. Другата е излизането на Великобритания от ЕС, с което ще засили европейската консолидация чрез френско-германския съюз за европейска армия и с европейски бюджет. Третата възможност е засилване на националната държава, която в евросъюз да защитава интересите си в областта на сигурността, отбраната и осъществяването на външна политика, подчинена на политическата, икономическата и военна изгода за обществата на Европа. – Вече пророкуват, че евроизборите в края на май щели да са на живот и смърт. Как изглежда разпределението на силите, възможно ли е статуквото да се запази или напротив – ще има засилване на скептицизма? – Едва ли ще са на живот и смърт, тъй като европарламентът, най-вече еврокомисарите и другите водещи фигури в Брюксел и Страсбург са по-близо до политическия и иконимическия елит на държавите членки, отколкото до всички прослойки на обществата. Еврофондовете са мотивиращия елемент, както и възможностите за политическо или лично облагодетелстване. Европейската риторика не решава проблемите на ежедневието, но може да предизвика процеси като лобисткия проектозакон на Франция за превозвачите. България все още се учи, но не зная дали иска да се научи, че не може безкрайно да лъже избирателите си за светлото европейско настояще и бъдеще, тъй като държавата ще остане в ЕС, но вероятно без тези политици и суфльори, които само крадат. Идва момент, който вероятно през следващите месеци ще се прояви, когато вече парите са безсилни да контролират, но най-важното да спрат процесите на деградация, неглижиране и разпадане на държавността. Без държава и без власт парите са безсилни. – Казусът с миграцията е основният в момента на нашия континент. Има ли сили Европа да реши този проблем или ще продължава да се мотае в собствените си кълчища? – Ако Европа не реши проблема, миграцията ще разруши континента. През тази година ще видим резултатите от гласувания от Генералната асамблея на ООН глобален пакт за миграцията, а няколко дни по-късно резолюцията за бежанците. Това е предизвикателство, за което най-наясно са италианското правителство. Политическата реторика на останалите европейски лидери не излиза извън рамките на обобщенията, отсъствието на решителни мерки и като цяло странно бездействие, което може да се приеме повече като отстъпление и отказ от решителни мерки за опазване на Европа от етническа и религиознна асимилация. – Покрай Европа, в близкия до нас Близък Изток никак не е спокойно. Макар Тръмп да обяви, че ще изтегли американските войски от Сирия, там нещата стават много интересни. Извършва се прегрупиране на силите, а вече стотици хиляди се завръщат в Сирия. Войната обаче още се води на някои места, докога? – Проблемът в Сирия не е създаден, за да бъде бързо решен. Там се сблъскват много интереси, които преминават през призмата на етноконфесионалните конфликти със сериозен енергиен привкус. Изказаното от американския президент пожелание за изтеглянето на 2000 американски войници от Сирия и 7000 от Афганистан си остава едно добро пожелание, което няма как да се случи. Доказателство за това е както неговият неофициален отказ, така и активната дейност на американския държавен секретар Майк Помпео и съветникът по сигурността Джон Болтън. Те даже засилиха своята дейност по сирийския казус, както със заканите към Турция за икономически санкции, ако продължат своята деструктивна дейност към сирийските кюрди, така и предложението за поредна среща на заинтересованите страни в близко бъдеще. Не е случайна и обиколката на държавния секретар във водещите държави от Персийския залив. – Едно от най-неясно представяните неща в медиите по казуса със Сирия винаги е било кои са умерената опозиция и кои са терористите там? Дали пък американците или по-точно Тръмп не разбра заблудата си – нека така да го кажем? – Тук не става въпрос за заблуда на Тръмп, а за една сложна игра, в която в началото се посочват (защо не и създават) кои са умерената опозиция и кои са терористите. В процеса понякога те променят своето позициониране в зависимост от конюнктурните ситуации, но без да се забравят стратегическите цели. Мисля, че дори не е важно кой кой ще бъде в тази касапница. Важното е да има конфликт, да се продават оръжия и да се конфронтират обществата. Римският принцип „разделя и владей“ е вечен. Промяна има, но като цяло не много съществена само, когато се намеси неочакваният субективен фактор, който забавя или напротив – ускорява процеса, винаги контролиран отвън. – След заплахата на Тръмп, предстои ли нов сблъсък между САЩ и Турция, видяхме миналата година как Щатите с едно действие съсипаха турската икономика? – Заплахата е реална, но видяхме също, че Анкара се справи доста добре с американските действия. Разбира се, да се дразни Вашингтон непрекъснато, не е безопасно. От друга страна кюрдският въпрос е един от основните кошмари на президента Ердоган, тъй като запазването на сирийските кюрди като компактна част от северна Сирия може да повлече верижна реакция към кюрдите в Ирак и най-вече в малоазийската част на самата Турция. Страхът от създаването на кюрдска държава, което е част от американските планове за този регион би довело до необратими за самата Турция процеси и превръщането й във второстепенна регионална държава. Това е в разрез и с паносманистките и пантюркските амбиции на турския политически елит. През следващите седмици ще видим резултатите от близкоизточното турне на Майк Помпео, което ще даде отговор на въпроса за турските амбиции и реалностите в региона, свързани с кюрдския проблем. – Тръмп разбра ли, че войната на два фронта – вътре в държавата му и извън нея е доста трудно за овладяване? Вътрешните му проблеми изникват един след един, а войната между републиканци и демократи е трудна за прогнозиране. – Не трябва да се забравя, че от две години насам светът е подчинен на амбициозната и с висока степен на непредсказуемост като поведение на президента Доналд Тръмп, програма – „Америка на първо място“. Тук не става въпрос за неговото разбиране, а въпрос не само за неговото политическо оцеляване за втори президентски мандат, колкото за жестоката битка между държавите и финансовия капитал. Държавата, чийто представител е Тръмп, се бори за икономически просперитет и запазване на хората като част от съществуването им като личности. Финансовият капитал се бори за печалби, в които хората са само бройки, послушни, зависими и маргинализирани. Тази битка се води не само в САЩ, но на практика във всяка държава, най-вече в Европа и Азия. – Трудна година за света ще е 2019-а, а нашите български ядове си изглеждат все едни и същи от години – невъзможни за решаване, заради политическия инат и партийните игри, от които няма излизане. Тъжно ли е положението, или песимизмът ни е виновен? – За българите е характерно първо да отрекат всичко, а след това да се погледне на проблемите като процес, който може да бъде решен. Отказът от действие обикновено води до предсказуемо поражение. Настоящата година е важна за България, тъй като тя е в ситуация, в която вече личностите, професионалистите, а не маргиналите и случайно поставените на важни позиции хора ще имат шанса да очертават решенията и бъдещето на държавата. Край на случайниците! Всеки, който има илюзията, че с пари, но с малко знания и опит ще запази парите и властта си, се лъже много. В миналото остава празната реторика и изпразнените от съдържание обещания, които съпътстват българската политика. – Сериозно ли мислите така? – Да, смятам, че е дошло времето това да стане. Тази година отново е изборна – европарламент и местни избори, а максимата на Ото фон Бисмарк – „всички лъжат преди избори, по време на война и след лов“, според мен няма да е актуална. Надявам се да е така! Само разумните, премерени решения, и действия, осъществени от професионалисти с ясна визия за отстояване на българските национални интереси, са гаранция за устойчиво бъдеще на България. Нашият гост  Нина Дюлгерова е професор по международни отношения, доктор на икономическите науки (енергийна сигурност), доктор по нова и най-нова обща история. Специализирала е в Русия, Италия, Полша, САЩ, Холандия, Азербайджан. Преподава теория и история на международните отношения във Варненския свободен университет „Черноризец Храбър“и в Югозападния университет „Неофит Рилски“. Автор на няколко книги и стотици статии.          ", "date": "2019.01.16", "title": " Проф. Нина Дюлгерова – специалист по геополитика, пред „Труд“: Дойде време хората да решат: Случайниците вън от политиката\t\t\t"}
{"url": "https://trud.bg/%d0%b4%d0%b5%d0%bc%d0%be%d0%bd%d1%82%d0%b0%d0%b6%d1%8a%d1%82-%d0%bd%d0%b0-%d0%b0%d0%bc%d0%b5%d1%80%d0%b8%d0%ba%d0%b0%d0%bd%d1%81%d0%ba%d0%b0%d1%82%d0%b0-%d0%b8%d0%bc%d0%bf%d0%b5%d1%80%d0%b8%d1%8f/", "text": "Желанието на умерените империа­листи Хаосът в днешната американска външна политика може да се илюстрира великолепно с две вестникарски заглавия. На “Уошингтън поуст” от 14 декември: “Американските войски ще останат в Сирия още неопределено време и контролират една трета от страната”. И на “Уолстрийт джърнъл” от 19 декември: “Американските войски са готови за пълно изтегляне от територията на североизточна Сирия”. С победата на Тръмп над Хилари Клинтън, може да се каже, победи и външнополитическата линия на традиционния консервативен изолационизъм над псевдолибералния неоконсервативен империализъм. Но не само изолационистите, а и умерените американски империалисти – като именития външнополитически експерт Робърт Каплан – одобряват поне частичния демонтаж на империята и са например за изтегляне от Сирия и Афганистан. Каплан е умерен империалист – преди две години написа книгата “Да спечелим Скалистите планини”, в която твърди, че самата физическа география на Северна Америка, дори и посоките, в които текат североамериканските реки, обричат САЩ на лидерска роля в света. Светът напоследък стана абсурден и неразбираем за псевдолибералните неоконсерватори от лагера на Хилари. Не разбират какво се случи – защо техният идол, златното момиче на глобалните корпорации, така зле се провали. Как можело популистите да харесват един ексцентричен милиардер, плуващ в медийните прожектори? Как можело набожните евангелисти да харесват един мръснословещ, развратен дон Жуан? Как можело корпоративните медии да са тъй безпомощни срещу т.нар. от хиларистите “фалшиви новини” (т.е. обективни новини)? Как можело американската политическа система да е тъй безпомощна срещу злотворните (макар почти изцяло въображаеми) козни на Кремъл? В техния преобърнат с главата надолу свят например решението на Тръмп да изтегли американските сили от Сирия е престъпление, капитулация пред Путин, Асад, Ердоган, Иран. То разрушавало дълговечни политически норми, поставяло под въпрос дълготрайни глобални съюзи. Е, вярно е по изключение, дето казват, че изтеглянето от североизточна Сирия е предателство към кюрдите – но те сами взеха погрешната страна в конфликта и сега нямат друг изход освен да се помирят с Асад и да вземат каквото им предложи срещу вливането си в сирийската редовна армия срещу експанзията на Турция. В първия ден на новата година “Ню Йорк таймс” публикува интересен коментар на Каплан, озаглавен “Време е да напуснем Афганистан” с подзаглавие “САЩ харчат извън мяра за мисия, която може само да помогне на стратегическите им съперници”. Той не само одобрява решението на Тръмп да върне до лятото половината от американския контингент в страната, но е привърженик на цялостно изтегляне. “Никоя друга страна, пише той, не символизира упадъка на американската империя колкото Афганистан”. Разбира се, анализът му е напълно приложим и за Сирия, и за Ирак. Самият Каплан признава, че е сгрешил, като подкрепи американската агресия срещу Ирак в 2003 г. А също, с някои промени, анализът се отнася и за американската хегемония в постсоциалистическа Източна Европа. В Афганистан според Каплан САЩ вече нямат позитивни цели, а седят там само от страх от повторение на виетнамското им бягство от 1975 г., което държа влага на американските военни чак до войната в Персийския залив от 1991 г., пък и тогава те действаха максимално благоразумно. Но действията, продиктувани от страх, пише Каплан, нямат смисъл – облагодетелстват само съперниците на САЩ: Русия, а също Иран, Китай, Индия и Пакистан, които вече изграждат бъдещите си енергийни и транспортни коридори, а Русия се предпазва и от инфилтриране на терористи през южните си граници. Същото според мене може да се каже и за Сирия – САЩ на Обама и Хилари изтълкуваха тенденциозно хлебните бунтове в Египет и Тунис в началото на десетилетието като уж начало на прозападна революция в арабския свят и хвърлиха огромни усилия за смяна на режима на Асад, които претърпяха пълен крах. Той не само остана на власт и е на път да си върне контрола над цялата територия на страната, но Русия, благодарение на американската авантюра, се превърна отново в глобална сила, втората и единствена освен Америка, с наистина глобални интереси и способности да ги защити. Засилиха се и позициите на Иран в региона и отслабнаха тези на Израел и Саудитска Арабия. Аналогичен резултат – засилването на Иран – в крайна сметка донесе и агресията на САЩ срещу Ирак, и очертаващият се крах на подкрепената от Вашингтон саудитска агресия срещу Йемен. Изтича времето, когато Тръмп все още можеше да “дръпне шалтера” на военните авантюри, започнати от Обама, преди те да са станали и негова “собственост”. И той го осъзнава и явно има желание да действа решително. В това отношение му помага и Конгресът с резолюцията си от миналия месец за прекратяване на участието на САЩ във войната в Йемен. Тръмп дойде на власт с ясната цел да спаси страната и от поредицата кървави външнополитически бедствия, в които некомпетентният, безотговорен Обама – без съмнение най-жалкият от американските президенти във външнополитически план от нашата епоха – с помощта на Хилари и псевдолибералните неоконсерватори я бе тласнал. Само да си спомним как преди четири години Обама обясняваше как Русия е регионална държава с парцалива икономика. Изтеглянето от военнополитическите катастрофи на Обама и Буш II не само ще помогне на сигурността и на репутацията на САЩ в света, да не говорим за сигурността на засегнатите от войните други страни, но и ще позволи да се намали значително дефицитът на американския бюджет и растежът на държавния дълг, което ще е добра новина за американската и световната икономика. Американският държавен дълг е приблизително равен на разходите за катастрофалните войни в Близкия изток през последните 15 г. плюс известното офшорно богатство на американските корпорации и малцината най-богати физически лица. А и Тръмп вече няколко пъти каза, че трилионите, които САЩ на Буш II и Обама похарчи за войни в Близкия изток, можеха да се използват за развитие у дома и да се построи Америка още веднъж. И в Източна Европа, поне в България, но не само, американската хегемония при Обама стана фактор за неразвитие и несигурност, което автоматично засили неимоверно традиционните позиции на Русия. Да си спомним, че през лятото на 2007 г. в резиденция “Бояна” Буш II каза, че България не трябва да избира между САЩ и Русия, а може да бъде приятел и с двете. Това беше и лятото, в което бяха озвучени и плановете за “Южен поток”. Сега няма останали хора в България, дори сред най-тъмносините, да оспорват изгодата от този мегапроект, провален под натиска на САЩ по времето на Обама и вторично и от Брюксел под американски натиск. Това беше годината, когато България буквално преливаше от чужди инвестиции, включително и в индустриални и транспортни проекти. Сега количеството им е намаляло повече от десетократно. Робърт Каплан завършва коментара си за Афганистан с думите: “Нека сме честни пред себе си. Афганистан е като огромните, страшно скъпи самолетоносачи, които продължаваме да строим, но които са все по-нелепи в ерата на хиперзвуковите ракети. Той е като рудиментарен член на тялото на империята и е време да бъде отрязан”. Амбицията на исторически невежи, безразсъдни, корупционно зависими от глобалните корпорации американски политици САЩ да властват във всяка точка на света с физическа сила и да налагат американските корпоративни интереси, както те ги разбират, се провали. По много обективни причини, сред които намаляващата относителна тежест на САЩ в световната икономика и връщането на след перестроечна Русия към статуса на суверенна велика сила – към все по-решителна политика в защита на националните си интереси, подплатена с непреодолима от никого защитна мощ. Но от това не следва, че САЩ ще загубят ролята си на световен лидер – не, американските университети, лаборатории и иновативни компании ще продължат да лидират в повечето области на техниката, американската бизнес и масова култура, както и младежката контракултура, американският английски език ще си останат глобални. Измененията в американското общество, в това число и бавното му и мъчително развитие към просоциални реформи и към по-екологична икономика ще продължат да влияят по цял свят. САЩ няма да се разпаднат и американците няма да обеднеят много, ако и когато доларът един ден загуби ролята си на световни пари. Америка няма да стане много по-малко желана за предприемчивите хора от цял свят. Поне в обозримо бъдеще. Във военно отношение мирна Америка е непревземаем остров и никой никога няма да повтори грешката на Япония от 1941 г. Просто ще бъде демонтиран американският империализъм, от който отдавна няма полза за никого, освен за шепа глобални корпорации, супербогати олигарси и зависими от тях елити, а има огромна вреда за всички народи, включително за обикновените американци. Процесът вече започна.        ", "date": "2019.01.16", "title": " Демонтажът на американската империя\t\t\t"}
{"url": "https://trud.bg/%d1%81%d0%b0%d1%89-%d1%81%d1%82%d0%b0%d1%80%d1%82%d0%b8%d1%80%d0%b0-%d0%bf%d1%80%d0%be%d1%86%d0%b5%d0%b4%d1%83%d1%80%d0%b0-%d0%bf%d0%be-%d0%b8%d0%b7%d0%bb%d0%b8%d0%b7%d0%b0%d0%bd%d0%b5-%d0%be%d1%82/", "text": "САЩ ще стартират шестмесечния процес за излизане от Договора за ракети със среден и малък обсег (ДРСМО) от 1987 г. на 2 февруари. Това обяви заместник-министърът на САЩ за контрол на въоръженията и международната сигурност Андреа Томпсън пред репортери, предава Ройтерс. Срещата в Женева между представители на Русия и САЩ не успя да тушира дългогодишното напрежение, породено от обвинения, че Москва нарушава договора. Така бе подготвена почвата за оттеглянето на Вашингтон от подписания през 1987 г. ДРСМО.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.16", "title": " САЩ стартира процедура по излизане от Договора за ракети със среден обсег на 2 февруари"}
{"url": "https://trud.bg/%d0%b2%d0%b5%d0%bd%d0%ba%d0%be-%d0%bc%d0%b0%d1%80%d0%ba%d0%be%d0%b2%d1%81%d0%ba%d0%b8-%d0%b5-%d0%bc%d0%b0%d0%ba%d0%b5%d0%b4%d0%be%d0%bd%d1%81%d0%ba%d0%b8%d0%be%d1%82-%d0%ba%d0%b8%d1%80%d0%b8%d0%bb/", "text": "Без него още щяха да сричат с „черти и резки“ като древните българи   Лъжовна легенда е, че братята Кирил и Методий са автори на македонската азбука. Истината е в нашия граматик Венко Марковски. Той реформира делото на първоучителите и даде на комшиите четмо и писмо. Без него още щяха да сричат с „черти и резки“ като древните българи. Без Венко новооглашената Република Северна Македония нямаше да я има. Само с азбука може да се напише исторически документ! Венко Марковски е псевдоним на Вениамин Миланов Тошев (1915-1988). Роден в Скопие, той израства под сръбски гнет. През 1937 г. минава границата и пристига в София. Единородците го посрещнат както брат среща брата. Дават му хляб, подслон и надежда. Венко записва славянска филология и издава първите си книги. „Народни бигори“ (1938) и „Огинот…“ (1938) са на скопско-велешки диалект, част от югозападните български говори. В предговора към „бигорите“ проф. Стефан Младенов обяснява: „В това, че г. Марковски, който е роден в Македония под сръбска власт и се е учил в сръбско училище, пише така хубаво български, няма всъщност нищо чудно, защото народът в Македония си говори български и пее своите български песни.“ Ценителите на мерената реч посрещат ласкаво Венковите изяви. Теодор Траянов го нарича „млад и талантлив поет“. Николай Лилиев вярва в „сигурността на едно дарование, което тепърва ще се развива и крепне“. Вместо да изпишат вежди, добронамерените отзиви вадят очите на младия талант. Заслепен, Венко Марковски започва да гледа на себе си различно. Всяка сутрин се взира в огледалото и открива, че расте. Скоро вижда снагата си поне с две глави по-висока от събратята по перо. Отражението не е на обикновено дарование, преценява той. Хитреците от ляво това чакат. През 1934 г. Балканският секретариат на Изпълнителния комитет на Комунистическия интернационал въвежда понятието „македонска нация“. Тя трябва да се включи в Световната революция, от чийто пламъци ще се роди Съветска Македония. Във връзка с директивата на комунистите им трябва човек като Венко. Тодор Павлов събира хвалебствията в сборника „Поезията на Венко Марковски“ (1939). Вътре добавя свой панегирик за начеващия поет. „Всяка негова песен – възторгва се философът – е сякаш напълнен с електричество кондензатор, който, докоснат, веднага те залива с потоци непосредствени, цялостни, първични, народни чувства. Това именно свойство е типично за големите лирици, които не разсъждават, не разказват и не рисуват само, а кипят, горят, бушуват и карат своите читатели да кипят, да горят, да бушуват.“ Тези дънери в кладата на величието окончателно убеждават автора, че е гений! Марксистите внушават на Венко, че нему е отредена историческа мисия. Той – Венко Марковски – е избран да създаде нов език, нова азбука и нова литература за новата македонска нация. Само екстраординарен талант като него е способен да го стори. „Дойдох в България, за да помогна да се наложи македонският език като народен и литературен език на свободна Македония“, започва да си вярва свръхдарованието. Венко се труди по въпроса както индивидуално, така и колективно в Македонския литературен кръжок. Там участват още десетина активисти. До Девети септември 1944 г. работата е свършена. През октомври с огромен пищов на кръста Марковски отива в редакцията на в. „Литературен фронт“. Влиза и докладва: „Македония днес има свой литературен език. Предвижданията на мнозина български критици, особено на Тодор Павлов, Г. Бакалов и др., направени в печата още преди войната, се оказаха съвършено правилни. Така винаги е ставало в историята.“ През ноември от първа страница на същата трибуна Венко Марковски илюстрира как звучи новият език: Веруеме твърдо в другаринот Сталин,  веруеме твърдо в партийната крепос,  веруеме твърдо в советскиот строй,  веруеме твърдо в армиата красна,  веруеме твърдо в бескрайните степи,  веруеме твърдо в последниот бой! Произведението обаче е написано с българската азбука, защото македонската още не е готова. „В тая насока упорито се работи – уверява Марковски. – Резултатът ще бъде кристализиран на един специален конгрес, на който ще вземат участие всички специалисти по тоя въпрос. Неговото решение ще уточни бъдещата азбука на македонския народ.“ Лингвистичният форум е свикан от Антифашисткото събрание за народно освобождение на Македония (АСНОМ). Член на президиума е Венко Марковски. Заедно с други видни граматици той изковава новите писмена. През май 1945 г. азбуката е готова и филолозите се снимат за спомен пред нея. С новичко букварче под мишница Венко Марковски се запретва да прави нова по своята същност литература. Най-важното е да се внушава, че населението от югозападните предели на отечеството не е българско. Македонци секога сте били  не болгарска кърф ви тече в жили.  Славяни сте со славянски език,  со адети свято що се пазят,  декламира македонскиот Кирил и Методий. До средата на 80-те години Венко Марковски обира всички възможни награди, звания и отличия. Той е академик, лауреат на Димитровска награда, носител на орден „Георги Димитров“. Венко Марковски е народен деятел на културата, герой на социалистическия труд, герой на Народна република България.            ", "date": "2019.01.16", "title": " Венко Марковски е македонскиот Кирил и Методий\t\t\t"}
{"url": "https://trud.bg/%d0%b1%d0%b5%d1%80%d0%b1%d0%b0%d1%82%d0%be%d0%b2-%d0%b7%d0%b0%d0%bc%d0%b8%d0%bd%d0%b0-%d0%bd%d0%b0-%d0%bb%d0%b0%d0%b3%d0%b5%d1%80-%d1%81-%d0%b1%d0%b5%d1%80%d0%be%d0%b5/", "text": "Димитър Бербатов замина на лагер с „Берое“. Бившият нападател на „Манчестър Юнайтед“ се качи в клубния автобус, след като преди това отдели време за снимки и автографи на събралите се фенове. 37-годишният играч няма договор с тима, но все пак ще направи подготовка в Белек. Преди време Бербатов поддържаше форма със „заралии“, като дори се включи и в няколко контроли. Бившият национал е без отбор от пролетта на 2018 година. За последно той бе част от индийския „Керала“. Преди лагера в Турция, тимът на Александър Томаш изигра приятелски мач с „Ботев“ (Гълъбово). „Берое“ победи с 4:1, а тимът от Стара Загора бе съставен от много юноши. Каращият проби Майлсон влезе в игра през втората част и подаде за един от головете. В контролата не взеха участие Иван Бандаловски, Мартин Камбуров, Ерол Алкан и Мартин Райнов. Следващият мач за „Берое“ е на 20-и януари в Турция. Там тимът ще мери сили с румънския „Астра“.", "date": "2019.01.16", "title": " Бербатов замина на лагер с „Берое“"}
{"url": "https://trud.bg/%d0%bd%d0%be%d0%b2%d0%be%d1%82%d0%be-%d0%b0%d1%80%d1%82-%d0%bf%d1%80%d0%be%d1%81%d1%82%d1%80%d0%b0%d0%bd%d1%81%d1%82%d0%b2%d0%be-%d0%b2%d0%b5%d1%80%d0%b4%d0%b5-%d0%b2-%d1%81%d0%be/", "text": "През последните години наблюдаваме тенденция за изнасяне на изкуството и културата извън идеалния център на София. Последното доказателство в тази посока е новооткритата постоянна художествена галерия „Верде“, която се намира в кв. „Орландовци“, точно срещу католическите гробища. В няколко салона са изложени платната на художника, изминали дългия път през Флоренция и Буенос Айрес, за да бъдат представени в Мраморната зала на Представителството на Россотрудничеството в България (2016, 2017) и Концертна зала „ България“ (2018). Арт-център „Верде“ е подразделение на фондация „Верде“, ръководена от Цонче Семерджиева. Центърът разполага със собствено студио за аудио и ТВ-записи, със заседателна сала за конференции, която лесно се транформира в изискано концертно пространство – за класически концерти, премиери на книги, рецитали, юбилейни вечери и бизнес партита. Духът на тайнствения артист Верде започва още от предверието на галерията: с аранжираните старинни мебели от дърворезба и аксесоари, съчетани с презентация на получените поздравителни адреси от държавни и международни институции, неправителствени организации, публикации в пресата у нас и по света, маркиращи признанието за твореца. Ще се докоснете до картини, излъчващи духовна чистота, мъдрост и цветово равновесие, до платна, които се движат, погледнати отвсякъде: „Обсебени“, „Тореадор“, „Молитва“, „Тут“. Верде ни връща назад във вековете, за да напомни за високата живописна култура на класици от различни епохи, като представя своите великолепни творби, изпълнени с ярка динамичност на образите: „Довършено“, „Истината за Леонардо“ и „Битката при Ангиари на Верде“. Кураторът на изложбата съчетава изкуството му с експозиция на старинна мебел-шкаф „Тюдор“, като разполага от двете страни на униката платната: „Истината за Леонардо“ и „Довършено“, както и величествена и динамична битка, „Битката на Ангиари“, пресъздадена от Верде. Скринът, изваян с множество орнаменти и детайли, свързани с епохата, в която е произведен, се вписва изящно с творбите му като едно неотменимо цяло. Хармонията в галерията се допълва от присъствието на уникалния роял Rudolf Stelzhammer aus Wien: Goldene Medaille 1893, Ehren Diplom 1890, произведен 1900 г. от фабрика Rudolf Stelzhammer, Виена. Зала „Верде“ ни пренася в Англия, в епохата на върховенството на крал Хенри VII, започващ през 1485 г. до края на царуването на кралица Елизабет I през 1603. Наред с мащабните платна на художника е разположен друг оригинален скрин в стил „Тюдор“, изработен от дъб. Характерен за тази епоха е и стилът „Тюдор роза“, които управляващите Тюдори, приемат за свой символ, състоящ се от две рози, една в друга, всяка с пет венчелистчета, както и изобразените листа на лози на скрина. Той е обграден от портретите на „Лейди Мериям“, „Лейди Арусяк“, „Копнеж“ и старинни аксесоари и склуптори. Същевременно ще ни порази въздействието на „Салвадор Дали“, „Луис Армстронг“, „Чарли Чаплин“, „Филаделфия“, „Мерилин Монро“. Срещата с всяка от тях е вълнуваща, обсебваща и всеобхватна. Всъщност никой не е виждал Верде на живо – ценителите и експертите в изобразителното изкуство у нас си задават един и същи въпрос вече няколко години: Кой е Верде? Отговорът обаче все така витае в догадки. Той е българин, стилът му говори за дългогодишно личностно изграждане, комбинирало сюжетни препратки към класически предходници и финото им пародиране в постмодерна стилистика. Зрителят, попаднал в аурата на тези платна е погълнат от ярки, драматични в своята оксиморонност багри; обсебването е толкова силно, че посетителят има нужда да затваря на моменти очи пред мощната сила на тези картини – с многопластовост и противоречивост на посланията. Това не са просто някакви портрети на световноизвестни личности, а разголване на егото им така, както времето е напластило в тях легендарност, обговорило е славата им в контрастни тонове. Долавя се и една драматичност, сякаш Верде е рисувал под диктовката на Вагнерова музика. Искате ли да усетите Леонардо да Винчи, Салвадор Дали, Чарли Чаплин, Мерилин Монро и Луис Армстронг по нов начин, то картините на Верде ще ви предоставят тази възможност. Бих казала, че художническият метод, въплътен в тези каритини, включва дори най-странните несходства. Трябва да разрязваме детайли от изображението, за да разгадаем мощно закодираното послание. Тук времето сякаш не съществува – сюжетът не разказва, той внушава, взривявайки митологичната закостенялост в символиката на даден персонаж. Пред картините на Верде зрителят изпада в катарзисно състояние – в тях очевидно е привнесена нова функционалност – целта не е съзерцание, а всепоглъщане чрез опиянение. Но нека не се страхуваме от тази магнетичност – още Ницше беше отбелязал: „Битието и светът имат оправдание единствено като естетически феномен“.", "date": "2019.01.16", "title": " Новото арт пространство „Верде“ в София"}
{"url": "https://trud.bg/%d0%bf%d0%be%d0%bb%d0%b8%d1%86%d0%b0%d0%b8-%d0%b0%d1%80%d0%b5%d1%81%d1%82%d1%83%d0%b2%d0%b0%d1%85%d0%b0-%d1%82%d1%80%d0%b8%d0%bc%d0%b0-%d1%88%d0%be%d1%84%d1%8c%d0%be%d1%80%d0%b8-%d0%b2-%d0%b5%d0%b4/", "text": "Столични полицаи задържаха нарушители след три опита за бягство от проверка и преследване, съобщиха от пресслужбата на МВР. Тази сутрин, около 2.55 часа, на Околовръстен път в района на Казичене екип на отдел „Пътна полиция“ подал сигнал за спиране на лек автомобил „Фолксваген Голф“ с врачанска регистрация. Водачът не се подчинил и продължил към бул. „Ботевградско шосе“, където навлязъл в насрещното, минал през Яна, Богров, АМ „Хемус“ и от там към Нови Искър, където е задържан заедно със спътника си, 48-годишен мъж. В хода на проверка е установено, че 36-годишният шофьор, криминално проявен, е седнал зад волана след употреба на алкохол. Двамата мъже са задържани с полицейски мерки до 24 часа. Минути по-късно, в района на ж.к. „Красна поляна“, водач на лек автомобил „Ауди А 6“ направил опит да избяга след подаден му полицейски сигнал за спиране. При краткото преследване е задържан в ж.к. „Западен парк“, след като спукал две от гумите на колата си. Тестът на 20-годишния шофьор с техническо средство отчел положителен резултат на употреба на алкохол. На нарушителя е съставен акт за установеното нарушение по Закона за движение по пътищата. Същата нощ, около 3.45 часа, на бул. „Арсеналски“ полицейски екип подал сигнал за спиране на лек автомобил „БМВ 323“. Шофьорът не се подчинил и в рамките на предприетото преследване е задържан на кръстовището на булевардите „Черни връх“ и „Н.Й Вапцаров“. Установена е самоличността на тримата мъже в автомобила – 20-годишния водач и 22-годишните му спътници. В хода на проверката е установено, че 20-годишният е седнал зад волана под въздействие на наркотични вещества и без свидетелство за правоуправление на МПС, отнето за шофиране след употреба на алкохол. Тримата са задържани с полицейски мерки до 24 часа. Работа по случая продължава.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.16", "title": " Полицаи арестуваха трима шофьори в една нощ, пробвали да избягат от проверка в София\t\t\t"}
{"url": "https://trud.bg/%d0%bf%d0%b5%d0%bb%d0%b5-%d0%bf%d0%be%d1%81%d0%be%d1%87%d0%b8-%d0%bc%d0%b1%d0%b0%d0%bf%d0%b5-%d0%b7%d0%b0-%d1%81%d0%b2%d0%be%d0%b9-%d0%bd%d0%b0%d1%81%d0%bb%d0%b5%d0%b4%d0%bd%d0%b8%d0%ba/", "text": "Футболната легенда Пеле заяви, че Килиан Мбапе от ПСЖ е способен да бъде негов наследник. Трикратният световен шампион похвали французина заради това, че спечели световната титла на едва 19 г. „Аз го сторих 17-годишен – каза Пеле. – Измайтапих се с него, казвайки, че почти е изравнил постижението ми, но мисля, че той може да стане новият Пеле и не го казвам на шега“. Бразилецът скастри своя сънародник Неймар за постоянните му симулации. „Той стана известен с гмурканията си и стъжняването на живота на реферите и затова има лоша репутация – добави легендарният футболист. – Мисля, че сега той разбира това, като със сигурност е един от най-добрите играчи на света. Искам най-доброто за него, Бразилия и националния тим. Ще направя всичко възможно да му помогна да върви напред“.", "date": "2019.01.16", "title": " Пеле посочи Мбапе за свой наследник"}
{"url": "https://trud.bg/coca-cola-%d0%be%d1%82%d0%ba%d1%80%d0%b8%d0%b2%d0%b0-%d1%84%d0%b8%d0%bd%d0%b0%d0%bd%d1%81%d0%be%d0%b2-%d0%be%d1%84%d0%b8%d1%81-%d0%b2%d1%8a%d0%b2-%d0%b2%d0%b0%d1%80%d0%bd%d0%b0/", "text": "Нов финансов офис във Варна, който ще осигури над 90 работни места, открива през май Coca-Cola. Кметът на града Иван Портних се срещна с мениджърите на Coca-Cola European Partners – Тимъти Уолф, вицепрезидент и Оливие Даниел, директор, съобщиха от пресцентъра на общината. Разговорите по темата започнаха още преди една година, а морската столица бе избрана заради богатия избор от млади специалисти и комуникативността на града. Новите работни позиции изискват финансови умения и познаване на чужди езици, а Варна се превръща в желана дестинация за споделените центрове за услуги, коментират от компанията. Офисът във Варна ще поеме редица задачи в областта на финансовите споделени услуги. Кметът Иван Портних посочи, че навлизането на компанията е доказателство за потенциала на града като университетски център и за нарастващата конкурентоспособност на пазара на труда. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.16", "title": " Coca-Cola открива финансов офис във Варна"}
{"url": "https://trud.bg/%d0%bf%d0%b0%d1%80%d0%bb%d0%b0%d0%bc%d0%b5%d0%bd%d1%82%d1%8a%d1%82-%d0%be%d1%82%d1%85%d0%b2%d1%8a%d1%80%d0%bb%d0%b8-%d0%b2%d0%b5%d1%82%d0%be%d1%82%d0%be-%d0%bd%d0%b0-%d0%bf%d1%80%d0%b5%d0%b7%d0%b8-4/", "text": "Парламентът преодоля ветото на президента Румен Радев върху последните промени в Наказателния кодекс. „За“ повторното приемане на промените в Наказателния кодекс гласуваха 137 народни представители, 43 бяха „против“. „За“ гласуваха – ГЕРБ, „Обединени патриоти“, ДПС, „Воля“ и независимите депутати, а „против“ само БСП. Така остава в сила изменението, което предвижда възможността за задържане на лица до 48 часа и до 24 часа за непълнолетните лица, без да бъдат уведомявани близките им.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.16", "title": " Парламентът отхвърли ветото на президента върху текстове от Наказателния кодекс"}
{"url": "https://trud.bg/%d0%bf%d1%80%d0%be%d0%b1%d0%b0%d1%86%d0%b8%d1%8f-%d0%b8-%d0%bf%d0%be%d1%80%d0%b8%d1%86%d0%b0%d0%bd%d0%b8%d0%b5-%d0%b7%d0%b0-%d1%83%d1%87%d0%b8%d1%82%d0%b5%d0%bb%d0%ba%d0%b0-%d0%bc%d0%b0%d0%bb%d1%82/", "text": "Старша учителка в Център за специална образователна подкрепа в Шумен /бившето Помощно училище „В.Друмев/ се отърва с пробация и порицание за пет доказани случая на малтретиране на деца. Розалина Христова е сключила споразумение с прокуратурата, а Районният съд в Шумен е одобрил да търпи наказаните от 12 месеца пробация. През това време два пъти седмично ще се среща и подписва пред пробационен служител, няма да има право и да променя настоящия си адрес. Педагожката ще бъде порицана и с оповестяване на деянието й на табло в община Шумен. Дължи и 209 лв. деловодни разноски. При сключване на споразумението тя е признала вината си, че е тормозила децата в периода от 1 март до 31 март 2017 г. В решението се казва, че е изтезавала малолетната М.С.Х., като системно й нанасяла удари с ръка по главата, скубала и дърпала косата й, нанасяла й удари с крак по тялото, нанасяла удари с пръчка. Изтезавала и малолетния Н.К.Х., като системно му дърпала ухото, удряла го по лицето, нанасяла му удари с крак по тялото. Старшата учителка е изтезавала и друго момче – С.Р.Ю. с шамари. Същите похвати прилагала и за З.В.В. плюс ритници. Шамаросвала и Ц.Ц.Т. и дърпала ухото му. Деянията са запечатани на пет диска и те остават като доказателства по делото. Определението на съда е окончателно. Христова е уволнена дисциплинарно още през май 2017 г., каза за „Труд“ директорът на Центъра Мария Пенева. След уволнението педагожката с 30 г. стаж дори завела трудово-правно дело срещу уволнението си, но то е било прекратено. Пенева разказа, че учителката е тормозила децата, които трудно говорят и са със специални образователни потребности, по време на учебни часове. В класните стаи имало камери и деянията й лъснали от записите. Оплакал се и родител, чието дете не можело да говори, но поведението му у дома породило съмнения.  46 деца се обучават в Центъра, който е с много добра материална база. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.16", "title": " Пробация и порицание за учителка, малтретирала деца"}
{"url": "https://trud.bg/%d0%b0%d0%b2%d1%82%d0%be%d0%b1%d1%83%d1%81%d0%bd%d0%b8%d1%82%d0%b5-%d0%bf%d1%80%d0%b5%d0%b2%d0%be%d0%b7%d0%b2%d0%b0%d1%87%d0%b8-%d0%b3%d0%be%d1%82%d0%b2%d1%8f%d1%82-%d0%bf%d1%80%d0%be%d1%82%d0%b5-2/", "text": "Автобусни превозвачи излизат на протест на 18 февруари, ако не бъдат решени проблемите в сектора. Сред исканията им са да се криминализират нерегламентираните превози, а след въвеждането на тол системата за таксуване, автобусите да не бъдат обхванати от нея. Превозвачи настояват или да продължат да използват винетките, или да се получават от държавата компенсации и субсидии. Магдалена Милтенова от Браншови съюз за стопанска инициатива в транспорта добави:“Това, което всъщност предстои да направим на протеста, са ефективни стачни действия в цялата страна, тоест ще преустановим превозите в цялата страна, да дойде момент, в който няма да има вече кой да обслужва тези линии, защото ние просто ще фалираме. Ние многократно поставяме проблемите на автобусния бранш. Знаете, че години се борим с нерегламентираните превози на пътници, от години поставяме въпроса с цените и възлагането на обществените поръчки. Не без значение е и проблемът с предстоящото въвеждане на тол системите, тъй като до настоящия момент не е ясно какво ще се случва в тази посока. Не безпроблемен е и фактът, че българското законодателство не е синхронизирано с европейското, че се нарушават грубо правилата, които са заложени“. За да бъдат чути и решени проблемите на автобусните превозвачи, Милтенова каза, че са изпратили писмо до премиера Бойко Борисов, информира  . Копие от това писмо е изпратено и до Министерството на финансите и до това на транспорта. Автобусни превозвачи очакват реакция от страна на държавата, тъй като нерешените проблеми в бранша могат да доведат до фалит на транспортни фирми. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.16", "title": " Автобусните превозвачи готвят протест на 18 февруари"}
{"url": "https://trud.bg/%d0%b2%d0%b0%d0%bb%d0%b5%d1%80%d0%b8-%d1%81%d0%b8%d0%bc%d0%b5%d0%be%d0%bd%d0%be%d0%b2-%d0%bf%d1%80%d0%b5%d0%b4-%d1%82%d1%80%d1%83%d0%b4-%d0%b7%d0%b5%d0%bb%d0%b5%d0%bd%d0%b8%d1%82%d0%b5-%d0%b4/", "text": "„Намирам  за пагубно за българския туризъм и за икономиката. Решението е позорно и според мен не е независимо. От друга стана мога да предупредя „зелените“ да не бързат да се радват – те имат сериозен противник в мое лице и в лицето на всички, които милеят за България“, заяви пред „Труд“ народният представител от НФСБ и бивш вицепремиер Валери Симеонов. Коментарът му бе по повод отмяната на промените в действащия План за управление на Национален парк „Пирин“, които бяха приети на 28 декември 2017 година. Корекциите бяха първата стъпка към развитието на зимния туризъм в страната ни. Относно изказването му от преди няколко месеца, че ако съдът постанови срещу решението на Министерския съвет, ще си върже релса и ще се хвърли от кея в Бургас, Симеонов каза: „Днес за това могат да питат само хора с умствена недостатъчност, защото не са разбрали шегата. По-важно е какво ще става от тук нататък – Банско има и нов План за управление, който още е в съда, обжалван от „зелените“. А и защо наесен отново да не внесем промяна?“", "date": "2019.01.16", "title": " Валери Симеонов пред „Труд“: „Зелените“ да не бързат да се радват\t\t\t"}
{"url": "https://trud.bg/%d0%b4%d0%b2%d0%b0%d0%bc%d0%b0-%d1%81-%d0%be%d0%b1%d0%b2%d0%b8%d0%bd%d0%b5%d0%bd%d0%b8%d1%8f-%d0%b7%d0%b0-%d0%b8%d0%b7%d0%bc%d0%b0%d0%bc%d0%b0-%d1%81%d1%8a%d1%81-%d1%81%d1%80%d0%b5%d0%b4%d1%81%d1%82/", "text": "Окръжна прокуратура – Пловдив повдигна обвинения на двама души за измама със средства от европейски фондове в особено големи размери и пране на пари, съобщават от държавното обвинение. След проведена на 14.01.2019 г., по образувано от Окръжна прокуратура – Пловдив досъдебно производство, операция на отдел „Икономическа полиция“  при ОД на МВР – Пловдив, при която на територията на гр. Пловдив, гр. Сливен и гр. Свиленград бяха извършени претърсвания и изземвания, бяха установени и задържани 50-годишен мъж и 45-годишна жена от гр. Пловдив. Спрямо всеки един от тях са повдигнати обвинения за това, че: 1. В периода от 12.10.2017 г. до м. януари 2019 г., при условията на продължавано престъпление, в гр. Пловдив, гр. Раковски, обл. Пловдив, гр. Велинград, обл. Пазарджик, гр. Котел, обл. Сливен, гр. Харманли и гр. Свиленград, обл. Хасково, в съучастие като извършители, са предоставили неверни сведения пред Бюрата по труда в горните градове и Агенцията по заетостта – гр.София, за да получат средства от фондове, принадлежащи на Европейския съюз и предоставени от Европейския съюз на българската държава по проекти „Работа“ и „Обучение и заетост“, съфинансирани от Европейския социален фонд на Европейския съюз, чрез оперативна програма „Развитие на човешките ресурси 2014-2020“, на стойност 696 837.32 лева, като са получили средства в размер на 93 905.55 лв. по тези проекти – престъпление по чл.248а, ал.5, във вр. ал.2, във вр. ал.1, във вр. чл.26, ал.1, във вр. чл.20, ал.2, във вр. ал.1 от Наказателния кодекс. 2. В периода от 12.10.2017 г. до м. януари 2019 г., в гр. Пловдив, гр. Раковски, обл. Пловдив, гр. Велинград, обл. Пазарджик, гр. Котел, обл. Сливен, гр. Харманли и гр. Свиленград, обл. Хасково, при условията на продължавано престъпление, в съучастие като извършители, са извършили повече от два пъти финансови операции с имущество – пари в общ размер на 93 905.55 лева, като са ги изтеглили от банкови сметки с титуляри 101 лица, чрез използване на издадените им банкови карти, за което са знаели че е придобито чрез тежко умишлено престъпление /описаното по-горе/, като имуществото е в особено големи размери и случаят е особено тежък – престъпление по чл.253 ал.5, във вр.ал.4 ,вр. с ал. 3 т.2, във вр.ал.1, във вр.чл.26 ал.1,вр. с чл. 20, ал. 2 вр. с ал. 1 от Наказателния кодекс. В резултат на предприетите действия по разследването е било предотвратено неправомерното усвояване на европейски средства в размер на над 600 000 лева. Обвиняемите са задържани за срок от 72 часа с постановления на наблюдаващия прокурор, като предстои да бъде внесено искане до съда за вземане спрямо тях на най-тежката мярка за неотклонение „Задържане под стража”. По-тежкото измежду предвидените от закона наказания за престъпленията, в които двамата са обвинени, е лишаване от свобода от 5 до 15 години и глоба от 10 000 до 30 000 лева. Разследването по случая продължава. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.16", "title": " Двама с обвинения за измама със средства от еврофондове и пране на пари"}
{"url": "https://trud.bg/%d1%80%d0%b8%d0%b0%d0%bd%d0%b0-%d0%bf%d0%be%d0%b4%d0%b0%d0%b4%d0%b5-%d1%81%d1%8a%d0%b4%d0%b5%d0%b1%d0%b5%d0%bd-%d0%b8%d1%81%d0%ba-%d1%81%d1%80%d0%b5%d1%89%d1%83-%d0%b1%d0%b0%d1%89%d0%b0-%d1%81%d0%b8/", "text": "Певицата Риана подаде съдебен иск срещу баща си с обвинение за неправомерното използване от негова страна на тяхното общо фамило име – Фенти. С иска, подаден до федералния съд на Лос Анджелис, певицата, чиито имена са Робин Риана Фенти, обвинява баща си Роналд Фенти и неговите двама съдружници, че с основаването през 2017 г. на фирмата „Фенти Ентъртейнмънт“ са се възползвали от близкото наименование на нейната търговска марка „Фенти“ за постигането на свои бизнес цели. Чрез „Фенти“ родената на остров Барбадос певица продава козметика, бельо и маратонки. Риана помоли съда да спре измамата и фалшивата реклама, без да уточнява исканата компенсация за нанесените щети. В иска се казва още, че Риана няма „абсолютно никаква връзка“ с „Фенти Ентъртейнмънт“ и че дружеството неправомерно се е възползвало от нейното име и невярно се е представяло като свързано с нея. Цялата статия вижте в ", "date": "2019.01.16", "title": " Риана подаде съдебен иск срещу баща си"}
{"url": "https://trud.bg/%d0%b2-%d0%ba%d1%80%d0%b8%d1%82%d0%b8%d1%87%d0%bd%d0%be-%d1%81%d1%8a%d1%81%d1%82%d0%be%d1%8f%d0%bd%d0%b8%d0%b5-%d0%be%d1%81%d1%82%d0%b0%d0%b2%d0%b0-14-%d0%b3%d0%be%d0%b4%d0%b8%d1%88%d0%bd%d0%be%d1%82/", "text": "В критично състояние остава 14-годишният Божидар от Стара Загора, който бе   дъга на жп гарата край село Калитиново. Момчето беше прието по спешност в Клиниката по пластично-възстановителна и естетична хирургия на УМБАЛ „Св. Георги“ в Пловдив, предаде „ „. От лечебното заведение информират, че до момента на Божидар са направени две операции, основно за намаляване площта на изгарянията, т.е. една част от тях са свободни кожни пластики, но рискът за живота му остава. Момчето беше прието с 56% дълбоки изгаряния. Той излезе от шоковото състояние, но все още лекарите продължават да се борят за живота му. Междувременно, бащата на Божидар-Николай Тодоров, призова всеки, който иска да дари кръв за момчето, да се свърже с него на мобилния му телефон 0897 68 10 98. На призива на семейството вече са се отзовали над 100 доброволци.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.16", "title": " В критично състояние остава 14-годишното момче, поразено от волтова дъга след селфи"}
{"url": "https://trud.bg/%d1%81%d0%bf%d0%b8%d0%bd%d0%b0%d0%bb%d0%bd%d0%b0%d1%82%d0%b0-%d0%bc%d1%83%d1%81%d0%ba%d1%83%d0%bb%d0%bd%d0%b0-%d0%b0%d1%82%d1%80%d0%be%d1%84%d0%b8%d1%8f-%d0%b2%d0%b5%d1%87%d0%b5-%d0%b5-%d0%b2-%d1%81/", "text": "Спиналната мускулна атрофия /СМА/ вече е в списъка на редките заболявания. Това стана факт със заповед на министъра на здравеопазването Кирил Ананиев от 10.01.2019 г. Министерството е изпратило писмо до Националната здравноосигурителна каса да реимбурсира лечението на заболяването. За да стане това факт, предстои медикаментът Nusinersen да премине през оценка на здравните технологии и да бъде включен в Позитивния лекарствен списък, съобщиха от пресслужбата на МЗ. Министър Ананиев днес запозна родители на деца със спинална мускулна атрофия с последните действия, които министерството е предприело по отношение лечението на това заболяване. В момента водещи български лекари са на обучение в Испания как да провеждат лечението на СМА с Nusinersen. Очакванията са до края на месец февруари и в България да стане възможно практическото прилагане на лекарствения продукт. По отношение на 9 годишния Стефан Радойчев, страдащ от спинална мускулна атрофия, министър Ананиев съобщи, че Център „Фонд за лечение на деца“ днес е превел необходимите средства на болницата в Румъния, за да бъдат поставени първите 4 инжекции на детето. Съгласно договореното, Стефан заминава на 22 януари за поставяне на първата инжекция „Спинраза“. Министър Ананиев и родителите на деца с мускулна атрофия се уточниха за последващи срещи, за да следят изпълнението на процедурите по реимбурсирането на лекарствения продукт и прилагането на медикамента в България. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.16", "title": " Спиналната мускулна атрофия вече е в списъка на редките заболявания"}
{"url": "https://trud.bg/%d0%b3%d0%bb%d0%be%d0%b1%d0%b8%d1%85%d0%b0-%d0%b3%d1%83%d0%bb%d1%8f%d0%b9%d0%b4%d0%b6%d0%b8%d1%8f-%d0%bd%d0%b0%d0%bf%d0%b0%d0%b4%d0%bd%d0%b0%d0%bb-%d0%b1%d0%b0%d1%89%d0%b0-%d0%b8-%d1%81%d0%b8%d0%bd/", "text": "Районният съд в Берковица наказа с глоба млад мъж, който в пияно състояние се нахвърлил върху баща и син, засипал ги с псувни и се опитал да ги набие. В понеделник – 14 януари,  около 19,30 часа в ромския квартал „Раковица” на предбалканския град 25-годишният И. С. във видимо нетрезво състояние  започнал скандал с  23-годишен младеж и 53-годишния му баща от същия квартал. Пияният отправил обидни и нецензурни думи към двамата мъже и направил опит за  физическа саморазправа. На мястото пристигнала полиция, на нарушителя е бил съставен акт по Указа за борба с дребното хулиганство и  е бил задържан за срок до 24 часа в Районното управление на МВР. На следващия ден Берковският районен съд  е санкционирал  Е. С. с 200 лева . АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.16", "title": " Глобиха гуляйджия, нападнал баща и син в Берковица"}
{"url": "https://trud.bg/%d0%b2%d1%8a%d1%80%d0%bd%d0%b0%d1%85%d0%b0-%d0%be%d0%b1%d0%b2%d0%b8%d0%bd%d0%b5%d0%bd%d0%b8%d0%b5%d1%82%d0%be-%d0%b7%d0%b0-%d1%83%d0%b1%d0%b8%d1%82%d0%b8%d1%8f-%d0%be%d1%82-%d0%ba%d0%be%d0%bc%d0%b0/", "text": "Военният съд в Пловдив върна на прокуратурата обвинителния акт срещу командоса Ангел Желязков, който на 20 май м. г. уби полицая Добромир Лазаров от ревност. Двамата се скарали заради дознателката в Карлово Люба Алексова, която е бил любовница и на единия, и на другия, сбили се и военният извадил нож и нанесъл няколко удара на съперника си. И адвокатът на военния Красимир Елдъров, и защитникът на близките на жертвата Кирил Николов атакуваха обвинението заради неясноти, но с различни аргументи. „Лазаров е клан, все едно е трябвало да бъде обезглавен“, заяви Кирил Николов и обясни, че в обвинителния акт самото престъпление не е описано детайлно, защото иначе би трябвало да бъде повдигнато обвинение в убийство, извършено с особена жестокост, а не само в умъртвяване, както е в случая. „В обвинителния акт наистина има неясноти – пише, че двамата си разменили обидни реплики, после се стигнало до сбиване. Не е ясно кой е започнал пръв, а въпросът кой кого е важен“, каза защитникът на Желязков Красимир Елдъров. В крайна сметка съдът се съгласи, че в обвинителния акт има процесуални нарушения и върна производството в досъдебна фаза за отстраняването им. Определението подлежи на обжалване пред Военно-апелативния съд в София. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.16", "title": " Върнаха обвинението за убития от командос полицай заради жена"}
{"url": "https://trud.bg/%d0%be%d0%b1%d1%89%d0%b8%d0%bd%d0%b0-%d0%b1%d1%83%d1%80%d0%b3%d0%b0%d1%81-%d0%be%d1%80%d0%b3%d0%b0%d0%bd%d0%b8%d0%b7%d0%b8%d1%80%d0%b0-%d1%81%d1%8a%d1%81%d1%82%d0%b5%d0%b7%d0%b0%d0%bd%d0%b8%d0%b5/", "text": "Община Бургас организира състезание по английски език за всички желаещи ученици от втори клас. То се нарича „We love English“ и ще се проведе на 23.02.2019 г. от 10:00 до 11:00 часа.  Състезанието се провежда чрез тест от езикови задачи за четене и писане и обхваща лексикалния и граматически материал за втори клас. Срокът за подаване на заявления за участие е до 08.02., тази година. Разпределението по зали ще бъде публикувано в интернет страницата на Община Бургас и Центъра за подкрепа на личностното развитие на 18.02.2019 г. Една от целите на състезанието е да провери развитието и устойчивостта на програмата за ранно чуждоезиково обучение, която бе въведена преди няколко години по идея на кмета Димитър Николов. Тогава часове по английски език бяха включени в занятията на абсолютно всички детски градини в Бургас, както и при първокласниците. Именно първите деца от програмата, тогава 4 и 5-годишни, сега са второкласници. Състезанието ще провери знанията им и ще покаже резултатите от работата на техните учители. Всички участници в състезанието ще получат грамоти.  Текст под снимка: Участниците ще бъдат разпределени в училища по райони, според тяхното местоживеене. Разпределението ще бъде предоставено на директорите, които ще уведомят участниците в кое училище ще се състезават.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.16", "title": " Община Бургас организира състезание по английски език за всички второкласници"}
{"url": "https://trud.bg/%d1%81%d0%b0%d0%bc%d0%be%d1%83%d0%b1%d0%b8%d0%b9%d1%81%d1%82%d0%b2%d0%b5%d0%bd%d0%b0-%d0%b0%d1%82%d0%b0%d0%ba%d0%b0-%d0%b2-%d0%bc%d0%b0%d0%bd%d0%b1%d0%b8%d0%b4%d0%b6-%d0%be%d1%82%d0%b3%d0%be%d0%b2/", "text": "Най-малко 15 души, сред които и американски военен, са загиналите днес при самоубийствено бомбено нападение в северния сирийски град Манбидж, съобщи агенция Франс прес, позовавайки се на мониторингова организация. Отговорност за нападението пое дхихадистката „Ислямска държава“ със съобщение в пропагандната си агенция Амак. „Самоубийствената атака, извършена с жилетка с експлозиви, порази патрул на международната коалиция в град Манбидж“, се посочва в съобщението на джихадистката агенция Амак. Няма потвърждение от коалицията за евентуални жертви. Базираният във Великобритания Сирийски център за наблюдения на човешките права (СЦНБП) съобщи, че при атаката са загинали най-малко 9 сирийски цивилни, 5-има от кюрдско-арабския алианс Сирийски демократични сили и американски военен. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.01.16", "title": " Самоубийствена атака в Манбидж, отговорност пое ИДИЛ\t\t\t"}
{"url": "https://trud.bg/%d0%b7%d0%b0%d0%b4%d1%8a%d1%80%d0%b6%d0%b0%d1%85%d0%b0-63-%d0%b3%d0%be%d0%b4%d0%b8%d1%88%d0%bd%d0%b0-%d0%b6%d0%b5%d0%bd%d0%b0-%d1%83%d0%b1%d0%b8%d0%bb%d0%b0-73-%d0%b3%d0%be%d0%b4%d0%b8%d1%88%d0%bd/", "text": "Окръжна прокуратура – Пловдив повдигна обвинение на 67-годишна жена от с. Труд за извършено на 13.01.2019 г. убийство на 73-годишния й съпруг – престъпление по чл. 115 от Наказателния кодекс, съобщиха от пресслужбата на държавното обвинение. Обвиняемата и пострадалият живеели в къща в с. Труд, обл. Пловдив, като отношенията им били влошени. След възникнал помежду им на 13.01.2019 г. скандал в дома им, обвиняемата умишлено умъртвила съпруга си. На следващия ден тя отишла на работа, като преди това извършила множество действия по прикриване на следите от извършеното престъпление. Пострадалият бил намерен в дома си от свой приятел, който не могъл да се свърже с него по телефона. Започнало е разследване, били са извършени огледи, разпитани са били свидетели и са били приобщени веществени доказателства. Назначени са съдебно-медицински и биологични експертизи. Обвиняемата е задържана за срок от 72 часа с постановление на наблюдаващия прокурор, като предстои да бъде внесено искане до съда за вземане спрямо нея на най-тежката мярка за неотклонение „Задържане под стража”. Предвиденото от закона наказание за престъплението, за което 67-годишната жена е обвинена, е лишаване от свобода от 10 до 20 години. Разследването по случая продължава. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.16", "title": " Задържаха 63-годишна жена, убила 73-годишния си съпруг след скандал в село Труд\t\t\t"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%bc%d0%b0%d1%80%d0%b8%d0%bd%d0%be%d0%b2-%d0%bf%d0%be%d0%bb%d0%b8%d1%86%d0%b0%d0%b8%d1%82%d0%b5-%d1%81%d0%b5-%d0%bd%d0%b0%d0%bc%d0%b5%d1%81%d0%b2/", "text": "Мисля, че е ясно, че и през изтеклата, и през новата година, полицаите се намесват категорично при престъпност, независимо каква. Не я определям по етнически принцип. Това каза пред журналисти министърът на вътрешните работи Младен Маринов за мерките за справяне с циганската престъпност. „Там, където има извършени престъпления, реагираме незабавно за задържане на извършителите, разследване и предаване на съд“, заяви той. „По отношение на напрежението при последните случаи – работата на МВР е да не допусне ескалация и да съдейства на държавните институции и гражданите при всеки един проблем“, коментира Младен Маринов. „Не сме преставали да работим за справяне с битовата или конвенционалната престъпност. Цифрите показват, че работим в правилната посока. Това не ни успокоява и продължаваме работа“, обяви вътрешният министър. „Очаквам от новия главен секретар да координира така службите, че да имаме положителни резултати“, каза още Младен Маринов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.16", "title": " Министър Маринов: Полицаите се намесват при престъпност, не я определям по етнически принцип"}
{"url": "https://trud.bg/%d0%bf%d0%be%d0%b6%d0%b0%d1%80-%d0%bf%d0%bb%d0%b0%d0%bc%d0%bd%d0%b0-%d0%b7%d0%b0%d0%b4-%d0%b4%d0%b2%d0%b5%d1%82%d0%b5-%d0%b1%d0%be%d0%bb%d0%bd%d0%b8%d1%86%d0%b8-%d0%b2-%d0%b1%d0%bb%d0%b0%d0%b3%d0%be/", "text": "Голям пожар пламна зад двете болници в Благоевград-частната и държавната, няма пострадали, предава  . Огънят пламна към 15.15 ч., при изваждане на неизползваеми вече цистерни за гориво на закритата парова централа на МБАЛ-Благоевград. От вчера фирма започна да откопава с багер цистерните, за да бъдат предадени за скрап, тъй като централата не работи от години, МБАЛ се отоплява на газ. При изваждането на втората централа пламнаха двете шахти, през които се пълнят цистерните. Огромни черни облаци дим задимиха района на частната болница „Пулс” и зад поликлиниката, която е между двете болници. На място пристигнаха две пожарни, огънят в две шахти бе загасен, но малко преди да пристигнат огнеборците от едната шахта излизаше със свистене газ под налягане. Първата цистерна е рязана, край нея имаше бутилки с кислород за оксижена. Причините за пожара се изясняват. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.16", "title": " Пожар пламна зад двете болници в Благоевград\t\t\t"}
{"url": "https://trud.bg/%d0%b3%d1%80%d0%b8%d0%b3%d0%be%d1%80-%d0%bd%d0%b5-%d0%be%d1%87%d0%b0%d0%ba%d0%b2%d0%b0%d1%85-%d1%82%d0%be%d0%bb%d0%ba%d0%be%d0%b2%d0%b0-%d0%b1%d1%8a%d0%bb%d0%b3%d0%b0%d1%80%d0%b8-%d0%bf%d0%be-%d1%82/", "text": "Григор Димитров благодари на българските фенове за подкрепата по време на мача от втория кръг на Аустрелиън оупън срещу Пабло Куевас. Родният тенис ас надигра уругваеца с 6:3, 6:7 (5), 6:3, 7:5 и си осигури място сред най-добрите 32.  „Не очаквах, че българите по трибуните ще са толкова много – призна Григор. – Навсякъде виждах знамето, мога само да им благодаря.“  Подобно на срещата си със сърбина Янко Типсаревич от първия кръг, Димитров изпусна един сет, но през почти цялото време диктуваше събитията на корта и не постави успеха си под съмнение. Този път българската звезда впечатли и с изключително бързо темпо в разиграванията, което често поставяше неразрешими задачи пред 33-годишния Куевас. Много от рискованите му удари влизаха за радост на треньорите Андре Агаси и Дани Валверду, които изгледаха мача от ъгъла на Григор. Там бе и немската легенда Щефи Граф, съпруга на Агаси.  „Чувствах се много добре, а и условията бяха удобни за дълъг мач – добави Димитров. – Все пак играх във вечерната сесия. Движих се добре и не смятам, че тези близо три часа на корта ще натежат в следващите кръгове, а освен това ми предстои почивен ден. Андре ми помага много. Вече не се чувствам странно, както в първите тренировки с него. Държи се много любезно и смятам, че имам страхотно приятелство с него.“  Валверду пък добави, че не ревнува от именития си колега в ъгъла на Димитров.  „Беше правилното решение да опитаме нещо ново – смята венецуелецът. – Извън корта Григор е по-различен от останалите тенисисти, най-вече по-старите. Той е по-скоро като човек на изкуството и вижда нещата по-различно. Агаси също е имал такива периоди, това е общото между тях. Проблемът на Григор е по-скоро психологически, отколкото свързан с тениса. За пръв път той осъзна, че уменията и нивото му позволяват да мери сили с най-добрите.“  Днес Димитров ще играе с Томас Фабиано, който е №102 в ранглистата. Двамата не са се срещали досега, а италианецът се добра до място в третия кръг след драматичен успех с 6:7 (15), 6:2, 6:4, 3:6, 7:6 (5) над 211-сантиметровия Рейли Опелка (САЩ).", "date": "2019.01.16", "title": " Григор: Не очаквах толкова българи по трибуните"}
{"url": "https://trud.bg/%d1%88%d0%b5%d1%84%d1%8a%d1%82-%d0%bd%d0%b0-%d0%b3%d1%80%d0%b0%d0%bd%d0%b8%d1%87%d0%bd%d0%b0-%d0%bf%d0%be%d0%bb%d0%b8%d1%86%d0%b8%d1%8f-%d0%b2%d1%8a%d0%b2%d0%be%d0%b4-%d0%bd%d0%b5-%d0%b5-%d0%bf/", "text": "Въвод не е правен на танкера. За пореден път категорично заявявам, че „Гранична полиция“ е спазила процедурите. Това каза пред журналисти директорът на ГД „Гранична полиция“ главен комисар Светлан Кичиков за казуса с либийския танкер „Бадр“. „Има инструкция, която регулира начина, по който се извършват граничните проверки и смяната на екипажите“, посочи той. „Записано е, че това се случва след като в „Гранична полиция“ бъдат представени документи, с които да бъдат видни корабният агент, старият екипажен списък и новият“, обясни Светлан Кичиков. „В конкретния случай има искане за издаване на визи на стария екипаж понеже те са лица от трети страни“, уточни той. „Същевременно има искане от пристанищните власти за оказване на съдействие за смяна на екипажа. Те са органът, който осъществява този контрол“, каза още директорът на ГД „Гранична полиция“.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.16", "title": " Шефът на „Гранична полиция“: Въвод не е правен на либийския танкер „Бадр“"}
{"url": "https://trud.bg/%d0%b4%d0%b8%d0%bc%d0%b8%d1%82%d1%8a%d1%80-%d0%bc%d0%b0%d1%80%d0%b3%d0%b0%d1%80%d0%b8%d1%82%d0%be%d0%b2-%d0%bf%d1%80%d0%b8%d0%b7%d0%be%d0%b2%d0%b0-%d0%bf%d0%be%d1%82%d1%80%d0%b5%d0%b1%d0%b8%d1%82/", "text": "Бих предупредил потребителите да бъдат крайно резервирани към покупки от онези „инициативни хора”, които в днешната действителност използват по-често социалните мрежи, за да извършват някакъв тип дейност, подобна на търговската. Това каза председателят на Комисията за защита на потребителите Димитър Маргаритов по БНР, съобщават от КЗП. Широка палитра рискове дебнат потребителите, които се изкушават от подобен род сделки. От това да си купят на стоки-менте, до неприятната ситуация да пострадат от заблудите на некоректни лица, след което никой да не е в състояние да им окаже помощ. „Можем да бъдем безкрайно разочаровани, че – макар и на много ниска цена, е дошло нещо, което изобщо не става за употреба. Или да получим не нова стока, а нещо, което е използвано: човекът си е служил с него, след това е решил, че вече не му е потребно и го предлага за продажба, но често пъти може да го представя като напълно ново на някаква много изгодна цена”, обясни проблема председателят на КЗП. „За съжаление, извън обсега на Закона за защита на потребителите са тези отношения, които са по-скоро гражданскоправни и се развиват все по-интензивно през платформите и социалните мрежи”, изтъкна Маргаритов. „Бих препоръчал на потребителите да се въздържат от подобни покупки, освен ако по някакъв начин няма и странична, съпътстваща комуникация и е ясно, че това са близки хора, които си имат доверие и при които трудно биха могли да възникнат някакви отношения от типа на търговския спор”, добави той и подчерта, че ако това се случи, практически няма начин да се помогне на потребител, който е извършил подобна сделка. В класическата онлайн търговия предлагащите стоки и услуги са задължени да спазват определени правила и когато не го правят, биват наказвани от контролните органи. В много случаи Комисията за защита на потребителите се е произнасяла и е забранява различен тип нелоялни практики, за които извършителите им са били санкционирани. „Търговец беше заблуждавал потребителите с това, че материята на дрехите, които той продава, има точно определен състав. Впоследствие нашите проверки установиха, че съставът е съвсем друг”, даде пример Маргаритов. „Този проблем е сериозен, тъй като това би могло да крие в някаква степен рискове и за здравето на хората”, коментира той. В подобни случаи Комисията определя най-тежките санкции. Те могат да достигнат до 30 000 лв. при първоначално нарушение и до 50 000 лв., в случай че същият търговец си е позволил въпросната нелоялна практика в рамките на една година. Освен това, засегнатите от нелоялната практика потребители, имат право да претендират обезщетение за претърпени вреди, ако такива са настъпили в резултат на нейното прилагане. от страна на некоректния търговец. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.16", "title": " Димитър Маргаритов призова потребителите да се въздържат от покупки чрез социалните мрежи"}
{"url": "https://trud.bg/%d1%81%d0%be%d0%ba%d0%be%d0%bb%d0%be%d0%b2-%d0%b8-%d0%ba%d0%be%d0%bc%d0%bf%d0%b0%d0%bd%d0%b8%d1%8f-%d0%bb%d0%b8%d0%b4%d0%b5%d1%80%d0%b8-%d1%81%d0%bb%d0%b5%d0%b4-3-%d0%bf%d0%be%d0%b1%d0%b5%d0%b4%d0%b8/", "text": "Цветан Соколов и „Кучине Лубе“ лидерстват в групата, след като записаха трети успех в Шампионската лига по волейбол. Тимът от Чивитанова срази при гостуването полския вицешампион ЗАКСА с 3:0 (19, 17, 19), а битката бе изгледана от 8700 зрители в зала „Арена Гливице“. Българинът бе втори по резултатност с 13 точки, като имаше три блока и 42 процента ефективност от атака. Над всички бе кубинецът Йоанди Леал с 14 т. Италианският отбор е на върха с 9 т. и пълен актив от 3 победи, а поляците са втори с 3 т. (победа и две загуби).  На 31 януари Соколов и компания приемат чешкия ЧЕЗ.  Успех постигна и френският „Шамони“, воден от селекционера на представителния ни тим Силвано Пранди, след 3:1 срещу „Волей“ (Любляна). Националът Мартин Атанасов игра в три от четирите гейма и отбеляза 9 т.  Снощи в Брюксел бе теглен жребият за европейското през септември. За първи път домакин на шампионата ще бъдат 4 страни – Франция, Словения, Холандия и Белгия, като форматът е разширен и ще участват 24 страни.  Полуфиналите ще се играят в два различни града – Париж и Любляна, а френската столица ще посрещне финалите. На Евро 2017 „трикольорите“ завършиха 6-и.", "date": "2019.01.16", "title": " Соколов и компания лидери след 3 победи"}
{"url": "https://trud.bg/%d0%bb%d0%b5%d0%b3%d0%b5%d0%bd%d0%b4%d0%b0-%d0%b2-%d0%bc%d0%bc%d0%b0-%d1%82%d1%80%d0%b5%d0%bd%d0%b8%d1%80%d0%b0-%d0%b2-%d0%bb%d0%b5%d0%b4%d0%b5%d0%bd%d0%b8-%d0%b2%d0%be%d0%b4%d0%b8/", "text": "Легендата в бойните спортове Фьодор Емеляненко отново приложи нетрадиционна подготовка за следващия си бой на 26 януари в Лос Анджелис. Руснакът, който е 4-кратен световен шампион по бойно самбо, се потопи в ледените води в Старо Осколе. Именно там боецът живее от години и не пропуска да кали тялото си. В добавка усъвършенства уменията си в кикбокса и работата от партер. Съперник на 42-годишния Емеляненко ше бъде американецът Райън Бейдър (35 г.) във финала за Гран при на „Балатор“. Руснакът има 38 победи в ММА и 5 загуби, а противникът му е с баланс 26:5.", "date": "2019.01.16", "title": " Легенда в ММА тренира в ледени води"}
{"url": "https://trud.bg/%d0%bf%d0%b5%d1%82%d0%b5%d1%80%d1%85%d0%b0%d0%bd%d0%b7%d0%b5%d0%bb-%d0%b7%d0%b0%d1%82%d1%8a%d0%bd%d0%b0-%d0%b2-%d0%b4%d1%8e%d0%bd%d0%b8%d1%82%d0%b5-%d0%b8-%d0%b8%d0%b7%d0%be%d1%81%d1%82%d0%b0%d0%bd/", "text": "Себастиан Льоб с „Пежо“ триумфира в осмия етап на рали „Дакар“, смятан за един от най-тежките. Французинът премина дистанцията от Сан Хуан де Маркона до Писко за 3.54:53 часа, като изпревари с близо 7:30 минути водача в класирането Насер Ал Атия (“Тойота”). Катарецът обаче увеличи преднината си, след като основният му конкурент Стефан Петерханзел затъна в дюните, загуби 24 минути и се смъкна на 4-то място. Така на втора позиция излезе друг пилот на „Мини“ Нани Рома, който изостана от лидера на 46,29 мин, два кръга преди края.", "date": "2019.01.16", "title": " Петерханзел затъна в дюните и изостана"}
{"url": "https://trud.bg/%d1%83%d0%b2%d0%b5%d0%bb%d0%b8%d1%87%d0%b0%d0%b2%d0%b0%d1%82-%d1%83%d1%87%d0%b8%d1%82%d0%b5%d0%bb%d1%81%d0%ba%d0%b8%d1%82%d0%b5-%d0%b7%d0%b0%d0%bf%d0%bb%d0%b0%d1%82%d0%b8-%d1%81-20-%d0%b2-%d0%b1%d1%83/", "text": "Учителските заплати в Бургас скачат с 20 на сто. Това става възможно след като кметът Димитър Николов и представители на учителските синдикати подписаха споразумение към Колективния трудов договор в сферата на образованието. В документа са договорени условията на труд и заплащане в учебните заведения в рамките на действащата система на делегирани бюджети и самоуправление. На подписването на документа присъства и зам.-кметът по култура и образование Йорданка Ананиева. Споразумението към КТД регламентира увеличението на учителските заплати с 20 процента. Това ще мотивира повече млади хора да потърсят реализация в сферата на образованието и ще даде допълнителен стимул на преподавателите с опит да развиват своята професионална квалификация, коментираха представителите на учителските синдикати. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.16", "title": " Увеличават учителските заплати с 20% в Бургас"}
{"url": "https://trud.bg/%d0%ba%d0%b5%d0%b9%d0%bd-%d0%b0%d1%83%d1%82-%d0%b7%d0%b0-2-%d0%bc%d0%b5%d1%81%d0%b5%d1%86%d0%b0-%d0%b1%d1%80%d0%b0%d0%bd%d0%b8%d1%82%d0%b5%d0%bb-%d0%b2-%d0%b0%d1%80%d0%b5%d1%81%d1%82%d0%b0/", "text": "Истински шок претърпя „Тотнъм“. В рамките на ден тимът загуби две от звездите си. Хари Кейн ще бъде аут до март поради тежка травма в глезена, получена при загубата от „Манчестър Юнайтед“ (0:1). Отсъствието на Кейн е тежък удар по амбиции на „Тотнъм“. Тимът продължава да се бори за място в Шампионската лига, като в момента е 3-ти с 48 точки в класирането. Предстои и реванш срещу „Челси“ от 1/2-финалите за Купата на Лигата, като първият мач бе спечелен с 1:0 на „Уембли“ именно с попадение на Кейн. Възможно е таранът да пропусне и двата двубоя с „Борусия“ (Дортмунд) в 1/8-финалите на Шампионската лига, които са в края на февруари и началото на март. Серж Орие, друг основен играч на тима, пък влезе в ареста, след като е бе обвинен в домашно насилие от приятелката си Хенча Войт. 26-годишният футболист се размина без обвинение, но от „Тотнъм“ ще го санкционират дисциплинарно.", "date": "2019.01.16", "title": " Кейн аут за 2 месеца, бранител в ареста"}
{"url": "https://trud.bg/3-%d0%b3-%d0%b8-6-%d0%bc%d0%b5%d1%81%d0%b5%d1%86%d0%b0-%d0%b7%d0%b0%d1%82%d0%b2%d0%be%d1%80-%d0%b7%d0%b0-%d0%bc%d1%8a%d0%b6-%d0%ba%d1%80%d0%b5%d1%89%d1%8f%d0%bb-%d1%87%d0%b5-%d1%89%d0%b5/", "text": "Окръжен съд – Бургас осъди на 3 години и 6 месеца затвор Христо Д. от Карнобат. Магистратите определиха наказанието да бъде изтърпяно при първоначален „строг“ режим. През ноември, 2016- та година, пред детска градина „Вълшебство“ в Карнобат, той нападнал свой съгражданин и се опитал да му вземе 80 лева. Христо заплашил с насилие жертвата си. Започнал да крещи, че ако не му даде доброволно парите, ще отиде у тях и докато спят, ще избие него, майка му, баба му и вуйчо му. Присъдата може да бъде обжалвана или протестирана пред Апелативен съд – Бургас в 15-дневен срок. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.16", "title": " 3 г. и 6 месеца затвор за мъж, крещял, че ще избие близките на карнобатлия до девето коляно заради 80 лв."}
{"url": "https://trud.bg/%d0%b0%d0%bd%d0%b4%d1%80%d0%b5%d0%b9-%d0%ba%d0%be%d0%b2%d0%b0%d1%87%d0%b5%d0%b2-%d0%bc%d0%bb%d0%b0%d0%b4%d0%b8%d1%82%d0%b5-%d0%bf%d0%be%d0%ba%d0%be%d0%bb%d0%b5%d0%bd%d0%b8%d1%8f-%d0%bd%d0%b0-%d0%b5/", "text": "Евродепутати от различни партии и държави, представители на Европейската комисия и Европейския съвет обсъждаха в Европейския парламент в Страсбург необходимостта от изучаването на тоталитарното минало от учениците в Европейския съюз. Дебатът е по инициатива на българския евродепутат Андрей Ковачев, който смята, че по този начин младите европейци ще разберат, че популистите и дезинформациите, които се разпространяват, не водят до нищо добро и до устойчиви решения на проблемите. „Смятам за изключително важно младите поколения на Европа да получат паметта за 20-ти век, обективно представена, за не бъдат лесна жертва на дезинформационни кампании, на популизъм, за постигането на определени политически цели. Има едно изречение на Роналд Рейгън по този въпрос, че свободата е винаги на едно поколение разстояние. След едно поколение много неща се забравят и има риск да се повторят страданията, независимо дали от националсоциализма, хитлеризма, фашизма, болшевизма, комунизма“, каза Ковачев. „Това са страдания за милиони хора, което е довело до идеята в Европа, вместо да се избиваме по бойните полета, е по-добре да сме заедно в един демократичен, свободен Европейски съюз. Но тази свобода не е даденост, тази свобода трябва да бъде и защитавана от тези популисти, които предлагат лесни решения на комплексни и трудни въпроси“, каза още евродепутатът от ГЕРБ/ЕНП. Цялото изказване: Уважаеми г-н Председател, Скъпи колеги, Тази година ще отбележим 30 години от падането на комунистическите режими в Източна Европа. Когато преди 10 години този парламент прие Резолюцията за Европейската съвест и тоталитаризма поставихме началото на дебата за формиране на общ прочит върху историята на Европа с осъждане на всички тоталитарни режими на ХХ век. С поставяне на знак за равенство между страданието, причинено от фашизма, националсоциализма и комунизма. С преосмислянето им и извличането на поуки от трагичните събития в историята на западните европейски народи, както и в историята на народите в Източна Европа. Поуки, които да насърчават демокрацията, толкова нужното ни днес европейско единство, върховенството на закона, зачитане на човешкото достойнство и свободата. И в същото време поуки, които да предотвратят избуяването на омразата, ксенофобията, посяването на авторитарни или тоталитарни идеи в европейските общества. Десет години по-късно, моята лична оценка е, че по различни причини този дебат не се състоя. През този период Европейският съюз бе изправен пред нови предизвикателства, на които със сигурност би реагирал по-успешно, ако бе извлякъл тези поуки. Мисля, че Европа днес се нуждае от рестарт на този дебат. В момента не правим достатъчно да се справим с възкръсването на духовете от миналото. Национализмът и популизмът се подсилват от липсата на памет и разбиране за нашата история, за ролята на европейската интеграция в преодоляването на дълбоките рани от тоталитарните режими. Достатъчно е да обърнем поглед към някои държави, където разочаровани от несигурните икономически перспективи и социалното неравенство млади хора подкрепят екстремистки крайнодесни или крайнолеви партии, за да се убедим колко голяма е опасността от повторение на трагичните грешки от миналото. Затова е толкова важно да предаваме паметта – за да не стават младите европейци жертви на политическите играчи, които предлагат лесни решения на сложни проблеми. Когато не предаваме паметта за миналите събития позволяваме младите поколения да бъдат подвеждани с пропаганда и дезинформационни кампании, както за фашизма, така и за нацизма, да не говорим за комунистическите режими, които и до днес се радват на носталгия поради незнанието за мащабите и продължителността на техните престъпления. До какво води това виждаме много ясно в Русия и други държави където има притеснителна тенденция на нарастваща носталгия по сталинизма. Има различни политики, които отделните страни-членки на ЕС прилагат, една от тях обаче е универсална и може да бъде модел навсякъде. И това е образованието. Чрез образованието следващите поколения европейци без значение дали са от Западна, Централна или Източна Европа трябва да получат представа за тоталитарните режими през ХХ век и да знаят, че за свободата, демокрацията, човешките права, които имат днес, са се жертвали мнозина. Да знаят, че свободата не е даденост и както казваше Роналд Рейгън винаги е на едно поколение от изчезване и трябва да се отстоява. Вчера в тази зала тържествено отбелязахме 20-годишнината от въвеждането на еврото, но е добре да си припомним, че ЕС не е само общ пазар и валута, а преди всичко гарант за свободата, мира, демокрацията и зачитането на човешки права на нашия континент. ЕС е отговор на ужасите на тоталитаризма, който ги потискаше и ограничаваше с цената на милиони невинни жертви, разрушения и неизмеримо страдание. Днес, когато сме изправени пред предизвикателството да защитаваме своята ценностна система, ние повече от всякога трябва да си даваме сметка за заплахата от липсата на историческа памет. Нека с помощта на образованието съхраним този уникален проект за следващото поколение европейци, вместо да позволяваме да станат жертва на невежество и манипулации, които упорито насаждат носталгията за отминали времена на тоталитарните режими. Благодаря Ви!", "date": "2019.01.16", "title": " Андрей Ковачев: Младите поколения на Европа да получат паметта за XX век, за не бъдат лесна жертва на дезинформационни кампании"}
{"url": "https://trud.bg/%d0%bb%d0%be%d0%bc%d1%87%d0%b0%d0%bd%d0%ba%d0%b0-%d0%bf%d1%80%d0%b0%d1%82%d0%b8-%d0%b1%d0%bb%d0%b0%d0%b3%d0%be%d0%b4%d0%b0%d1%80%d0%bd%d0%be%d1%81%d1%82%d0%b8-%d0%bd%d0%b0-%d0%bf%d0%be%d0%bb%d0%b8/", "text": "Жителка на Лом написа благодарствено писмо до полицията след като кражба в дома й бе бързо разкрита, а задигнатите вещи върнати от служителите на МВР.  В началото на декември неизвестни апаши разбили катинар и влезли в мазето на 56-годишна жена от Лом. Крадците отмъкнали от помещението четири бормашини и ъглошлайф. Собственичката  веднага подала жалба в Районно управление на полицията и криминалистите се заели със случая. Само за седмица полицаите разкрили и  задържали извършителите –  мъже на 20 , 24  и 35 години, и тримата от крайдунавския град и въпреки младата си възраст –  криминално проявени и многократно осъждани. Откраднатите вещи са били намерени и върнати на собственичката. Двама от крадците са били  прибрани в килии  за срок от 72 часа, а  третият – за 24 часа. В знак на благодарност  жената е написали и изпратила благодарствено писмо, с което поздравява полицейските служители, работили по случая, съобщиха от Областната дирекция на МВР. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.16", "title": " Ломчанка прати благодарности на полицията за разкрита кражба"}
{"url": "https://trud.bg/%d0%bd%d0%b0%d0%b4%d0%b0%d0%bb-%d0%b4%d0%be%d0%b2%d0%be%d0%bb%d0%b5%d0%bd-%d0%be%d1%82-%d1%82%d0%be%d0%bf%d0%ba%d0%b0%d1%82%d0%b0-%d1%84%d0%b5%d0%b4%d0%b5%d1%80%d0%b5%d1%80-%d1%81%d0%b5-%d0%be%d0%bf/", "text": "Роджър Федерер се оплака от новите топки на производителя „Дънлоп“, които разпалиха спортове още преди Аустрелиън оупън. Маестрото от Швейцария срещна доста трудности преди да надиграе британеца Даниел Еванс със 7:6 (5), 7:6 (3), 6:3 във втория кръг и сбърка доста пъти с марковия си сечен бекхенд.  „Топките се разрошват много бързо за шест гейма и трябва да чакаш новите, за да направиш бързо разиграване – заяви актуалният шампион. – Доста различни са от миналата година, а и кортовете са по-бавни. Върти се по-трудно и плоските удари ще са по-ефективни на този турнир.“  Големият му съперник Рафаел Надал пък очаквано е на обратното мнение.  „Да, топките са доста големи, особено вечер, когато е по-студено – сподели испанецът след бързата победа с 6:3, 6:2, 6:2 над Матю Ебдън (Австралия). – Сякаш са по-бавни и не отскачат много високо, но това е положението. Мисля, че топките са добри, не се оплаквам, въпреки че и аз бих предпочел малко по-бързи. Според мен дават равни шансове на всички тенисисти.“  Федерер и Надал, които играха един срещу друг на финала преди 2 години, са в долната част на схемата и може да се срещнат на полуфинал.", "date": "2019.01.16", "title": " Надал доволен от топката, Федерер се оплаква"}
{"url": "https://trud.bg/%d0%be%d1%85%d1%80%d0%b0%d0%bd%d0%b8%d1%82%d0%b5%d0%bb%d0%bd%d0%b8-%d0%ba%d0%b0%d0%bc%d0%b5%d1%80%d0%b8-%d1%89%d0%b5-%d1%81%d0%bb%d0%b5%d0%b4%d1%8f%d1%82-%d0%b7%d0%b0-%d1%80%d0%b5%d0%b4%d0%b0-%d0%b2/", "text": "Охранителни камери ще следят за реда в парковете на Велико Търново. Закупуването на устройствата за видеонаблюдение е заложено в инвестиционната програма на общината за тази година, която предстои да бъде гласувана от Общинския съвет в края на месеца. Поетапно ще бъдат обхванати десет зони за спорт и отдих в града, а точните места за разполагане на камерите ще бъдат съгласувани с органите на реда. Устройствата ще бъдат включени към системата за видеонаблюдение на Велико Търново, с което последната ще бъде разширена. От миналата година в Старата столица работят близо 40 снимачни устройства, които са поставени на възлови места и позволяват детайлно заснемане както нощем, така и при лоши метеорологични условия. Видеонаблюдението обхваща входовете и изходите на града, петнадесет от кръстовищата както в централната част, така и в кварталите, новите спортни обекти за обществено ползване и др. За гарантиране на сигурността и реда над 150 камери работят и в 36-те населени места от общината. Те са монтирани в централните части, по входовете и изходите на селищата. И през настоящата година ще бъдат осигурени средства за осъвременяване на системите за видеонаблюдение в селата и за оптимизирането им.  Сигналът от всички устройства – както във Велико Търново, така и в населените места, постъпва в реално време в два контролни центъра. Единият се намира в сградата на общината, а другият – в районното полицейско управление. Към тях ще предават и бъдещите камери в парковете. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.16", "title": " Охранителни камери ще следят за реда в парковете на Велико Търново"}
{"url": "https://trud.bg/%d1%82%d0%b8%d1%85%d0%b8%d1%8f%d1%82-%d1%81%d1%82%d0%b0%d0%bd-%d0%b5-%d0%bd%d0%b0%d0%b9-%d0%bc%d0%be%d0%b3%d1%8a%d1%89-%d0%b2-%d1%81%d0%bf%d0%be%d1%80%d1%82%d0%b0/", "text": "Кой е най-могъщият човек в спорта? Не е Роман Абрамович, собственика на „Арсенал“. Нито шейх Мансур, шефа на „Манчестър Сити“. Човекът, с най-голямо влияние в спортния свят, семейството му идва от Германия, но той е роден в Мисури. Знаят го като Тихия Стан. Стан Крьонке (в Англия и САЩ го наричат Кроенке) вече е на 71 години. Никога не е давал интервю в живота си и не обича да се занимава с делата на клубовете, които притежава. Кой е под крилото на Крьонке? Лондонския „Арсенал“, „Колорадо Рапидс“ от американската Мейджърлига, баскетболният „Денвър Нъгетс“ от НБА, отборът по американски футбол „Лос Анджелис Рамс“, хокейния „Колорадо Авеланш“. През 2017 година създаде и един от навлизащите в модерния свят електронни клубове – „Лос Анджелис Глейдиейтърс“. Прозвището „Най-влиятелният човек в спорта“ му даде авторитетното списание „Спортс Илюстрейтид“. Номер едно сред начинанията му е „Арсенал“, който в глобален мащаб събира най-много внимание. Първоначално Крьонке влезе само като акционер при „артилеристите“ през 2007 година. След четири сезона пое изцяло дейността на „Арсенал“ на стоковата борса, а от 2018-а е едноличен собственик. Последният му съдружник бе руският олигарх Алишер Усманов. Той се съгласи да продаде акциите си на Крьонке срещу 600 милиона евро. Едно от първите неща, които американският бизнесмен направи, бе да уволни треньора Арсен Венгер. Според него именно французинът не можел повече да развива футболния проект. И му беше показана вратата. Усманов държеше много на Венгер, който щеше да бъде освободен още 12 месеца по-рано, ако се слушаше само думата на Крьонке. Феновете на „Арсенал“ обаче не одобряват напълно американското влияние в отбора им. Не са рядко знамената, на които пише „Стан вън“ на стадион „Емирейтс“. Въпреки уволнението на Венгер и този сезон класирането в зоната на Шампионската лига изглежда доста съмнително. „ Лос Анджелис Рамс“ безспорно е успешен проект на Крьонке. През миналия сезон богаташът постави за треньор Шон Маквай. На 31 години той е най-младият наставник в историята на лигата по американски футбол. Въпреки това Маквай класира „Рамс“ за плейофите и в неделя ще се бори за място на финала „Супербоул“. Също впечатляващ е рейдът на баскетболният „Денвър Нъгетс“. След 13 години за първи път отборът е на път за плейофите. „Нъгетс“ играят най-силния си сезон години насам. А Никола Йокич е сред фаворитите за бъде избран за най-полезния играч в НБА. Отборът е на второ място в Западната конференция, като само шампионът „Голдън Стейт Уориърс“ е пред него. И в хокея Крьонке постави пръста си. През 2000 година бизнесменът купи „Колорадо Авеланш“. Дълго време тимът не можеше да влезе в зоната на плеойфите, но през този сезон е на седмо място в Западната конференция. „ Колорадо Рапидс“ е под контрола на Крьонке от 2004 година. С него Големия шлем в спорта беше направен. Няма друг човек, който да притежава клубове от футбола, американския футбол, хокея и баскетбола. Странно е, но Крьонке не е запален по спорта. Дори когато се появи на трибуните, не показва емоция. Прякорите му са два – Тихия Стан и Анти-Тръмп. Крьонке е и строителен предприемач. Този бизнес му носи милиони. За него се грижи съпругата му Ан Уолтън. Нейното семейство изгради истинска империя, която сега е сред най-могъщите в бранша. В бизнеса си Крьонке инвестира много в спортни зали, медии и платформи за билети и рекламни материали. Планира през 2020 година да построи нов стадион в Лос Анджелис за 5 милиарда долара. Обича неговите проекти да бъдат много цветни и пълни с магазини. Много семейства по света са проклели завинаги Крьонке. През 2016 година той купи огромно ранчо в Тексас и уволни всички, които работеха там. По света има около 2 милиона акра ферми – над пет пъти от територията на Лондон. Само осем души в света притежават повече земя от Крьонке Мразят го и в Сейнт Луис (Мисури). Там купи отбора им по американски футбол и безцеремонно го прехвърли в Лос Анджелис. Когато имаш пари, можеш да си позволиш всичко… Според списание „Форбс“ през ноември 2018 година Крьонке е притежавал 8,4 милиарда долара.", "date": "2019.01.16", "title": " Тихият Стан е най-могъщ в спорта"}
{"url": "https://trud.bg/%d1%80%d0%b8%d0%be%d1%81%d0%b2-%d0%b1%d1%83%d1%80%d0%b3%d0%b0%d1%81-1205-%d0%ba%d0%b2-%d0%bc-%d0%b4%d1%8e%d0%bd%d0%b8-%d1%81%d0%b0-%d1%83%d0%bd%d0%b8%d1%89%d0%be%d0%b6%d0%b5%d0%bd%d0%b8-%d0%bd/", "text": "От извършените геодезически замервания на терен при съвместната проверка на РИОСВ Бургас и Министерството на туризма, на увредени дюни в района на къмпинг „Смокиня“, попадащи в Природна забележителност пясъчни дюни м. „Каваци“ се установи, че общата площ на засегнатият участък е 1295 кв.м. От тях 1205 кв.м. дюнни образувания от различен вид (бели, сиви и зараждащи се дюни). От площта на дюните 133 кв.м са на морския плаж „“Смокини север“, предмет на концесията, а останалата площ попада в частни имоти. Резултатите ще бъдат предоставени на компетентните органи разследващи случая. За деянието бяха задържани трима души. Бургаският собственик на авторемонтна работилница Иван Нончев и двама „изпълнители“ от село Равадиново. Багеристът Манол П., на 24 години, роднина на кмета на Равадиново и 18 годишен негов авер. Нончев им броил 1000 лева, за да разрушат дюните, които му пречели на гледката към морето. Бургазлията бе пуснат срещу 10 000 лв. гаранция, а Манол- срещу 2 000 лв. 18 годишното момче ще е само свидетел по делото.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.16", "title": " РИОСВ-Бургас: 1205 кв. м дюни са унищожени на къмпинг „Смокиня“"}
{"url": "https://trud.bg/%d0%b2%d0%be%d0%b5%d0%bd%d0%b5%d0%bd-%d1%81%d0%b0%d0%bc%d0%be%d0%bb%d0%b5%d1%82-%d0%bf%d0%b0%d0%b4%d0%bd%d0%b0-%d0%b2-%d0%b3%d1%8a%d1%80%d1%86%d0%b8%d1%8f/", "text": "Двуместен вонен самолет падна в Патраския залив. На място вече има седем патрулни кораба, а в търсенето се включиха и двама рибари от района. Според непотвърдена информация няма следи от самолета в радиус на един километър от брега на Крионери. Самолетът принадлежи на база Месологи и е летял в посока Патра – Месологи. Последният контакт с пилота се е състоял в 12:29 часа, и все още не е ясно дали е имало втори човек на борда на самолета. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.16", "title": " Военен самолет падна в Гърция"}
{"url": "https://trud.bg/%d1%86%d1%81%d0%ba%d0%b0-%d1%81%d1%82%d0%b0%d1%80%d1%82%d0%b8%d1%80%d0%b0-%d1%81-%d1%80%d0%b5%d0%bc%d0%b8-%d0%b2-%d0%b8%d1%81%d0%bf%d0%b0%d0%bd%d0%b8%d1%8f/", "text": "ЦСКА стартира новата година с реми срещу осмия във втора Бундеслига „Бохум“ – 1:1. Двубоят се игра пред повече от 1000 души в испанския курорт Марбея. По-голямата част от запалянковците бяха фенове на „червените“, а температурата бе повече от перфектна 15 градуса. ЦСКА изигра първия си мач само два дни, след като стартира подготовката си. След сравнително скучно първо полувреме и двата отбора се разиграха след почивката. Грубо нарушение на избрания за най-добър млад футболист у нас Валентин Антов доведе до първия гол. Себастиян Майер от „Бохум“ изпълни перфектен фаул за 1:0. Четвърт час преди края първия гол за новата година в полза на ЦСКА вкара дефанзивния халф Кристиян Малинов. Нестор Ел Маестро пусна като титуляри и двамата футболисти, които подновиха договорите си часове преди лагера – вратарят Витаутас Черниаускас и Тиаго Родригес. Като ново попълнение в състава се появи бразилецът Рафаел Енрике. Крилото не игра от реванша за Лига Европа срещу „Рига“ през юли, когато извади ключица и се наложи операция. След почивката в игра влезе и сънародникът му Евандро, който много рядко намираше място в състава през есента. Най-чистото положение за ЦСКА изпусна голмайсторът на отбора Мауридес. Футболист №1 на България за 2018 година Кирил Десподов също беше сред титулярите. Следващият мач на „червените“ на испанска земя ще бъде в неделя срещу „Академия Пушкаш“. Другите две контроли са срещу „Шанхай Шенхуа“ и чешкия шампион „Виктория“ (Пилзен).", "date": "2019.01.16", "title": " ЦСКА стартира с реми в Испания"}
{"url": "https://trud.bg/%d0%b7%d0%b0%d0%b1%d1%80%d0%b0%d0%b2%d0%b5%d0%bd%d0%b8%d1%8f%d1%82-%d0%b0%d1%82%d0%b0%d0%bd%d0%b0%d1%81-%d0%bf%d0%b0%d1%86%d0%b5%d0%b2/", "text": "Ретроспективната изложба „Атанас Пацев – творби и размишления”, която вече цял месец привлича хиляди почитатели на изобразителното изкуство в Софийска градска художествена галерия, ще бъде закрита на 25 януари. Преди това обаче ценителите имаха възможност да чуят професионалния диалог между куратора на изложбата Красимир Илиев и художника Калин Николов, който представи новоизлязлата си книга „Атанас Пацев – преодоляване на невъзможното” (изд. „Пропелер”, 2018). Чрез нея широката публика у нас ще навлезе в тайните страни на нестандартната личност Атанас Пацев (1926 – 1999). Премиерата се състоя на 15 януари и се осъществи под формата на дебат: Кой всъщност слагаше етикетите „реалистично” и „нереалистично” изкуство? Каква беше действителната картина в СБХ по времето на социализма? Кой от кого се учеше и защо някои бяха редови художници, други „заслужили”, а трети – „народни”? Този свободен разговор за миналото се водеше с примери от малко известни на широката публика случки и отношения между водещи художници от 60-те и 70-те години. Калин Николов и Красимир Илиев обговориха детайли от личността и стиловата специфика на Атанас Пацев, приятелствата, които го импулсират, постиженията му в потретното изображение и експресивността на езика му, неговото политическо и гражданско поведение по времето на соц.-а, принадлежността му едновременно към БКП и към кръга дисиденти (Радой Ралин, Борис Делчев) и отношенията му с художници ексцентрици (Генко Генков, Любомир Далчев). Не бяха отминати и фактите от неглижирането на Пацев след 1990 г. Калин Николов разказа за трудностите при написването на книгата, тъй като тя се базира на дневниците на Атанас Пацев (част от които са изложени в СГХГ). От 1980 г. почти до смъртта си той изписва 94 тетрадки – те съдържат философски анализи в различни житейски и тврочески плоскости, мнения за негови колеги, за комунистическата власт, за собствения му начин на възприемане на света и обектите. Тези дневници са изключително трудни за разчитане, но все пак над 250 цитата фигурират в книгата. Ето няколко акцента от афористичната мисъл на Атанас Пацев „Съвестта е искрата на всяка съпротива. Съвестта дава смисъл на волята… Между колегите цари гробовно усамотение. В голямата си част те са уплашени – едни са уплашени, че може да им стане по-лошо положението, други – че може да им отнемат обещаното подобрение… Не се водят разговори, отдръпват се при всяко случайно докосване и мълчат, мълчат със сърдити очи, мълчат с прикривано озлобление… В гробницата на непризнанието витаят призраци на въображаеми триумфи… Има 20-30 художници, които от тридесет години непрестанно получават облаги от СБХ. И този кръг никога не се разкъсва”. По този начин Атанас Пацев опровергава мнението за „красивото” единение на гилдията в този период. Как се преодолява невъзможното? Ценителите ще намерят отговора в изложбата и в книгата на Калин Николов. Там са проектирани „тунелите на времето”, в които 20 години след кончината си Атанас Пацев продължава да пътува.", "date": "2019.01.16", "title": " Забравеният Атанас Пацев"}
{"url": "https://trud.bg/%d1%81%d0%b5%d0%b2%d0%b5%d1%80%d0%bd%d0%b8%d1%8f%d1%82-%d0%bc%d0%b0%d0%b3%d0%bd%d0%b8%d1%82%d0%b5%d0%bd-%d0%bf%d0%be%d0%bb%d1%8e%d1%81-%d0%bd%d0%b0-%d0%b7%d0%b5%d0%bc%d1%8f%d1%82%d0%b0-%d1%81%d0%b5/", "text": "Нови изследвания показват, че северният магнитен полюс на нашата планета се мести изненадващо бързо в посока на Русия и по-специално към Сибир, съобщава научният журнал Nature. Изследователите отбелязват, че магнитният полюс се измества по непредвидим начин, но в момента се движи в отклонение от канадската част на Арктика към Сибир. Северният магнитен полюс се движи толкова бързо към Русия, че изследователите ще трябва да направят промени в магнитния модел, който по-късно ще се използва от различни навигационни системи. В противен случай са възможни грешки. Най-застрашени от резките изменения в местоположението на северният магнитен полюс са някои военни системи за прицелване, различни видове електроника, GPS, ГЛОНАСС и останалите системи за глобално позициониране. Проблемът, който възникна, е свързан както с движението на полюса, така и с вътрешните промени на планетата Земя. Течността вътре в сърцевината на Земята е генератор на голяма част от магнитното поле, което може да се променя при промяна на дълбоките потоци във вътрешността на нашето метално ядро. Подобни промени в магнитното поле над Южна Америка през 2016 г. доведоха до появата на голяма аномална зона, която успя да повреди някои изкуствени спътници. Учените споделят, че Земята скоро трябва да смени своите полюси, като по време на този процес са възможни аномалии и отслабване на магнитното поле. Никой обаче не може да каже кога точно ще започне този процес. Учените обаче са единодушни, че смяната на полюсите не става изведнъж и може да продължи стотици години. Смяната на полюсите ще доведе на първо място до редица проблеми със сателитите в ниски орбити, които ще се окажат незащитени от слънчевия вятър от заредени частици. На практика планетата ще се окаже изправена пред слънчевите магнитни бури без да е пазена от магнитното си поле. Според по-апокалиптичните прогнози е възможно планетата да загуби около 5% от своя кислород, чийто частици ще бъдат издухани от слънчевия вятър. Геоложките записи обаче показват, че ранните хора са преживели една смяна на полюсите, а животът на земята е преживявал без проблем стотици смени на магнитния юг и магнитния север. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.16", "title": " Северният магнитен полюс на Земята се мести с изненадваща скорост към Русия"}
{"url": "https://trud.bg/%d0%bf%d0%b0%d0%bf%d0%b0%d1%80%d0%b0%d1%86%d0%b8-%d0%b7%d0%b0%d1%81%d0%bd%d0%b5%d1%85%d0%b0-%d0%b7%d0%b0%d1%81%d1%82%d0%b8%d0%bd%d0%b0%d0%bb%d0%be%d1%82%d0%be-%d0%bb%d0%b8%d1%86/", "text": "Папараци успяха да заснемат на нюйоркското летище „Кенеди“ „застиналото“ лице на Мадона, което не променя изражението си след направените козметични процедури по него, съобщават от „Дейли мейл“. 60-годишната певица и бивш секс-символ се появи в доста странен вид на летището. Това е първата публична поява на поп звездата, след като фотографи я засякоха в нюйоркски бар по Нова година. Тогава Мадона беше заподозряна в уголемяване на задните си части, които изглеждаха като пищните извивки на Ким Кардашиян. Този път папараците не се съсредоточиха върху силуета на поп примата, а върху нейното лице. Мадона беше нахлупила ушанка с дълъг косъм и яке на „Ню Йорк янкис“. Звездата бе с черен спортен панталон и маратонки на „Долче и Габана“. Гладкото като восък лице на Мадона изглеждаше като замръзнало и не показваше изражения. Видимо изпитваща носталгия по предишните времена, певицата пусна в Инстаграм свои снимки отпреди 10 години. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.16", "title": " Папараци заснеха „застиналото“ лице на Мадона след козметичните процедури (СНИМКИ)"}
{"url": "https://trud.bg/%d0%bc%d1%80%d1%80%d0%b1-%d1%82%d0%be%d0%bb-%d1%82%d0%b0%d0%ba%d1%81%d0%b8%d1%82%d0%b5-%d0%b7%d0%b0-%d0%bf%d1%80%d0%b5%d0%b2%d0%be%d0%b7%d0%b2%d0%b0%d1%87%d0%b8%d1%82%d0%b5-%d1%89%d0%b5-%d0%b1%d1%8a/", "text": "Във връзка с изявления на представители на  , че искат да останат на винетка вместо на тол такса при движение по републиканската пътна мрежа след 16 август т.г., МРРБ информира, че екип на Световната банка разработва варианти за тарифиране, които предстои да бъдат предложени за публично обсъждане, съобщиха от министерството: МРРБ е отворено за предложения, които ще бъдат дискутирани. Стремежът ни е да бъдат взети решения, които удовлетворяват всички заинтересовани страни. МРРБ е институция, която отстоява принципа на пълна прозрачност и публичност при вземането на важни и отговорни решения, независимо дали засягат пряко гражданите или бизнеса. В този смисъл оставаме отворени за срещи, разговори и дебати по тези важни теми, които засягат справедливостта и равнопоставеността на всички субекти в този сектор на икономиката. Очакваме новата система за таксуване да осигури по-високи приходи, които ще бъдат инвестирани изцяло в модернизация на пътната инфраструктура. Това ще осигури по-голяма безопасност, комфорт и сигурност при пътуване, както и по-ниски експлоатационни разходи за фирмите, които осъществяват междуградски превози. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.16", "title": " МРРБ: Тол таксите за превозвачите ще бъдат обсъдени публично"}
{"url": "https://trud.bg/%d0%b0%d0%ba%d0%b2%d0%b0%d0%bc%d0%b5%d0%bd-%d0%bd%d0%b0%d0%bf%d1%80%d0%b0%d0%b2%d0%b8-%d0%b5%d0%b4%d0%b8%d0%bd-%d0%bc%d0%b8%d0%bb%d0%b8%d0%b0%d1%80%d0%b4-%d0%b4%d0%be%d0%bb%d0%b0/", "text": "Хитът още е по българските кина Мократа комиксова екстраваганца “Аквамен” вече се затвърди като световен мегахит с приходи от над един милиард долара от продадени билети в целия свят. В България фентъзи екшън спектакълът с Джейсън Момоа и Амбър Хърд също доминира класациите и вече има над 100 хиляди зрители и един милион лева приходи като продължава да се върти по кината. “Аквамен” няма конкуренция през януари. Ето го и сюжета: “Полу-човек, полу-Атландец, Аквамен е отдаден боец, който научава, че е законния наследник на подводното кралство, като в същото време се чувства отхвърлен и от двата свята. В света на хората той е Артър Къри, отгледан от баща си Том. В същото време, той е и първороден син на кралица Атлана. Неговото съществуване би трябвало да е причина за разбирателство между двата свята, но обединението им зависи от действията му.В “Аквамен” настъпва този момент. С общи усилия Джеймс Уан и Джейсън Момоа успяват да пренесат на големия екран култовия герой на DC, като отдават почит на оригиналния комикс, и в същото време го преосмислят за съвременната публика.”", "date": "2019.01.16", "title": " „Аквамен“ направи един милиард долара\t\t\t"}
{"url": "https://trud.bg/%d0%b2%d1%8a%d0%b7%d1%80%d0%b0%d1%81%d1%82%d0%bd%d0%b0-%d0%b6%d0%b5%d0%bd%d0%b0-%d0%b7%d0%b0%d0%b3%d0%b8%d0%bd%d0%b0-%d0%bf%d1%80%d0%b8-%d0%bf%d0%be%d0%b6%d0%b0%d1%80-%d0%b2-%d0%b4%d0%be%d0%bc%d0%b0-2/", "text": "Възрастна жена е загинала при пожар в Сливен. Това съобщи „Канал 3“, позовавайки се на информация от говорителя на областната полиция Първолета Мандинска. Сигналът за пожара е подаден 9.52 часа днес, като огънят е пламнал в каравана на дворно място в града. На мястото са пристигнали екип на „Пожарна безопасност и защита на населението“ и дежурна група на ОДМВР, които са извършили оглед. Те са открили починалата 74-годишна жена. Изясняват се причините за инцидента.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.16", "title": " Възрастна жена загина при пожар в дома си Сливен"}
{"url": "https://trud.bg/%d0%b8%d0%b7%d0%b3%d1%80%d0%b0%d0%b6%d0%b4%d0%b0%d1%82-%d1%86%d0%b5%d0%bd%d1%82%d1%8a%d1%80-%d0%b7%d0%b0-%d0%b3%d1%80%d0%b8%d0%b6%d0%b0-%d0%b7%d0%b0-%d0%b2%d1%8a%d0%b7%d1%80%d0%b0%d1%81%d1%82%d0%bd/", "text": "Кметът на община Свищов Генчо Генчев подписа споразумение с управляващия орган на ОП „Региони в растеж“, с което се предоставя 100% безвъзмездна финансова помощ, за изграждането на Център за грижа за възрастни хора в невъзможност за самообслужване в крайдунавския град.  Центърът ще бъде издигнат на територията на бившата оздравителна детска градина, а проектът е на стойност 540 000 лева. „За предстоящите строително-ремонтни дейности има избрана фирма изпълнител, изчаквахме подписването на този договор за финансирането на обекта. Предстоят процедури по одобряване на техническата документация на самия проект и се надяваме до началото на месец март да започне изграждането и преустройството на сградата в Център за 24-часова грижа за възрастни хора“, каза Генчо Генчев. Той подчерта, че това била една изключително сериозна борба от страна на община Свищов, защото този вид услуга ще се реализира на територията на по-малко от 14 български общини.  Градоначалникът допълни, че веднага след приключване на строително-ремонтните работите ще се реализира проект по програмата за „Развитие на човешките ресурси“, с който да бъдат осигурени 30 работни места за служителите, които ще обслужват лежащо болните в Центъра – санитари, медицински сестри, социални работници, рехабилитатори и др. След като стартира дейността, Центърът ще премине едногодишен изпитателен срок, след което ще се превърне в държавна социално делегирана дейност. „Това е още един такъв обект на територията на община Свищов, с който затваряме пълния пакет от социални услуги. Тези, които предлагаме са на изключително високо ниво и доказателство за това са постигнатите резултати и получените награди от национално и международно ниво на нашите центрове. С реализирането на този център отново ще покажем ангажираността си към хората, нуждаещи се от социална подкрепа“, категоричен е Генчев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.16", "title": " Изграждат Център за грижа за възрастни хора в Свищов\t\t\t"}
{"url": "https://trud.bg/%d0%bc%d1%8a%d0%b6-%d0%b5-%d0%bf%d0%be%d1%81%d1%82%d1%80%d0%b0%d0%b4%d0%b0%d0%bb-%d1%81%d0%bb%d0%b5%d0%b4-%d1%83%d0%b4%d0%b0%d1%80-%d0%b2-%d0%bc%d0%b0%d0%bd%d1%82%d0%b8%d0%bd%d0%b5%d0%bb%d0%b0/", "text": "Катастрофа затруднява движението по пътя Пловдив – Карлово. ПТП-то е станало около 19,30 часа на пътната отсечка преди Баня, предаде „Дарик“. Опел се е блъснал в мантинела, пострадал е водачът, който пътувал сам в колата. Движението се отклонява през селата Войнягово и Марино поле.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.16", "title": " Мъж е пострадал след удар в мантинела на пътя Пловдив – Карлово"}
{"url": "https://trud.bg/23-%d0%b3%d0%be%d0%b4%d0%b8%d1%88%d0%bd%d0%b0-%d0%b6%d0%b5%d0%bd%d0%b0-%d0%b5-%d1%83%d0%b1%d0%b8%d1%82%d0%b0-%d0%b2-%d1%81%d1%82%d0%be%d0%bb%d0%b8%d1%87%d0%bd%d0%b8%d1%8f-%d0%ba%d0%b2%d0%b0%d1%80/", "text": "23-годишна жена е била убита в столичния квартал „Банишора”. Извършител е 26-годишният й приятел. Двамата са живеели заедно, предаде БТВ. Той е направил опит за самоубийство, но е оцелял. Откаран е в болница. Към момента мотивите за убийството са неизвестни. Сигналът за инцидента е подаден около 19 ч. тази вечер. По данни на полицията по тялото на жертвата няма видими наранявания. Очаквайте подробности!   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2019.01.16", "title": " 23-годишна жена е убита в столичния квартал „Банишора“\t\t\t"}
{"url": "https://trud.bg/%d0%b3%d1%80%d0%b8%d0%bf%d0%bd%d0%b0-%d0%b2%d0%b0%d0%ba%d0%b0%d0%bd%d1%86%d0%b8%d1%8f-%d0%b2-8-%d0%be%d0%b1%d1%89%d0%b8%d0%bd%d0%b8-%d0%b2%d1%8a%d0%b2-%d0%b2%d0%b0%d1%80%d0%bd%d0%b5%d0%bd%d1%81%d0%ba/", "text": "Ученици от 8 общини във Варненска област излизат в грипна ваканция до понеделник, съобщиха от Регионалната здравна инспекция. Затворени заради много отсъстващи деца ще останат всички училища в  Провадия, Девня, Суворово, Аврен и Долни чифлик. В Дългопол ваканция ще има в училище „Св. Климент Охридски“, във Вълчи дол – във „В. Левски“, в Белослав – в „Св. Св. Климент Охридски“. В четвъртък следобед на заседание на областния щаб за борба с грипа ще бъде взето решение дали да бъде обявена ваканция и във Варна. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.16", "title": " Грипна ваканция в 8 общини във Варненско"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b4%d0%b8%d0%bc%d0%be%d0%b2-%d1%89%d0%b5-%d1%81%d0%b5-%d1%81%d1%8a%d0%be%d0%b1%d1%80%d0%b0%d0%b7%d0%b8-%d1%81-%d0%b4%d0%bd%d0%b5%d1%88%d0%bd%d0%be/", "text": "Министърът на околната среда и водите Нено Димов ще се съобрази с  петчленен състав на Върховния административен съд №656, с което се отменят окончателно промените в Плана за управление на Национален парк „Пирин“, приети от Министерски съвет с решение 821/29.12.2017 г. Това съобщиха от пресслужбата на МОСВ. Министър Димов винаги е заявявал, че ще изчака окончателното решение на съда, преди да предприеме каквито и да било действия по изпълнение на промените в Плана за управление на НП „Пирин“. В тази връзка от приемане на промените в Плана досега не са процедирани никакви последващи устройствени планове или инвестиционни предложения, произтичащи от решение 821/29.12.2017 г. на Министерския съвет. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.16", "title": " Министър Димов ще се съобрази с днешното решение на ВАС за отмяна на промените в действащия план на НП „Пирин“"}
{"url": "https://trud.bg/%d1%81%d0%ba%d0%b8-%d0%b7%d0%b0-%d0%bb%d0%b5%d0%b2%d1%87%d0%b5-%d0%b8-%d0%bd%d0%b0%d0%b4%d1%83%d0%b2%d0%b0%d0%b5%d0%bc-%d0%b7%d0%b0%d0%bc%d1%8a%d0%ba-%d0%b7%d0%b0-%d1%81%d0%b2%d0%b5%d1%82%d0%be%d0%b2/", "text": "На 20 януари Банско отново ще бъде част от Световния ден на снега. Празникът събира любителите на планината, снега и зимните спортове в целия свят, а първият планински курорт в България ще се включи в него с много забавления за цялото семейство. Надуваем замък, топли напитки, музика и лакомства очакват гостите на Бъндеришка поляна. Дневните карти за лифтовете в Банско за всички деца до 12-годишна възраст ще струват само един лев.  Събитието е част от кампанията на Международната Ски Асоциация, наречена „Доведете децата при снега”. Отбелязва се в много точки на света като годишен фестивал на снега за деца и техните семейства. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.16", "title": " Ски за левче и надуваем замък за Световния ден на снега в Банско"}
{"url": "https://trud.bg/%d0%b7%d0%b0%d1%85%d0%b0%d1%80%d0%b8%d0%b5%d0%b2%d0%b0-%d0%ba%d1%8a%d0%bc-%d0%b1%d1%8a%d0%bb%d0%b3%d0%b0%d1%80%d0%b8%d1%82%d0%b5-%d0%b2%d1%8a%d0%b2-%d0%b2%d0%b5%d0%bb%d0%b8%d0%ba%d0%be%d0%b1%d1%80/", "text": "Призовавам българските граждани във Великобритания да не чакат последния момент, за да се снабдят с биометрични паспорти. Това каза вицепремиерът и министър на външните работи Екатерина Захариева пред журналисти във връзка с „Брекзит“. Захариева каза, че такъв призив е отправила към българите във Великобритания още това лято. По думите ѝ много от тях са само с лични карти там. „Още от миналата година сме започнали организиране на информационна кампания във Великобритания в различни градове, не само в Лондон, за българската общност там, така че да ги запознаем с това, което предстои. Също така сме подсилили и мисията в Лондон. Отваряме и нов офис в самия Лондон“, заяви Захариева. Българският външен министър поясни, че цялата информация към момента е на интернет сайта на Министерството и на посолството и на „Фейсбук“ страницата му. По думите на Захариева важни за България са правата на българските граждани, както и британските туристи, които с всяка година са повече. „Важни са социалната сигурност на българските граждани, важно е автомобилният транспорт. Всяка сфера на обществения живот. ЕК е дала различни насоки. Предприела е законодателни действия, свързани с така наречения общ подход, който ще се отнася до всичките 27 държави, в случай, че няма подреден Брезкит и този преходен период“, коментира външният министър. По думите й се готви се изменения на законодателството да се пътува краткосрочно безвизово, което е важно предвид туристите и българските граждани, които пътуват по работа или по бизнес, или да видят своите роднини, които живеят там. „Разбира се, българското правителство и администрация не са стоели без да правят нищо. Също така и ЕК. Винаги сме разработвали три сценария. Има създадена специална работна група към Съвета по европейски въпроси специално по Брекзит. Тя е създадена още в началото, когато започнаха преговорите. Още септември месец съм изпратила писмо до всички членове на кабинета с призив да се подготвят и за най-лошия сценарий, колкото и да не ни се иска да се стига до него. Петък сега Съветът се събираше за последно, точно с единствена точка, а именно подготовка за най-лошия сценарий. По думите й най-добрият е подреденият Брекзит, а вторият добър е Брезкит с преходен период, а най-лошият е от 29 март Великобритания да е трета държава. „Най-лошият сценарий е липса на сделка и на 29 март Великобритания напуска ЕС и става трета държава без преходен период, без споразумение за напускане“, каза още Захариева. Тя поясни, че търговските отношения ще се развиват по правилата на световната търговска организация, а няма да има специално търговско споразумение между ЕС и Великобритания. „Говорихме преди малко за правата на гражданите. Българските граждани, поне това са устните уверения от британския премиер и правителство, че българските граждани, които живеят към момента на напускане на Великобритания дори и без сделка, ще могат да кандидатстват за статута за уседналост. Т.е. няма да имат трудности. В споразумението за преходния период беше договорено, че и гражданите на ЕС, които в този преходен период са започнали законово да живеят във Великобритания, ще могат да кандидатстват за този статут на уседналост“, коментира Захариева. Тя посочи, че ще се види какви са следващите действия на Великобритания. „Нека да чуем какво искат великобританците“, допълни Захариева. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.16", "title": " Захариева към българите във Великобритания: Не чакайте последния момент за биометрични паспорти"}
{"url": "https://trud.bg/%d1%81%d1%8a%d0%b4-%d0%be%d1%82%d0%ba%d0%b0%d0%b7%d0%b0-%d0%b4%d0%b0-%d0%bf%d1%83%d1%81%d0%bd%d0%b5-%d0%bf%d1%80%d0%b5%d0%b4%d1%81%d1%80%d0%be%d1%87%d0%bd%d0%be-%d1%83%d0%b1%d0%b8%d0%b5%d1%86-%d0%be/", "text": "Състав на Варненския окръжен съд /ВОС/ отхвърли искането за условно предсрочно освобождаване на затворник, изтърпяващ 20-годишно наказание за грабеж и убийство. Мартин Иванов от с. Каменар извършил зверството на 14 март 2004 г., когато бил 20-годишен. Решил да ограби някоя от вилите в близката местност Пчелина. Влязъл в къща и задигнал оттам вещи и техника за 189 лв. Стопанката се събудила от шума и видяла, че крадецът опитва да проникне в съседен имот. Жената се обадила по телефона на комшията си, за да го предупреди. Човекът веднага потеглил към вилата и заварил апаша вътре. Мартин Иванов го атакувал с метален прът. Нанесъл му над 20 удара и го убил. Притеклите се на помощ съседи успели да задържат изверга, който в края на декември същата година получил 20 г. лишаване от свобода. Оказало се, че и като непълнолетен е бил съден за грабежи. До момента Иванов е излежал 16 г. и 5 месеца от наказанието си. Според ръководството на Варненския затвор въпреки дългия престой зад решетките мъжът не е дал признаци, че се е поправил. Затова магистратите отхвърлиха молбата на Иванов, въпреки заявлението му, че съжалява за извършеното престъпление. Затворникът може да подаде нова молба за предсрочно освобождаване най-рано след 6 месеца, а определението подлежи на обжалване пред Апелативния съд, съобщиха от пресслужбата на ВОС. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.16", "title": " Съд отказа да пусне предсрочно убиец от затвора"}
{"url": "https://trud.bg/%d0%b1%d0%b0%d0%bd%d0%ba%d0%b0-%d0%b4%d1%81%d0%ba-%d1%81%d0%b5-%d1%81%d0%bb%d0%b8%d0%b2%d0%b0-%d1%81-%d0%b5%d0%ba%d1%81%d0%bf%d1%80%d0%b5%d1%81%d0%b1%d0%b0%d0%bd%d0%ba/", "text": "Унгарската Банка ОТП обяви, че е приключила сделката по придобиване на 99,74% от капитала на “Сосиете Женерал Експресбанк” от българското й дъщерно дружество Банка ДСК. Двете банки ще работят като две юридически лица докато приключи сливането им, което се очаква да стане през 2020 г. Всички клиенти на банките ще бъдат уведомени, ако има промени в предлаганите продукти, обясни Виолина Маринова, главен изпълнителен директор на Банка ДСК. Тя ще ръководи процеса на сливането, но в борда на банката ще влязат и хора от придобитата банка, която вече ще се казва “Експресбанк”. След сделката Банка ДСК става най-големият трезор по обем на депозитите. Но по активи е на второ място на пазара. След обединението Банка ДСК ще има 450 клона, като някои от тях ще бъдат закрити. Цената на сделката не бе обявена, но стана ясно, че е близка до сумата 600 млн. евро, с която в края на 2018 г. беше увеличен капиталът на Банка ДСК.", "date": "2019.01.16", "title": " Банка ДСК се слива с Експресбанк\t\t\t"}
