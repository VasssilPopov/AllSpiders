{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%bd%d0%b0%d0%bd%d0%ba%d0%be%d0%b2-%d0%b8%d1%81%d0%ba%d0%b0%d0%bc%d0%b5-%d0%bf%d1%80%d0%b5%d0%b4%d0%b2%d0%b0%d1%80%d0%b8%d1%82%d0%b5%d0%bb%d0%bd/", "text": "Пътната агенция ще поиска предварително изпълнение на поръчката за тол системата, защото двама от участниците в обществената поръчка – „Толлнет“ и Обединение „БГ ПЪТ“, са подали жалби в Комисията за защита на конкуренцията. Това съобщи министърът на регионалното развитие и благоустройството Николай Нанков. „Ще изискаме и се надяваме да бъде допуснато от компетентните органи, най-вече от КЗК, за да можем да пристъпим към сключване на договор с избрания изпълнител. Да, знаем какъв риск бихме могли да поемем по този сценарии, на пък нямаме ден за губене, затова пришпорихме работата на комисията. Така че, мисля че ще се довърши много бързо, за да имаме договор в рамките на следващите няколко седмици, за да можем от 2018 година, както съм поел и ангажимент да имаме внедрена тол система“, обясни пред депутатите от комисията по регионално развитие в Народното събрание  регионалният министър.", "date": "2017.10.19", "title": " Министър Нанков: Искаме предварително изпълнение на поръчката за тол системата"}
{"url": "https://trud.bg/%d0%b2-%d0%bf%d0%b5%d1%82%d1%8a%d0%ba-%d1%81%d1%82%d0%b0%d0%b2%d0%b0-%d1%8f%d1%81%d0%bd%d0%be-%d0%b8%d0%bc%d0%b0-%d0%bb%d0%b8-%d0%b7%d0%b0%d0%b4%d1%8a%d1%80%d0%b6%d0%b0%d0%bd%d0%b8-%d0%bc%d0%b8%d1%82/", "text": "От пункта на ГКПП Малко Търново имало изведени и задържани митничари, и то с белезници. Те били отведени за разпит в ОД на МВР в Бургас. Това съобщиха очевидци. Никой обаче не потвърди официално тази информация. Очаква се в петък Спецпрокуратурата да изнесе данни за проверката в пункта, която е била за корупция. Митницата на ГКПП бе затворена в 05 часа сутринта в четвъртък. Пред бариерата, която остана спусната, се изви опашка от автомобили, автобуси и камиони.  Около 12 часа по обед, част от тях се насочиха към други пропусквателни пунктове, след като се разбра, че митницата явно няма да отвори скоро.  Извършва се проверка от ДАНС и Спецпрокуратурата, стана ясно няколко часа, след падането на бариерата.", "date": "2017.10.19", "title": " В петък става ясно има ли задържани митничари на Малко Търново\t\t\t"}
{"url": "https://trud.bg/%d0%b6%d0%b8%d0%bb%d0%b8%d1%89%d0%b0%d1%82%d0%b0-%d0%b2-%d1%81%d0%be%d1%84%d0%b8%d1%8f-%d1%81%d0%bf%d1%80%d1%8f%d1%85%d0%b0-%d0%b4%d0%b0-%d0%bf%d0%be%d1%81%d0%ba%d1%8a%d0%bf%d0%b2%d0%b0%d1%82/", "text": "Цeнитe нa жилищaтa в Coфия cпpяxa дa пocкъпвaт през третото тримесечие на годината. Средната продажна цена на имотите в столицата остава на ниво 1060 евро за квадратен метър, показват данни на агенция Bulgarian Properties. Според брокерите по-голямото търсене през пролетта е довело дo yвeличeнo пpeдлaгaнe oт cтpaнa нa пpeдпpиeмaчите на нoвo cтpoитeлcтвo през лятото. “Регистрираме бaлaнcиpaнe нa пaзapa нa paвнoвecнa цeнa oкoлo 1000 eвpo/кв.м.”, кaзвaт експертите и припомнят, че тeмпът нa pъcт нa цeнитe в Coфия ce ycкopил пpeз пpoлeттa нa 2016 г. и в пpoдължeниe нa eднa гoдинa увеличенията ce движат мeждy 15 и 18%. Гoдишният ръст нa цeнитe cпpямo третото тpимeceчиe нa 2016 г. e 14%, a cpeднaтa пoкyпнa цeнa нa жилищaтa в Coфия e 93 000 eвpo, показват още данни на компанията. Справка в регистрите на Aгeнциятa пo впиcвaниятa, в които нe влизат cдeлкитe “нa зeлeнo”, показват, че за периода юли – септември на настоящата година в Coфия ca впиcaни 6300 имoтни пpoдaжби пpи 6073 зa cъщия пepиoд нa 2016-а, кoeтo e увеличение oт 3,75% нa гoдишнa бaзa. Зa дeвeтмeceчиeтo нapacтвaнeтo нa oбeмитe пpoдaжби нa имoти в Coфия e oкoлo 4%. Новото строителство продължава да държи дял от 60% от продажбите в София. Половината от закупените жилища са двустайни апартаменти, 35% са тристайни, 4-стайните са около 5%, както и едностайните. Средната площ на закупените жилища е 84 кв.м. – с около 6 кв.м. по-малка от тази в първите месеци на годината. Най-често се купуват апартаменти от 2-ри до 6-ти етаж.  Апартаментите на високи етажи – от 7-ми до 10-ти, са едва около 10% от всички закупени. 25% от продадените жилища са напълно обзаведени, което се обяснява и с факта, че най-продавани са апартаментите ново строителство, а тези на вторичен пазар са под 50% от общия обем реализирани продажби в София. Половината от закупените жилища се отопляват на ТЕЦ. Средният престой на имотите на пазара е 3 месеца, а направените отстъпки от офертните цени са под 1% – средно 0,7%. Според анализа на брокерите най-много закупени жилища през третото тримесечие има в кварталите “Младост 4”, “Манастирски ливади”, Студентски град, “Витоша” и  “Кръстова вада”. Най-скъпо продавани са жилищата в центъра и в “Лозенец”, където средните цени за изминалото тримесечие са били 1 790 евро/кв.м. в центъра и 1430 евро/кв.м. в “Лозенец”. “Стрелбище” и “Гоце Делчев” са други предпочитани квартали с цени между 1100 и 1300 евро/кв.м., но с изключително ограничено предлагане както на ново, така и на старо строителство. Прогнозата на брокерите е за възстановяване на възходящият тренд на жилищния пазар в София от края на тази и началото на новата година.", "date": "2017.10.19", "title": " Жилищата в София  спряха да поскъпват\t\t\t"}
{"url": "https://trud.bg/%d0%bc%d0%b0%d0%b4%d1%80%d0%b8%d0%b4-%d1%80%d0%b5%d1%88%d0%b0%d0%b2%d0%b0-%d1%81%d1%8a%d0%b4%d0%b1%d0%b0%d1%82%d0%b0-%d0%bd%d0%b0-%d0%ba%d0%b0%d1%82%d0%b0%d0%bb%d1%83%d0%bd%d1%8f-%d0%b2-%d1%81%d1%8a/", "text": "Правителството на Испания заплаши в четвъртък, че ще отнеме автономията на Каталуня, след като лидерът на автономната област Карлес Пучдемон не изпълни поредния ултиматум да се откаже официално от стремежа към независимост. Часове преди изтичането на крайния срок на ултиматума – четвъртък сутринта, даден от премиера Мариано Рахой, каталунското регионално правителство публикува писмо, в което Пучдемон заплашва, че ще обяви пълна независимост, ако Мадрид изпълни заканата си да отмени самоуправлението на областта. “Ако правителството продължи да отказва да води диалог и не прекрати репресиите, парламентът на Каталуня може да пристъпи към гласуване на официална декларация за независимост”, предупреди Пучдемон. Мадрид реагира незабавно и обяви, че на извънредно заседание в събота ще бъдат обсъдени процедурите по временна отмяна на автономния статут на Каталуня, предвидени в чл. 155 от конституцията на кралството. Кабинетът възнамерява да внесе в Сената мерки за защита на интереса на испанците, включително на гражданите на Каталуня, и за възстановяване на конституционния ред в областта, се казва в официално комюнике. Управляващата Народна партия на Рахой има мнозинство в горната камара, което е достатъчно за одобряване на мярката, но премиерът води преговори и с опозиционни лидери, за да си гарантира още по-голяма подкрепа. В сряда вечерта Рахой отново призова Пучдемон да “действа разумно”. Ако чл. 155 бъде задействан, това означава почти сигурно разпускане на каталунския парламент и насрочване на нови избори. В основния закон обаче няма посочен срок за тяхното провеждане. Според в. “Ла Вангуардия” Пучдемон може формално да запази лидерския си пост, но Мадрид ще ореже много от правомощията му. Освен това Мадрид планирал да назначи собствени делегати начело на регионалните правителствени департаменти.", "date": "2017.10.19", "title": " Мадрид решава съдбата на Каталуня в събота – ето какво може да стане (ИНФОГРАФИКА)\t\t\t"}
{"url": "https://trud.bg/%d1%81-%d0%b2%d0%be%d0%b5%d0%bd%d0%b5%d0%bd-%d1%80%d0%b8%d1%82%d1%83%d0%b0%d0%bb-%d0%be%d1%82%d0%b1%d0%b5%d0%bb%d1%8f%d0%b7%d0%b0%d1%85%d0%b0-%d0%bf%d1%80%d0%b0%d0%b7%d0%bd%d0%b8%d0%ba%d0%b0-%d0%bd/", "text": "С военен ритуал, фолклорна и маршова музика в старата столица бе отбелязан празникът на Търновския гарнизон. Честването бе възстановено през 2015 г., след 68-годишно прекъсване, а инициативата на Съюза на офицерите и сержантите от резерва и запаса стана възможна с подкрепата на Община Велико Търново, кмета Даниел Панов и Националния военен университет „Васил Левски”. Пред паметника „Майка България” слово произнесе заместник-кметът проф. Георги Камарашев. Той подчерта, че Търновският гарнизон е важна част от славната история на Старата столица и България, а ролята на формированието за военното образование и за редица обществени събития е много голяма. Посочен бе безспорният принос на българската войска за съвременната идентичност на Велико Търново и за редица прояви в културния календар.  В знак на преклонение пред паметта на славните български войници бяха поднесени цветя на паметника „Майка България“. Празникът на военния гарнизон води началото си от 1914 г. е и е посветен на славната победа на българската войска в битката при Люлебургаз-Бунархисар през 1912 г., по време на Балканската война. Началник на Генералния щаб на българската армия по това време е ген. Иван Фичев – внук на майстор Колю Фичето, роден и израснал във Велико Търново. Празникът е честван до 1947 година и е сред най-важните и обичани за великотърновци. Традицията е насилствено прекъсната по политически и идеологически причини и след близо седем десетилетия е възстановена през 2015 г. Сред гостите бяха също представители на държавни и образователни институции, на неправителствени организации и сдружения, общински съветници, курсанти, граждани.", "date": "2017.10.19", "title": " С военен ритуал отбелязаха празника на Търновския гарнизон"}
{"url": "https://trud.bg/%d1%81%d0%b8%d0%bd%d1%8a%d1%82-%d0%bd%d0%b0-%d0%b7%d0%bb%d0%b0%d1%82%d0%b8%d1%81%d1%82%d0%b8%d1%8f-%d0%b3%d1%8a%d1%80%d0%bc%d1%8f%d0%bb-%d1%81-%d0%bf%d0%b8%d1%81%d1%82%d0%be%d0%bb%d0%b5%d1%82%d0%b0/", "text": "30-годишният Йордан Златев от Дупница е обвинен за стрелбата в столичния квартал “Лозенец”. Той ще отговаря за хулиганство, извършено с особена дързост и цинизъм, съобщи за “Труд” Радослав Димов, говорител на Софийска районна прокуратурата.  Два от куршумите пробиха стъклата на дома на младо семейство с малко дете. По чудо канонадата се размина без пострадали. Полицаите задържаха петима мъже, започнали да пият от сутринта на същия ден. Поводът – един то тях черпел за 30-годишния си рожден ден. Повикали и певеца Радо Шишарката да им изпълни на живо: “Тигре, Тигре…” Оказало се, че стрелецът е син на известния от времето на тази песен дупничанин Злати Златев-Златистия. През 1997 г. Златев-баща застреля човек на центъра на Дупница и в момента още доизлежава присъдата си в затвора. В компанията бил и Калоян Арсенов, син на Долорес Арсенова, министър на околната среда в кабинета на Симеон Сакскобургготски. Пистолетът “Глок” е законно регистриран на негово име. “До момента Калоян Арсенов е разпитан само в качеството му на свидетел”, каза прокурор Димов.  Според източници на “Труд” в момента полицията проучва на какво основание Арсенов е получил разрешително за оръжие. Чакат се и резултати от натривките по ръцете на всички празнуващи. Не е изключено още в петък синът на бившата екоминистърка да бъде обвинен за неправилно съхранение на пистолета. Някои от свидетелите казвали, че синът на Златистия взел оръжието от чантичка, без Калоян изобщо да го види.", "date": "2017.10.19", "title": " Синът на Златистия гърмял с пистолета на сина на бившата екоминистърка Долорес Арсенова\t\t\t"}
{"url": "https://trud.bg/%d0%b1%d0%be%d1%8f%d0%bd-%d1%87%d1%83%d0%ba%d0%be%d0%b2-%d0%bc%d1%8f%d1%81%d1%82%d0%be%d1%82%d0%be-%d0%bd%d0%b0-%d1%81%d0%b0%d1%89-%d0%bd%d0%b0-%d0%b1%d0%b0%d0%bb%d0%ba%d0%b0%d0%bd%d0%b8%d1%82%d0%b5/", "text": "Мястото на САЩ на Балканите ще заемат имперските интереси на Русия, Турция и Великобритания. Това обяви пред  Боян Чуков. Европейския съюз отслабва през последните години, каза още експертът по борба с тероризма  и така обясни защо САЩ преосмислят своята политика и се оттеглят от Европа. По думите му действията на турския президент Реджеп Ердоган има последователност и настойчивост, когато става дума за територии на съседни държави и неговите изявления не са случайни. Той припомни, че в документ от 1920 г., когато Турция става република, ясно се заявява, че тя няма да приеме резултатите от Първата световна война. Така в сферата на турските интереси влизат както части от Сирия, така и от Западна Тракия, коментира експертът. Чуков обяви още, че Ердоган няма да допусне масово мигранти в България, защото има други планове за страната ни.", "date": "2017.10.19", "title": " Боян Чуков: Мястото на САЩ на Балканите ще заемат Русия, Турция и Великобритания"}
{"url": "https://trud.bg/%d0%b2%d1%8a%d0%b7%d1%85%d0%be%d0%b4%d1%8a%d1%82-%d0%bd%d0%b0-%d0%b0%d0%bd%d0%b3%d0%bb%d0%b8%d0%b9%d1%81%d0%ba%d0%b8%d1%8f-%d1%84%d1%83%d1%82%d0%b1%d0%be%d0%bb/", "text": "Третият кръг в групите на Шампионската лига вече е в историята. Отборите се срещнаха по веднъж, предстои ново завъртане. Преди него обаче се вижда, че английският футбол е във възход. От 5 участника в групите, 3 тима са еднолично на върха – манчестърските „Юнайтед“ и Сити“, както и „Челси“. „Тотнъм“ пък дели първото място в своята таблица с рекордьора по трофеи в турнира – „Реал (Мадрид). „Шпорите“ не се дадоха на „Сантяго Бернабеу“ и направиха 1:1. Дори се наложи Кристиано Роналдо да вкарва дузпа, за да предотврати загуба на своя тим. Подобна е ситуацията с „Ливърпул“. „Мърсисайдци“ са първи в група „Е“, но с равен брой точки със „Спартак“ (Москва). Представянето на „Юнайтед“ и „Сити“ обаче е повече от впечатляващо. Двата отбора имат пълен актив от точки, по 8 отбелязани гола и едва по 1 допуснат. „Червените дяволи“ записаха победи над „Базел“ (3:0), над ЦСКА в Москва (4:1) и като гост на „Бенфика“ (1:0). „Сити“ се разправи с в Холандия срещу шампиона „Фейенорд“ (0:4), а на своя стадион „Етихад“ победи „Шахтьор“ (2:0) и „Наполи“(2:1). Двата английски гранда дори са с по-добър показател от „Барселона“. Каталунците също са с пълен актив от точки, но с по-слаба голова разлика – 7:1. „Челси“ също диктува модата в своята група. Лондончани имат 2 победи и едно реми и с актив от 7 точки. Играчите на Антонио Конте не успяха да победят „Рома“ на „Стамфорд Бридж“, за пълен актив. „Сините“ дори бяха губещи в резултата в 70-ата минута, но Еден Азар с втория си гол в мача донесе точката на „Челси“ за зрелищното 3:3. И въпреки ремито, лондончани са на първата позиция в група „C”. За гостите, които от 0:2 направиха 3:2, блесна Един Джеко, забил може би най-красивия гол от старта на сезона в турнира на богатите. Тежките битки тепърва предстоят, но представянето на английските отбори към момента радва всички на Острова. Причината – в последните години тимовете от Висшата лига не се запомниха с кой знае какво в Шампионската лига. Преди 5 години и пет месеца беше последният път, в който английски отбор игра финал. Тогава „Челси“ спечели „купата с големите уши“ след победа над „Байерн“ с дузпи (4:3). Дали сега историята няма да се повтори и то не като фарс? Моментната форма на представителите от Острова към момента дава индикации за мощна британска атака на финала. Снимка: Twitter", "date": "2017.10.19", "title": " Възходът на английския футбол"}
{"url": "https://trud.bg/%d0%ba%d0%be%d1%86-%d0%bf%d0%bb%d0%be%d0%b2%d0%b4%d0%b8%d0%b2-%d0%bf%d1%80%d0%b0%d0%b2%d0%b8-%d1%81%d1%83%d0%bf%d0%b5%d1%80%d0%bc%d0%be%d0%b4%d0%b5%d1%80%d0%bd%d0%b0-%d0%bf%d0%b0%d1%82%d0%be%d0%bb/", "text": "Супермодерна патологична  лаборатория на европейско ниво ще има скоро Комплексният онкологичен център (КОЦ) в Пловдив. За целта ще се работи в две посоки. Едната е дооборудване, което да съкрати максимално сроковете за получаване на резултата, важен за правилното поставяне на диагнозата. „Има болници, в които се чака по 10-14 дни, а няма нищо по-страшно за пациентите от неведението. Ние смятаме да съкратим до 3 дни срока за масовите тумори”, декларира началникът на отделението по клинична патология д-р Свитлана Бачурска и допълни, че следващата посока е оптимизацията на работата на лаборантите. Апаратурата ще отговаря в пълен обем на стандартите за специалността в ЕС. Новоизбраният медицински управител д-р Парашкев Цветков вече е дал „зелена светлина” за оборудване  с апарат за автоматизирани имунохистохимични и молекулярни изследвания. Те се считат за най-прецизните в диагностично отношение, тъй като показват вида на тумора и доколко е чувствителен на терапията. По този начин хирурзите ще получават най-бързо и качествено оформена диагноза от една страна, а от друга онколозите ще имат възможност за персонализиране на лечението на конкретния пациент. Това е следващата стъпка в модернизирането на патологичната лаборатория, с която тя ще отговори на съвременните изисквания на онкологията. КОЦ – Пловдив е единственото здравно заведение в града под тепетата с два гефрирни апарата за експресни изследвания по време на операция. Това дава възможност резултатите на патолозите да излизат по възможно най-бързия начин въпреки големия обем работа. В отделението работят двама лекари, трима биолози и шестима лаборанти. Д-р Свитлана Бачурска е специализирала в института „Джон Хопкинс”, а д-р Десислава Ташкова – в „Кливланд клиник”. Получените знания в реномираните  болници дават гаранция, че могат да изпълняват световните изисквания на специалността.", "date": "2017.10.19", "title": " КОЦ – Пловдив прави супермодерна патологична лаборатория"}
{"url": "https://trud.bg/%d0%bf%d0%be%d0%b6%d0%b0%d1%80-%d0%be%d1%81%d1%82%d0%b0%d0%b2%d0%b8-%d0%bd%d0%b0-%d1%83%d0%bb%d0%b8%d1%86%d0%b0%d1%82%d0%b0-%d0%bf%d0%b5%d1%82%d1%87%d0%bb%d0%b5%d0%bd%d0%bd%d0%be-%d1%81%d0%b5%d0%bc/", "text": "Пожар остави на улицата, с по един кат дрехи и дори без документи, петчленно семейство от квартал Сеячи в Попово и съгражданите им веднага организираха акция за подпомагане на бедстващите.  Трагедията в дома на Андрей Асенов е станала към 21,30 часа във вторник, когато той, жена му и най-малкото им дете – 7-годишно момиченце си били легнали. Синовете им, на 15 и 17 години, били навън с приятели. През деня родителите ходили да работят на частно по нивите и къщите, тъй като нямали постоянна работа и живеели с каквото припечелят. Били уморени и си легнали рано. По някое време жената усетила странна миризма и станала. Отваряйки вратата на съседната стая, лумнал ужасяващ огън, който плъзнал по стаите и гредореда на старата къща. Нагорял кабел от инсталацията станал причина за стихията. Жената успяла да вдигне съпруга си и детето и да избягат навън, разказа кметският пълномощник на квартала Светла Александрова. Старата къща била унищожена, заедно с цялото обзавеждане, дрехи, документите на семейството. „Веднага се организирахме да търсим решение. Ахмед Ахмедов, който живее в Попово и има къща при нас, я отстъпи да се настани семейството. Други извадихме постелки, завивки и дрехи. Децата от квартала пуснаха веднага апели за помощ в социалната мрежа. В града пък ученици започнаха кампания за подкрепа”, разказа Александрова. Тя е благодарна на „ВиК” и енергото, че също се отзовали веднага да се види подаването на вода и ток за новото жилище, което не било ползвано дълго време. „Започнаха да звънят хора и от други градове да питат от какво имат нужда пострадалите. Ами от всичко. Нищо не им остана. Средното им дете ходи на училище в механото в града. Баткото прекъсна обучението си. Родителите са свестни хора, които никога не са търсили помощ. Взимат само детски и гледат да работят, за да хранят и отглеждат децата си. Не разчитат на социални помощи и дори не са искали такива”, каза още кметският пълномощник. Тя благодари, че съкварталците й дори доставили дърва за първо време за отопление на семейството. Александрова отговаря на тел. 0878 675869 и координира набирането на средства, дрехи и други в подкрепа за пострадалите хора.", "date": "2017.10.19", "title": " Пожар остави на улицата петчленно семейство\t\t\t"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d1%80%d0%b0%d0%b4%d0%b5%d0%b2-%d1%80%d0%b5%d0%b6%d0%b8%d0%bc%d1%8a%d1%82-%d0%bf%d0%be-%d0%b3%d1%80%d0%b0%d0%bd%d0%b8%d1%86%d0%b0%d1%82%d0%b0-%d1%82/", "text": "Режимът по границата трябва да бъде по-строг. Това каза в отговор на поисканата му оставка вътрешния министър Валентин Радев по повод поисканата му оставка. Той заяви още, че съоръжението е изградено на 100 процента и предстои допълнителна работа по монтирането на сензори и камери.  „Мен тук ме освобождава и назначава министър-председателя. Да се отнесе към него. Няма никаква цензура в случая. Точно какви ще бъдат забраните аз в момента не мога да ви кажа. Вероятно има такива забрани и това ще бъде прецезирано. Каквото може ще бъде казано на обществеността. За народни представители, други служители на държавата има си специален режим. Той и сега е бил с разрешително, но оттук натам всички тези могат да го правят по специален начин. Това е класифицирана информация. Това е стратегически обект. Ще им бъде даден пълен достъп, но като обект влязъл в списъка и информация, която е класифицирана.“, обяви пред  Валентин Радев, министър на вътрешните работи:", "date": "2017.10.19", "title": " Министър Радев: Режимът по границата трябва да бъде по-строг\t\t\t"}
{"url": "https://trud.bg/%d0%b5%d0%bb%d0%b5%d0%bd%d0%b0-%d0%b9%d0%be%d0%bd%d1%87%d0%b5%d0%b2%d0%b0-%d0%bf%d0%be%d0%ba%d0%b0%d0%b7%d0%b0-%d1%81%d0%bd%d0%b8%d0%bc%d0%ba%d0%b0-%d0%ba%d0%b0%d0%ba-%d0%b1%d0%b5%d0%b6%d0%b0%d0%bd/", "text": "Депутатът от БСП Елена Йончева показа снимка, на която мигранти прескачат оградата по границата ни с Турция с помощта на най-обикновена стълба. Оградата вече е обект от значение за националната ни сигурност и снимането, както и на евентуални проблемите и нередности, свързани с нея, са забранениq „Тази снимка е правена от самите бежанци, виждаме как прескачат оградата със стълба. Те са се снимали с цел да рекламират българската ограда колко лесно се минава”, коментира пред  Йончева. По думите ѝ въпросната фотография циркулирала свободно в съседна Турция, откъдето идват повечето нелегални имигранти.  „Самата ограда е направена неефективно и тя не извършва своята функция. След като оградата е от национално значение, тя трябва да бъде по-стабилна”,  допълни Йончева. Тя показа и снимка на образувалия се трап край преградното съоръжение, който се беше образувал след обилните дъждове преди седмици у нас. „Само при един пороен дъжд е възможно оградата да увисне”, обобщи Йончева. Тя коментира и данни, с които се сдобила, според които камерите и датчиците за движение в Хасковска област покрай оградата не работят повече от две години и половина, тъй като бил изтекъл гаранционния договор. Според Йончева обявяването на оградата за обект от значение за националната сигурност е с идеята да се спре разследването от депутати и журналисти. Депутатът от БСП коментира още, че има много силен мигрантски натиск, за който не се говори. „Ние научаваме за това само когато бус с мигранти катастрофира някъде”, допълни тя. „Има няколко трафикантски групи, за които ДАНС и МВР знаят. Може би още и проучват, може би ще ги ударят всеки момент, може би са ги оставили с някаква цел, но това го знае целия регион. То е като Делян Добрев – всички го знаят, но не знаят какво да направят”, допълни още Йончева.", "date": "2017.10.19", "title": " Елена Йончева показа снимка как бежанци прескачат граничната ограда със стълба"}
{"url": "https://trud.bg/%d0%bf%d0%be-%d0%bd%d0%be%d0%b2-%d0%bc%d0%b5%d1%82%d0%be%d0%b4-%d1%81%d0%bf%d0%b0%d1%81%d1%8f%d0%b2%d0%b0%d1%82-%d0%bf%d0%b0%d1%86%d0%b8%d0%b5%d0%bd%d1%82%d0%b8-%d1%81-%d1%80%d0%b5%d0%b7%d0%b8%d1%81-2/", "text": "Отделението по инвазивна кардиология в УМБАЛ „Пловдив“ започна лечение на пациенти с резистентна хипертония по  нов изключително ефективен  метод – ренална денервация. Отделението в бившата Окръжна болница е единственото в Пловдив и в цяла Южна България, където се извършва интервенцията за трайно понижаване на кръвното налягане. Методът бе приложен на 64-годишна пловдивчанка, която бе изписана от лечебното заведение с младежко кръвно налягане 100 на 70. „Жената постъпи със стойности 180 на 110 и при напускане на болницата се наложи да редуцираме приеманите от нея медикаменти”, заяви началникът на отделението в Университетска болница „Пловдив” д-р Иван Мануков. Пациентката е изписана в отлично състояние, след като повече от 10 години страда от тежка хипертония, за която провежда лечение с всякакви лекарства, но кръвното налягане така и не се повлиява и в резултат на това развива редица усложнения. „След като в болницата закупихме специализираната апаратура „Vessex“ на Boston Scientific, предложихме да я лекуваме по новия метод, който в световен мащаб е доказал своята ефективност при болни с резистентна хипертония. Реналната денервация се извършва със специална конзола в специализирана лаборатория за катетеризация. Апаратът генерира терапевтични импулси, които се доставят със специален катетър до бъбречните артерии, където се освобождават електрически импулси, които блокират мрежата от нервни разклонения около кръвоносните съдове. По този начин се постига трайно понижаване на кръвното налягане, което може да продължи с месеци и дори с години. Интервенцията се прави с медикамент, който успокоява болния. С локална упойка инвазивен кардиолог въвежда балонния катетър. След интервенцията пациентът остава за наблюдение в стационара поне за 2 дни”, обяснява д-р Иван Мануков. Артериалната хипертония отдавна се е превърнала в една от новите световни епидемии, тя е трудно лечима болест и с голямо социално значение поради усложненията, до които води, припомни водещият пловдивски кардиолог. Болестта се развива обикновено след 40-годишна възраст, а в повечето случаи се открива случайно. При нея важи правилото за „50-те процента“ – 50% от всички хипертоници знаят, че имат това заболяване, 50% от тях се лекуват и 50% постигат очакваните резултати. При останалите не се достигат прицелните стойности – 140 на 90 и в тези случаи се налага да се прилага новия терапевтичен метод – ренална денервация.", "date": "2017.10.19", "title": " По нов метод спасяват пациенти с резистентна хипертония под тепетата"}
{"url": "https://trud.bg/%d1%84%d0%b0%d0%bd%d0%b4%d1%8a%d0%ba%d0%be%d0%b2%d0%b0-%d0%bd%d0%b0-%d0%bf%d0%be%d1%81%d0%b5%d1%89%d0%b5%d0%bd%d0%b8%d0%b5-%d0%b2-%d0%bb%d0%be%d0%bd%d0%b4%d0%be%d0%bd/", "text": "Кметът на София Йорданка Фандъкова посети българското училище към Посолството на България в Лондон. Тя разговаря с директора Снежина Мечева, с учителите и се срещна с ученици от 5-ти и 6-ти клас, съобщиха от Столична община. Българското училище към Посолството на България в Лондон съществува от 1987 г. и е едно от най-старите учебни заведения зад граница, след българските училища в Москва и Женева. От учебната 2008/2009 година освен класове от 1-ви до 8-ми клас в училището се открива и гимназиален курс и в момента в него се обучават около 230 ученици. Директорът Мечева благодари на Фандъкова за подкрепата към българските училища в чужбина. Кметът подари на училището книги и сподели огромното си уважение към труда на учителите и на учениците, които съхраняват българския дух зад граница. В Лондон Фандъкова ще проведе срещи във връзка със сътрудничество в сферата на околната среда, транспорта, инвестициите и сигурността.", "date": "2017.10.19", "title": " Фандъкова на посещение в Лондон"}
{"url": "https://trud.bg/%d1%81%d0%b4%d0%b5%d0%bb%d0%ba%d0%b8-%d0%b2-%d0%bd%d0%b5%d0%b1%d0%b5%d1%81%d0%b0%d1%82%d0%b0/", "text": "Търговската свада, която САЩ започнаха с канадския машиностроителен конгломерат „Бомбардие” в края на септември с обявеното налагане на 300 % мито върху вноса на техни летателни апарати на американска територия, влезе в нова фаза във вторник. Изненадващо, европейският авиационен концерн „Еърбъс” обяви, че закупува основния дял от 50,1 % от подразделението на „Бомбардие”, което произвежда въпросните пътнически самолети от среден клас, известни като серия С. Според експерти този ход ще позволи канадските летателни апарати да се сглобяват в заводите на „Еърбъс” в щата Алабама и поне на първо време да се избегне митото върху вноса им. От „Боинг”, които са в основата на конфликта, благодарение на успешното им лобиране в Белия дом, вече обявиха, че ще положат всички усилия тази маневра да не мине. Официална позиция на Вашингтон засега не е имало. Но пък в Отава веднага са се погрижили да се възползват стратегически от хода – според официално комюнике на канадското правителството, премиерът Джъстин Трюдо още във вторник е разговарял с Тръмп по телефона, за да му посочи положителните аспекти на сделката, наблягайки на множеството нови работни места, които тя ще позволи да се разкрият в щата Алабама. Където Доналд Тръмп е обещал на жителите, гласували в мнозинството си за него, точно това. От канадската национална телевизия дори успяха да изкопчат изявление от говорител на губернатора на Алабама Кий Айви, в което последният подчертава колко благотворно за икономиката на щата ще е откриването на още една линия за сглобяване на летателни апарати. Умел ход на Трюдо, трябва да му признаем. Още повече, че новината за закупуването от „Еърбъс” на дялове от „Бомбардие” дойде успоредно на тази, че четвъртият кръг от консултациите между САЩ, Канада и Мексико за предоговаряне на Северноамериканското споразумение за свободна търговия (НАФТА) във Вашингтон са се провалили. Още една от предизборните инициативи на Тръмп, която буксува на място. Но любопитното съвпадение е, че обявяването на санкциите срещу „Бомбардие“ преди 20 дни съвпадна тогава с предишния кръг неуспешни преговори за НАФТА, на които тогава домакини бяха канадците. Ход-по-ход. Политиката си е бизнес. Като говорим за съвпадения, ден по-рано, в понеделник вечерта, британският премиер Тереза Мей беше на изненадващо блиц-посещение в Брюксел, за вечеря-разговор с председателя на Европейската комисия Жан-Клод Юнкер. Придружена бе от най-висшите си дипломати по въпросите за Брекзит, след като петият кръг от преговорите се проведе без особен успех миналата седмица в европейската столица. Чиста спекулация е какви теми са били засегнати по време на продължилата по данни на мести кореспонденти час и половина среща. Дали са засягали извънредно сумата на „сметката за развода“ или очакваното от съвета в петък решение за напредъка на преговорите, или нещо друго. Но санкциите на САЩ срещу „Бомбардие“ засягат пряко Великобритания, която има участие в компанията и на чиято територия са базирани европейските й производствени мощности. В частност тези които сглобяват крилата за самолетите от въпросната серия С, които се намират в Северна Ирландия – общо 4000 души работят за канадския концерн, който се явява и най-големия работодател там. Новината за санкциите излагаше над четвърт от тези работни места на риск. А въпросът за статута на границата на ирландския остров и бъдещите отношения там продължават да са едни от основните препъни-камъни в преговорите между Лондон и Брюксел за Брекзит. Което, както писах тогава, поставя британския премиер в патова ситуация и на милостта на съдбата – нито може да си позволи да се озъби особено на Вашингтон, най-малкото за да брани „специалните отношения“ и перспективите за бъдещо търговско споразумение, нито може да потърси някакво съдействие от ЕС, защото… Брекзит. И ден след непланираното й посещение в Брюксел „Еърбъс“ пристига на бял кон и купува дяловете на „Бомбардие“, които засягат пряко производствените мощности в Северна Ирландия. Британците си отдъхват и отстъпват някъде по трасето за статута на границата. Примерно. Спекулация и чисто съвпадение. Но и бизнесът си е политика. Истината е, че според справка на агенция Ройтерс „Еърбъс” са проявявали интерес към закупуването на същия дял (50,1 %) от производството на серията С самолети на „Бомбардие“ още през 2015 г. Но тогава са решили да се оттеглят, защото апаратът все още не е бил въведен в експлоатация, което той реално все още не е. Явно са преосмислили. Както се казва, имаш ли правилната карта, играй я в правилния момент.  Включването на “Еърбъс” в конфликта между “Боинг” и “Бомбардие” на страната на по-малкия канадски конкурент според експерти ще даде бъдещо предимство на европейския авиационен концерн на световния пазар за производство на средни и големи пътнически летателни апарати, с годишен оборот от 125 млрд. долара. Едновременно с това, на фона на загубите които ще спести, “Бомбардие” ще трябва да приеме за много дълго време позицията си на покровителствана компания.", "date": "2017.10.19", "title": " Сделки в небесата\t\t\t"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%be%d1%82-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80-54/", "text": "Увеличение на осигуровките, на пенсиите и на минималната заплата, запазване на тавана на пенсиите, повишаване на възрастта и стажа за пенсиониране, увеличение на обезщетенията за майчинство и за безработица и нови правила за болничните. Това са основните моменти в проекта за бюджет на Държавното обществено осигуряване (ДОО) за 2018 година, който ще се дебатира в понеделник на заседание на Надзорния съвет на НОИ Лидерът на БСП Корнелия Нинова поиска вътрешният министър Валентин Радев и вицепремиерът Валери Симеонов незабавно да подадат оставки. В декларация, прочетена в парламента Нинова обяви, че повод за исканите оставки е решението на Министерски съвет от сряда, с което орадата по границата с Турция става стратегически обект от значение за националната сигурност. “Това е опит за налагане на цензура”, категорична бе Нинова.   Столичната община работи по идеята за забрана на каруците в София, която да се въведе преди българското председателство на Съвета на Европейския съюз. В момента с въпроса се занимава работна група в общината. “До края на годината се надяваме, че това ще бъде факт: наредбата да бъде в сила и от 1 януари каруците да бъдат забранени”, обясни общинският съветник Симеон Славчев.   30-годишният Йордан Златев от Дупница е обвинен за стрелбата в столичния квартал “Лозенец”. Той ще отговаря за хулиганство, извършено с особена дързост и цинизъм, съобщи за “Труд” Радослав Димов, говорител на Софийска районна прокуратурата.     Интервю с Джойс Ейнли, британски зам.-министър за Брекзит         Големият победител засега се оказва Иран, чиято сфера на влияние нарасна неимоверно в Ирак и Сирия – коментар на Кузман Илиев       Интервю с княз Никита Лобанов-Ростовский         Президент, правителство и парламент ще си извадят очите за контрол над висшия репресивен апарат – антикорупционния – анализ на Емил Спахийски        ", "date": "2017.10.19", "title": " Вижте акцентите от броя на вестник „Труд“ в петък, 20 октомври 2017"}
{"url": "https://trud.bg/25-%d0%be%d1%82-%d0%b4%d0%b5%d0%b2%d0%be%d0%b9%d0%ba%d0%b8%d1%82%d0%b5-%d0%b4%d0%be-21-%d0%b3%d0%be%d0%b4%d0%b8%d0%bd%d0%b8-%d1%81%d1%82%d1%80%d0%b0%d0%b4%d0%b0%d1%82-%d0%be%d1%82-%d0%b8%d0%b7%d0%bf/", "text": "Над 25% от девойките и младите жени на възраст от 14 до 21 години страдат от неволно изпускане на урината, известно в медицинските среди като инконтиненция). Това сочат данните от изследване на Американския колеж на терапевтите (АСР), според което от този проблем страдат между 44% и 57% от жените на средна възраст и менопауза на възраст от 40 до 60 години, докато при тези от третата възраст над 75 години процентът достига до 75 на сто. „Колегите отвъд Океана твърдят, че действителните цифри са още по-високи поради факта, че повечето жени не говорят за този деликатен проблем. Обикновено болестта се свързва с раждане, отпускане на мускулатурата на тазовото дъно, която контролира уринирането, при рязко отслабнали или напълнели, както и при жените в предклимакс, с отстранена матка или със запек”, обяснява пловдивският уролог д-р Богдана Попова, която съветва младите майки да се пазят до 40-ия ден след раждането. Ненапразно „лехусата“ , както наричат родилката до четирийсетия ден след раждането, трябва да лежи и да не се преуморява, припомня народните порядки д-р Попова. Така се предпазва от отслабване на тазовата мускулатура и последващи здравни проблеми. „Страдащите от неконтролирано изпускане на урината трябва да знаят, че лесно могат да прекратят проблема чрез иновативна “слинг-пластика“, посочва решението д-р Попова. Този миниинвазивен и безкръвен метод вече се прилага от уролози в Пловдив. „Инконтиненцията при жените традиционно се лекува с класическа отворена операция с пълна упойка, при която се правят различни видове корекции, свързани с уретрата и шийката на мехура. Следоперативният период при подобни операции обаче е доста стресиращ и дълъг за пациентките, които поне 10-15 дни трябва да лежат. Най-големият недостатък при този метод обаче е, че проблемът с инконтиненцията се решава само в 50% от случаите. Половината от оперираните продължават да се изпускат или започват да задържат напълно урината – поради извършената механична корекция на ъгъла на шийката на мехура, която зависи от тактилното чувство на оператора. Докато при миниинвазивния моно слинг метод успеваемостта е над 95 процента“, твърди д-р Богдана Попова, като се позовава на статистиката в САЩ и Западна Европа, където имат огромен опит в тази еднодневна хирургия, както и на собствената си практика и тази на колегите си под тепетата.  В оперативната си практика урологът прави 2 типа операции – за премахване на стрес инконтиненцията и незадържането на урина при жени с инконтиненция, съчетана с пролапс на влагалището . „Стрес инконтиненцията води до изпускане на урина по време на кихане, кашляне, смях или вдигане на тежко. Ефективното и бързо лечение е миниинвазивна безкръвна интервенция, при която се поставя полипропиленова слинг протеза, действаща като изкуствен сфинктер. Операцията може да се извърши и с локална упойка. Лечебният ефект е траен като пълна континенция има при 80% от жените още първия месец и 95% след втория месец“, посочва д-р Попова. Подобна безкръвна оперативна намеса се прилага и при изпускане на урина, съчетано с пролапс (пропадане) на влагалището с тази разлика, че се поставя друг, отново иновативен тип коригираща система за пролапс на тазовото дъно. В зависимост от типа на инконтиненцията преди да се стигне до оперативно лечение, може да са пробва с медикаменти и упражнения на тазовото дъно, известни като Кегелови упражнения.", "date": "2017.10.19", "title": " 25% от девойките до 21 години страдат от изпускане на урина\t\t\t"}
{"url": "https://trud.bg/%d0%ba%d0%b0%d0%bb%d0%be%d1%8f%d0%bd-%d0%bf%d0%b0%d1%80%d0%b3%d0%be%d0%b2-%d0%bb%d0%b8%d0%b4%d0%b5%d1%80-%d0%bd%d0%b0-%d0%b1%d1%81%d0%bf-%d1%81%d0%be%d1%84%d0%b8%d1%8f-%d0%bf%d1%80%d0%b5%d0%b4/", "text": "– Първо пленумът имаше кворум и не е бил висящ, по-скоро решението за конгрес мина с разлика 4 гласа. Тези 4 гласа бяха благодарение на софийската организация. Така беше, защото ние преценихме, че този конгрес въпреки нетипичния дневен ред е нужен, за да излъчи партията сила и алтернатива. Има нужда и от една по-широка дискусия за това какво ще направим, за да поискаме властта и доверието на хората, защото конгресът е най-висшия форум на партията. Това е причината за тези 4 гласа, които ние добавихме в подкрепа да има конгрес. – Да, защото този конгрес трябва да излъчи заявката на БСП за властта – дали ще бъде вот на недоверие към правителството, дали ще бъде искане за предсрочни избори, но видимо хоризонтът на това правителство е за толкова кратък период – до края на европредседателството. След 1 юли 2018 г. няма хоризонт и той не е заложен в това правителство – то няма ясни цели какво прави след това. Т.е. това правителство е формирано само и единствено заради председателството. Това стана видно и от поведението на премиера, който играе ролята и на външен министър. В това правителство външната политика е приоритет, а вътрешната някак си е оставена на коалиционните партньори. Те да се оправят както може – със скандали, без скандали, с гафове или без, но някак си нещо да се добута до самото председателство. Така че предсрочните избори все повече се очертават като политическа ситуация след края на председателството и БСП трябва ясно да си даде сметка, че ако иска да управлява, трябва ясно да заяви тази алтернатива и да бъде наясно какво прави. Това минава и през затваряне на всички тези фронтове в партията, което очевидно е проблем. – Да, очевидно, че хоризонтът, който трябва да се изработи, който трябва да се даде на този конгрес като насока и като визия. Трябва да изработи алтернатива на сегашния модел и начин на управление на държавата. Този модел трябва да включва не само усвояване (или присвояване, както прави ГЕРБ) на европейски фондови средства, които може да изчезнат след 2021 г. , а перспективи за развитие на икономиката и използване на силните страни на България като природа, природни ресурси и всичко онова, което може да ни създаде относителни предимства в общоевропейски и по-глобален план. Ние имаме нужда от външни инвестиции в държавата. Нужни са повече възможности пред бизнеса и държавните предприятия, повече приходи, с които да правим по-силна социална политика, по-стабилно здравеопазване, и по-силно образование. Защото всичко това струва пари. Разбира се, искаме да предложим алтернатива на всичко това, което се случва в държавата посредством администрацията, която стана една послушна, подчинена администрация, сраснала се с ГЕРБ. Вместо да служи на хората, тя се интересува от оценката на своя повелител, който тя преизбира за определен период от време. В същото време данъкоплатците не получават това, което заслужават като услуги и отношение от тази администрация. Това нещо може да се промени, като се освободи администрацията от бремето ГЕРБ, от този модел и от страховете за своята лична перспектива като хора и семейства. – Очевидно, че вътрешнопартийният дебат, който навън се представя като конфликт, е нещо, което от години е обичайно състояние. Т.е. това е вътрешнопартийната дискусия, която се води, без значение дали е на по-висок или по-нисък тон. По-важното е, че няма как да има претенция за власт, без да си си оправил вътре в партията отношенията с тези, с които ще поискаш властта. В това отношение трябва да се поработи доста, ако искаме тази заявка да звучи убедително. – Първо – свиване на вътрешнопартийните ежби и акцентиране на дискусията по едни или други приоритети. И по-скоро по отношение на стила и начина на работа на по-широка основа. Защото това, което трябва да направим е не само да кажем кои са баджанаците, а да поставим нещата и в по-голяма дълбочина как така се е стигнало до тяхното назначаване, те компетентни ли са да бъдат на тези позиции и най-важното – какви резултати са постигнати вследствие на тяхното назначаване. Т.е. да се обърне внимание те каква работа са свършили, това добре ли е за съответния град, министерство, община, или не е добре и има ли данни за нарушаване на закона. Това е по-същественото, като трябва ясно да кажем, че ние във властта ще спазваме закона, ще следваме конкурсната процедура, конкурсното начало, и хората ще отговарят на квалификациите за позициите, които заемат. – По-скоро въпросът е защо не се задълбочаваме в конкретиката и същината на проблема, за да кажем ние какво ще правим и какво няма да правим, а оставаме на ниво анализи и констатация на ситуациите. Т.е. вървим след събитията. Коментираме ги и казваме колко са лоши. Очевидно, обаче, хората искат да чуят от нас като партия, която има претенции да управлява държавата и техните съдбини и какво ние ще правим и какво няма да допускаме като грешки като тези, които прави ГЕРБ. Затова всички тези квалификации звучат като мантра и започват да втръсват. Защото няма лош ГЕРБ или добра БСП, а има политика, която води до резултати и политика, която води до никъде. Очевидно, че моделът „ГЕРБ“ не води държавата на никъде. Този ръст от 4%, който цитира Цветан Цветанов, и с който се хвалят, не е следствие на последните 6 месеца управление на това правителство, а е резултат от направени преди години инвестиции, които в момента дават тласък на икономиката. Това е видно за тези, които познават икономическия процес. Тези, които не го познават, могат лесно да се хванат на тази въдица, че ГЕРБ за 6 месеца са постигнали 4% ръст. Това са процеси, които не зависят от едно или две правителства, а протичат много по-дълго време. – Промените, предложени от главния архитект, ги обсъдихме на организираната от нас през лятото дискусия, в която взеха участие архитекти, инвеститори, строители и заинтересовани граждански организации. След това някой някъде прави допълнително промени, без да се обсъдят и да се преценят къде са силните и слабите моменти, къде и какви вратички се оставят в закона, за да може някой да се възползва в бъдеще от тях. Но окончателният вариант, който внесоха от ГЕРБ в парламента, никъде и пред никого не е представян публично. Нормално е Столичният общински съвет и неговите комисии да се запознаят и да подложат на обсъждане направените промени в закона. Защото той е водещ в работата както на общинските съветници, така и на администрацията на Столична община. В рамките на тези обсъждания може да възникнат предложения, които да бъдат отразени при работата по този закон в парламентарните групи и комисии на НС. В БСП тази седмица има експертни вътрешнопартийни дискусии, след които да излезем с наши предложения и виждания, които ще представим както в Столичния общински съвет, така и в Народното събрание. Те ще формират позицията на парламентарната група на „БСП за България“. – Нека да минат тези наши обсъждания и ще ги обявим официално. Това, на което ще държим много, е да се намери решение на един проблем, заложен в зората на демокрацията, който се отнася до реституцията на земеделски земи в реални граници във вече урбанизирани територии. Това създава конфликт между граждани и частни инвеститори. Те са в правото си да реализират своя инвестиционен интерес. А на гражданите не им допада идеята да се строи в междублоковите пространства. Едно от възможните решения е да бъде създаден фонд „Благоустройство“, който да се попълва с част от таксите за разрешителни за строеж. Този общински фонд да послужи за обезщетяване и за изкупуване на терени, попадащи в зелени площи или превърнати в УПИ-та с разрешение за строеж. По този начин ще можем да защитим обществения интерес, но и да удовлетворим този на инвеститорите. Това ще бъде и едно от предложенията ни, защото общината няма политика в тази посока. – Това, което ни притеснява, е разширяването на правомощията на кмета да разрешава или не един или друг граждански протест или да го премества на някое безлюдно място. Разбирам, че на прага на европредседателството страхът да не се изложим пред чужденците е огромен. Да не би да започнат масови протести на различни ключови места в града и той да бъде блокиран. И това да предизвика смут у чуждестранните делегации, които постоянно ще питат какво се случва и защо. – Целта на Центъра за градска мобилност е да акумулира повече средства, но не решава никакъв проблем. Ако вървим към концепцията „зелен град-зелена София“ и към разширяване на пешеходната зона, трябва да започнем да мислим по малко по-различен начин. Трябва да бъдат изградени подземни и наземни паркинги, за да може да освободим улиците от автомобили. Тези паркинги ще ги администрира пак ЦГМ. По този начин ще намалее и замърсяването на въздуха. – В рамките на последните няколко години Европа стана обект на множество терористични атаки и никъде никой не е защитен. Включително и ние сме потенциална мишена. Бежанската криза, това което се случва на границата на ЕС и проблемите с пропускливостта на нашата граница, също усложняват обстановката в столицата. София ще бъде център на Европа в първите 6 месеца на 2018 година. Всичко това налага по-добра координация на специализираните служби и Столична община. За целта е нужен експерт по сигурността, който има опит в опазването на обществения ред. – Формулата, която избрахме за президентската кампания, считам за успешна. Целта беше да излезем извън периферията на БСП и успяхме. Румен Радев привлече много хора със своето поведение, харизма и послания. София е трудна територия за БСП. Причините са много, включително и идеологическите противопоставяния. От тази гледна точка, търсим личност, която да спечели доверието на хора извън електората на БСП. Това може да бъде архитект, строителен инженер, а защо не и IT специалист. София се стреми да се превърне в дигитална столица, защо експерт от тази област да не я управлява?    Калоян Драгомиров Паргов е роден на 13 юли 1977 г. в Пловдив. Завършил е Втора английска езикова гимназия с английски и испански език. Висшето си образование получава в УНСС със специалност “Международни отношения”. Магистър е по “Европейска интеграция”. Асистент е във Висшето училище по застраховане и финанси (ВУЗФ). Председател е на Градския съвет на БСП в София и на групата общински съветници от БСП в Столичния общински съвет. Член е на Изпълнителното бюро на партията.", "date": "2017.10.19", "title": " Калоян Паргов, лидер на БСП – София пред „Труд“: Търсим архитект или инженер за кандидат-кмет на столицата"}
{"url": "https://trud.bg/%d0%bd%d0%b0%d1%82%d0%b8%d1%81%d0%ba-%d0%bd%d0%b5%d0%be%d1%81%d0%b2%d0%b5%d0%b4%d0%be%d0%bc%d0%b5%d0%bd%d0%be%d1%81%d1%82-%d0%b8%d0%bb%d0%b8-%d0%bf%d1%80%d0%be%d1%81%d1%82%d0%be-%d0%bc%d0%b0%d0%bd/", "text": " В последните дни отново се заговори за премахване на допълнителното възнаграждение по чл.12 от Наредбата за структурата и организацията на работната заплата (НСОРЗ), наричано, незнайно защо, „клас“ . Работодателският натиск или неосведоменост отново са в основата на публичността на темата. Този път тя е официализирана не през ангажираност на вицепремиер, посипал си главата с пепел впоследствие при очевидно грешния ход (което му прави чест), а през официални писма от представителните работодателски организации до президента на Република България, до народните представители, до Върховните съдилища, до Висшия адвокатски съвет, Омбудсмана на Републиката, въобще до който можете дза се сетите с някакви правомощия по законодателството или евентуално с право да сезира Конституционния съд с искане за обявяване на противоконститоционността на текст от Кодекса на труда (чл. 244,т. 2 КТ) върху който се основава посочената НСОРЗ. Да не забравим и внесеното в НСТС конкретно предложение за изменение и допълнение на чл. 244 КТ. Тоест атаката е повсеместна. По всички фронтове – Конституционен съд, законодателна промяна и медиен писък. Да видим исканията. І. Основно е твърдението че, чл.244 т. 2 КТ бил в противоречие с чл.48, ал. 5 от Конституцията. Твърди се също така (в мотивите към законопроекта внесен в НСТС), че действащият чл.244 КТ се съдържал и в отменения през 1992 г. текст на чл.244 КТ, от което се правят изводи, че е следвало да бъде отменен още тогава, че е „заварен“ и следва да се приложи §3 от Преходните и заключителните разпоредби на Конституцията от 1991 г., според който разпоредбите на заварените закони се прилагат, само ако не й противоречат. Тези твърдения са неоснователни. Чл.244 КТ е изцяло изменен през 1992 г. (ДВ, бр.100/1992 г.) т.е. по време на действащата Конституция. Тоест, сега действащият текст не е „заварен“ по смисъла на §3 от КРБ. Нещо повече, близо година след приемането й, Народното събрание го е изменило, като от член с три алинеи, първата от която с 5 точки, го е „свил“ до един член с две точки. По наше мнение няма противоречие между чл. 48, ал. 5 КРБ и чл .244, т.2 КТ! Конституционният текст казва, че „…минимално трудово възнаграждение“ и заплащането, което трябва да съответства на извършената работа, се осъществяват „…при условия и по ред, определени със закон.“ Е добре, а какво „казва“ чл. 244 КТ? В т.1 и съобразно делегацията от чл.48, ал.5 КРБ той дава право на Министерския съвет да определи минималната работна заплата за страната. В т. 2 КТ и съобразно насоките от КРБ, че заплащането трябва да съответства на извършената работа „… при условия и по ред определени със закон…“, той „казва“, че „…видовете и минималните размери на допълнителните трудови възнаграждения и на обезщетенията по трудовото правоотношение, доколкото не са определени с този кодекс се определят от Министерския съвет. Тоест и в тази посока на конституционната разпоредба, чрез законова делегация се стига до НСОРЗ и нейният чл.12 издадена от Министерския съвет. За каква противокоонституционност става дума? ІІ. Изглежда водени от същите съмнения работодателите не чакат субектите с право на искане пред Конституционния съд да приемат предложенията им, а правят друг ход – внасят в НСТС предложение за изменение на чл. 244 КТ. Така де, ако няма изход от единия път, да потърсим и резервен такъв по друг път. Какви са мотивите в законопроекта? Част от тях се съдържат и в писмата до различните институции, за които стана дума по-горе. Освен аргумента за притивоконституционност, са използвани още аргументи за дискриминация, за „анахроничност“ и разбира се дежурния „това го нема по Европата“. 1. 12 НСОРЗ бил „Анахронизъм“ или „както е посочено в мотивите към законопроекта за изменение на чл. 244 КТ „остаряло трудово законодателство“ – т.е. нещо, което е отживелица, което не съответства на времето си.  НСОРЗ, респ. допълнителното възнаграждение по чл.12, са приети през 2007 г., непосредствено след приемането на България в ЕС, след близо 3-годишни преговори в системата на НСТС. Философията на възнаграждението се изгражда върху две взаимно свързани опори, компоненти:  – придобит трудов стаж и  – наличие на професионален опит,  като водещо е мястото на професионалния опит. Това възнаграждение е различно по съдържание и философия от съществувалото до тогава възнаграждение, известно като „клас“, което се дължеше само и единствено за натрупан трудов стаж. В тази връзка неправомерно, неоснователно възнаграждението по чл.12 НСОРЗ, се назовава „клас“. Тоест за анахронизъм, за отживелица е неоправдано да се мисли и говори. 2. Възнаграждението нямало аналог в европейски мащаб! Ние изграждаме и променяме правната си система, респ. съответните регулации, не в съответствие с това дали някакъв нейн елемент съществува или не в дадена държава. Подобен аргумент не може да бъде обсъждан, като водещ, или с решаваща сила и тежест. Още повече, няма и правни основания, произтичащи от ЕС, които да ни забраняват да го въведем в действие. Само по себе си твърдението, че нямало „аналог“ на това възнаграждение в европейски мащаб е невярно. Напротив в редица държави, вкл. и в ЕС, подобни, аналогични, допълнителни възнаграждения има. Отделен въпрос е как те се въвеждат в практиката – през колективно или индивидуално договаряне и доколко то е възможно в нашата практика, или чрез минимални гаранции от държавата, чрез правото. За развитието на нашите индустриални отношения няма смисъл да говорим. Няма да сочим и откритите, безпардонни прояви на антисиндикализъм, които възпрепятстват договарянето – откритата съпротива спрямо КТД, вкл. минималните осиг. прагове са достатъчен пример в това отношение. 3. Третият аргумент е свързан с равнопоставеността между работещи, т.е. той е в полето на дискриминацията. Опира на две основи: А/ равнопоставеност между работници и служители, чиито отношения се уреждат от Кодекса на труда, и служители, чиито отношения се уреждат от закона за държавния служител (ЗДСл) и се финансират от държавния и местните бюджети. Аргументът е да премахнем възнаграждението, за да премахнем неравнопоставеността между държавните служитили и работниците/служителите. За премахване на подобните (на възнаграждението по чл.12 НСОРЗ) възнаграждение по Закона за съдебната власт – чл.219 ЗСВ и по чл. 213 Закона за отбраната и въоръжените сили на РБългария обаче и дума не се споменава. А те по своята същност са същите. Само дето парите за тях идват от бюджета. Всъщност този аргумент прави недопустимо приравняване на две различни по своята същност правоотношения – гражданско-правно и административно. Б/ равнопоставеност между „млади“ и „стари“ работници и служители в трудови правоотношения. В тази посока се премълчава факта, че разграничението, а не неравнопоставянето, следва от самата правна норма, а не от начина на прилагането й, което има съществено значение с оглед квалификацията за дискриминация. Очевидно се манипулира идеята и съдържанието на дискриминацията, вкл. определението й. Дискриминацията произтича от нееднакво прилагане на правна норма, а не от самата правна норма. Тоест дискриминацията е неправилна практика по прилагането на правна норма, а не самата норма. Все в тази посока не може да се говори и за вършене на еднаква дейност, тъй като в природата на възнаграждението е заложена идеята и философията за по-високо качество и количество на извършената работа с оглед натрупания през по-продължителния трудов стаж по специалността професионален опит. Нещо което по естествен начин, както споменахме по-горе, се отразява на количеството и качеството, което е плод на извършената работа. Заблуждаващо, потвеждащо, манипулативно е и твърдението, че премахването на възнаграждението по чл. 12 НСОРЗ, което незнайно защо наричат „клас“, щяло да създаде „…възможност за връщане на трудовия пазар на работници и служигтели, чието наемане е препятствано понастоящем“?! 4. И накрая, НСОРЗ е приета въз основа на чл. 244,т.2 КТ и още на един текст от Кодекса на труда, който работодателите премълчават. Според §2 от НСОРЗ: „Наредбата се издава на основание чл. 244, т. 2 и чл. 261 от Кодекса на труда и § 121 от Закона за изменение и допълнение на Кодекса на труда (ДВ, бр. 25 от 2001 г.). Тоест има две законови основания за издаването й. Надяваме се, че поредната манипулативна атака на работодателските организации срещу правата на хората на труда ще отмине. По една или друга причина политиците ще я загърбят. Но това не означава, че не са податливи на нея и, че след време тя няма да бъде възприета от тях с „нови“ и „убедителни“ аргументи. А това означава че трябва да се дава отпор на подобни атаки, вкл. и чрез протести.", "date": "2017.10.19", "title": " Натиск, неосведоменост или просто манипулация?\t\t\t"}
{"url": "https://trud.bg/%d1%80%d0%b5%d0%b4%d1%8f%d1%82-%d0%b8%d0%b7%d0%bb%d0%be%d0%b6%d0%b1%d0%b0-%d0%bd%d0%b0-%d1%81%d0%bb%d0%b0%d0%b4%d0%ba%d0%b8-%d1%81%d0%ba%d0%bb%d1%83%d0%bf%d1%82%d1%83%d1%80%d0%b8-%d0%b2-%d1%87%d0%be/", "text": "За първи път във Варна ще бъдат представени 8 фигури с човешки ръст, изваяни от шоколад. В експозицията ще има копия на класически произведения на изкуството – Венера Милоска, древна римлянка, жени с кошница, делва и стомни, момченце и дори ангел, сътворени изцяло от шоколад от майстори-сладкари. Входът за посетителите ще е свободен, а всеки от тях ще може да си направи снимка за спомен с високите по 1,60 метра скулптури! Стените в изложбената зала ще бъдат окичени с пана, на които гостите на експозицията със специални маркери с какаово „мастило“ собственоръчно ще могат да изпишат послание или нарисуват нещо с бял, млечен или натурален шоколад. А за най-запалените почитатели на вкусния десерт специализиран щанд ще предлага атрактивни сувенири, включително IT аксесоари, изработени от шоколад. Ще бъде пусната и лимитирана серия на сладките склуптури. Уникалната изложба ще бъде от 26 до 31 октомври в един от големите търговски центрове в града. Шоколадовите пластики са изработени от четирима сладкари начело с най-известния шоколатиер шеф Ради Стамболов, който казва : „шоколадът събужда чудеса в човека“. Събраните средства от разпродажбата по време на изложбата ще отидат за създаването на първия у нас Музей на шоколада във Варна през май 2018 г. За неговите експонати ще бъдат необходими 8 тона шоколад. Уникалният проект се осъществява с подкрепата на Варна -Европейска младежка столица. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.19", "title": " Редят изложба на сладки склуптури в човешки ръст"}
{"url": "https://trud.bg/%d0%bf%d1%80%d0%be%d1%84-%d0%b8%d0%b2%d0%be-%d1%85%d1%80%d0%b8%d1%81%d1%82%d0%be%d0%b2-%d0%bd%d1%8f%d0%bc%d0%b0-%d0%be%d0%bf%d1%80%d0%b0%d0%b2%d0%b8%d1%8f-%d0%b7%d0%b0-%d1%80%d0%be%d0%b4%d0%bd%d0%be/", "text": "„Никога у нас няма да се оправят здравеопазването, образованието, културата, социалното осигуряване, пенсионното дело, защото има изначално сбъркан модел. Тези сфери са свързани и няма как едната да е добре, а другата – зле”, заяви в Пловдив народният представител от „БСП за България” проф. Иво Христов. Тези свои твърдения социологът подкрепи с конкретни факти и примери. „За периода 2007 -2017 г. финансирането на здравната система се е увеличило 4-5 пъти, но нищо не се е променило. На какво основание само в София има 54 частни клиники, а в застрашената от закриване Врачанска окръжна болница функционират няколко частни?! Основанието е: приватизираме ползите, национализираме загубите”, посочи депутатът от левицата. Той обясни, че системата на здравеопазването е абсолютно деформирана, защото изначално е опорочена с обявяването й за търговска сфера, с превръщането на болниците в търговски дружества, а здравната грижа – в търговска дейност. „Парите следват пациента, същото е в  системата на образованието, където парите следват ученика, респективно студента. В България има 57 университети, а броят на завършилите абитуриенти е равен на броя на постъпилите във ВУЗ студенти. Логично качеството на образование пада непрекъснато. Около едно висше училище са се навързали цяла дузина бизнеси, които паразитират  от държавната субсидия. Всеки опит да се промени тази порочна система е обречен”, категоричен е проф. Христов. Той подчерта, че цялата сфера на образованието е абсолютно несвързана с нуждите на обществото и се спря на структурата на българската икономика, която определи като „икономика на примитивно развиваща се страна”. „Икономиката на отвертката и икономиката на смяната на мръсни чаршафи, наречено туризъм, не могат да създават развита страна, те създават прислуга. Каквато ти е икономиката, такова ти е здравеопазването, такова ти е и образованието. Вкарани сме в такъв коридор от възможности преди 30 години”, допълни проф. Иво Христов. Според червения депутат „опозицията в българския парламент не може да направи почти нищо, защото мнозинството блокира всяка инициатива, отказва да чуе какъвто и да е аргумент, а системата е такава, че 51% е повече от 49%”. „Парламентът е място за политическа и експертна битка,  за сблъсък на идеи и аргументи, но у нас липсата на политически идеи се замества с крясъци, викове, скандали и диктат на мнозинството. Затова наблюдаваме блокаж на законодателните инициативи на опозицията”, заяви на срещата си с пловдивчани от район „Тракия”  професорът по социология на правото. Дори и да не се приеме един нов закон, по думите му, това не е фатално,  защото българското законодателство на хартия не е лошо, но за съжаление на практика не се изпълнява. „По-страшното е, че експертният потенциал на страната е изчерпан, а нещата ще стават по-зле, защото има враждебен тип култура към компетентността. Минималното количеството експертност се свива и имам чувството, че това е съзнателно търсено. Човек, който излиза с аргументация и знания, среща мощна враждебност и остра реакция от типа „Ти пък си много ‘убав”, обясни пловдивският народен представител.", "date": "2017.10.19", "title": " Проф. Иво Христов: Няма оправия за родното здравеопазване, образование, култура, социално и пенсионно осигуряване\t\t\t"}
{"url": "https://trud.bg/%d0%b2%d0%b0%d0%bb%d0%b5%d1%80%d0%b8-%d1%81%d0%b8%d0%bc%d0%b5%d0%be%d0%bd%d0%be%d0%b2-%d0%b8-%d0%b4%d0%b5%d0%bb%d0%b5%d0%b3%d0%b0%d1%82%d0%b8-%d0%be%d1%82-%d1%83%d0%bd%d0%b3%d0%b0%d1%80%d0%b8%d1%8f/", "text": "Вицепремиерът Валери Симеонов, държавният секретар на Министерството на човешките ресурси на Унгария Миклош Шолтес и заместник-държавният секретар на Министерството на земеделието на Унгария Ищван Лоранд Сакали посетиха Рилската света обител и присъства на Света литургия по случай храмовия празник манастира. В чест на празника заместник министър-председателят по икономическата и демографската политика подари икона на Негово Преосвещенство Адрианополски епископ Евлогий. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.19", "title": " Валери Симеонов и делегати от Унгария посетиха Рилския манастир"}
{"url": "https://trud.bg/%d0%bf%d0%bb%d0%be%d0%b2%d0%b4%d0%b8%d0%b2-%d1%81%d1%82%d0%b0%d0%b2%d0%b0-%d0%bb%d0%be%d0%b3%d0%b8%d1%81%d1%82%d0%b8%d1%87%d0%b5%d0%bd-%d1%85%d1%8a%d0%b1-%d0%b7%d0%b0-%d1%82%d1%8a%d1%80%d0%b3%d0%be/", "text": "Пловдив и регионът ще бъдат включени в мащабен стратегически хъб, който е част от логистичния център за електронна търговия със селскостопански продукти между Китай и Европа. Това стана ясно по време на третата работна среща на областните управители по линия на Инициативата за сътрудничество между страните от Централна и Източна Европа и Китай 16+1, която бе открита в четвъртък в Гранд-хотел „Пловдив”. Логистичният хъб ще се намира на територията на ТИЗ (Тракия икономическа зона) и трябва да заработи до месец, като се очаква над 100 китайски компании да открият тук свои центрове, а всяка от тях да инвестира между 1 и 3 милиона юана. Предвижда се скоро да има и директна самолетна връзка между Китай и България, като летище Пловдив е готово да приеме полети по тази дестинация до Далечния Изток. Заместник-министърът на външните работи Георг Георгиев пък обяви, че по примера на Пловдив и ТИЗ скоро в страната ще се създадат още 5 нови икономически зони, като 3 от тях ще са в Северна България, а 2 в Южна България. Третата работна сесия е първата от срещите на областните управители по линия на Инициатива 16+1, която се провежда в Европа и то именно в Пловдив с любезното домакинство на губернатора Здравко Димитров. Форматът на 16 + 1 е инициатива на правителството на Народна република Китай и е насочена към укрепване и разширяване на сътрудничеството между Поднебесната империя и 16 държави от Централна и Източна Европа в областта на инвестициите, транспорта, финансите, науката, образованието и културата. Целта е да се развиват взаимноизгодни партньорства в областта на търговията, туризма, научните изследвания, здравеопазването, образованието, културата и други области на сътрудничество. На форума в Пловдив присъстваха представители на области в държави от Централна и Източна Европа и 7 провинции от Китай, посланици и ръководители на дипломатически мисии, заместник-министърът на външните работи Георг Георгиев, зам.-министърът на културата Амелия Гешева и зам.-министърът на туризма Милко Теофилов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.19", "title": " Пловдив става логистичен хъб за търговия със селскостопанска продукция по оста Китай-Европа"}
{"url": "https://trud.bg/%d0%bf%d0%bb%d0%be%d0%b2%d0%b4%d0%b8%d0%b2%d1%81%d0%ba%d0%b0%d1%82%d0%b0-%d1%82%d0%be%d0%bf%d0%bb%d0%be%d1%84%d0%b8%d0%ba%d0%b0%d1%86%d0%b8%d1%8f-%d0%be%d0%b1%d1%8f%d0%b2%d0%b8-%d0%b3%d0%be%d1%82/", "text": "EVN Топлофикация е в готовност за отоплителен сезон 2017/18 г. в Пловдив. Дружеството извърши подготовка за работа на съоръженията при тежки зимни условия – извършени са инспекции и предсезонни профилактики по производствени мощности и топлопреносната мрежа. Екипи на EVN Топлофикация извършиха технически проверки и по всички 1200 абонатни станции, съобщават от дружеството. Всички абонатни станции са автоматизирани и имат монтирани датчици за външна температура. Екипите са в готовност 24 часа в денонощието да реагират при клиентски сигнали. Дружеството е в готовност да стартира топлоснабдяването в Пловдив при желание на клиенти. Условията за цялостен старт на сезона са да има три последователни дни, в които средноденонощната температура да е по-ниска от +12°С градуса, както и прогноза за ниски температури в следващите 7-10 дни. И през 2017 г. EVN Топлофикация продължи да разширява топлопреносната мрежа в Пловдив като бяха изградени 4200 метра нови топлопроводи. Някои от важните проекти са:  –       по бул. „Шести септември“ с дължина 670 метра  –       по бул. „Васил Априлов“ с дължина 600 метра  –       по ул. „Любен Каравелов“ с дължина над 600 метра.  Новата топлопреносна мрежа в централната част на Пловдив ще замени досегашни 8 стари котелни инсталации. ЕVN Топлофикация продължава своите клиентски инициативи:  – Всички настоящи и нови клиенти, ползващи гореща вода от дружеството, ще продължат да се възползват от отстъпка – цената за 1 кубик гореща вода остава лимитирана до 10 лв. (с ДДС) и през сезон 2017/18 г.  – 50 услуги по вътрешните отоплителни инсталации  – Услуги по преустройство на вертикална сградна инсталация в хоризонтална  – EVN Топлофорум – срещи с домоуправители / упълномощени лица  – Информация към клиенти за ползите от ежемесечния отчет (дистанционен или визуален)  – Кампании за лоялни клиенти: ежегодни награди за домакинства  и сгради АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.19", "title": " Пловдивската топлофикация обяви готовност за предстоящия отоплителен сезон"}
{"url": "https://trud.bg/%d0%b3%d0%b0%d0%b4%d0%b6%d0%b5%d1%82%d0%b0-%d1%83%d0%b1%d0%b8%d0%b9%d1%86%d0%b8-%d0%bd%d0%b0-%d0%bc%d0%be%d0%bc%d0%b8%d1%87%d0%b5-%d0%bc%d0%be%d0%bb%d1%8f%d1%82-%d0%b7%d0%b0-%d0%bf%d0%be-%d0%bb%d0%b5/", "text": "Двамата убийци на 13-годишната Александра от Провадия поискаха от Варненския апелативен съд да намали присъдите им. В края на март 21-годишният Красимир Тодоров и 20-годишната му приятелка Ивалена Маринова бяха осъдени от окръжните магистрати на доживотен затвор, но заради съкратеното съдебно следствие присъдите им бяха редуцирани до 20 г. Двамата солидарно трябва да заплатят общо 420 000 лв. на родителите на жертвата, която удушили и ограбили, след като Красимир я изнасилил. Кървавата драма потресе цяла Провадия през пролетта на 2016 г. Тялото на Александра бе открито в мазето на изоставен ресторант след 21 дни издирване, в което и убийците – съседи на зачерненото семейство, се правеха, че помагат. Гаджетата бяха уличени, след като в дома им бяха намерени разписки от заложни къщи, в които пласирали златните накити на Александра. Вината им доказа и ДНК-експертиза. Въпреки че опитаха да заблудят разследващите със серия от измислени версии, сега двамата се надяват втората инстанция да намали наказанията им с мотива, че Красимир имал трудно детство, Ивалена била с чисто съдебно минало и двамата съжаляват за стореното. Паралелно с тях протест срещу 20-годишните присъди депозира и прокуратурата. Оттам настояват двамата да лежат по 25 г. в затвора, като изтъкват, че Красимир е имал проблеми със закона още от дете, употребявал е марихуана, а заедно с Ивалена са направили всичко възможно истината да не излезе наяве. Апелативният съд ще се произнесе по протеста и двете жалби в едномесечен срок.", "date": "2017.10.19", "title": " Гаджета убийци на момиче молят за по-леки присъди"}
{"url": "https://trud.bg/%d0%b7%d0%b0%d0%b4%d1%8a%d1%80%d0%b6%d0%b0%d1%85%d0%b0-%d1%87%d0%b5%d1%82%d0%b8%d1%80%d0%b8%d0%bc%d0%b0-%d0%bc%d1%8a%d0%b6%d0%b5-%d0%b1%d0%b8%d0%bb%d0%b8-%d0%b8-%d0%be%d0%b3%d1%80%d0%b0%d0%b1%d0%b8/", "text": "Четирима мъже, били и ограбили шофьор на камион край Луковит са задържали полицаите от областната диирекция на МВР. С присветване на фарове от лек автомобил на 17 октомври те спрели водача на товарното возило. Нападнали го, нанесли му побой и взели от него 100 евро. След това се оттеглили с „Опел Астра” с габровска регистрация, собственост на 21-годишен криминално проявен мъж от Дряново. При проведените издирвателни мероприятия собственикът на колата и друг негов съгражданин, на 21 години са задържани, съобщава  . В процеса на работа криминалистите установили и другите двама нападатели – 31-годишен мъж и 16-годишно момче, и двамата от Дряново. Непълнолетният младеж бил разпитан в качеството му на свидетел, а останалите трима са привлечени като обвиняеми. Наложена им е мярка за неотклонение „парична гаранция“.", "date": "2017.10.19", "title": " Задържаха четирима мъже, били и ограбили шофьор на камион край Луковит"}
