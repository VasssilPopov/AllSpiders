{"url": "https://trud.bg/%d0%b8%d0%b7%d0%b3%d0%be%d0%bd%d0%b8%d1%85%d0%b0-%d0%be%d1%82-%d1%80%d0%b5%d1%81%d1%82%d0%be%d1%80%d0%b0%d0%bd%d1%82-%d0%b3%d0%be%d0%b2%d0%be%d1%80%d0%b8%d1%82%d0%b5%d0%bb%d0%ba%d0%b0-%d0%bd%d0%b0/", "text": "Говорителката на Белия дом Сара Сандърс заяви, че е била изгонена от ресторант, където е искала да вечеря, с мотива, че работи за президента Доналд Тръмп, предаде Франс прес. “Вчера вечерта собственичката на (ресторант) “Ред хен” в Лексингтън, (щата) Вирджиния, ме помоли да напусна, защото работя за президента на Съединените щати. Учтиво си тръгнах”, написа в “Туитър” Сандърс. “Действията й говорят много повече за нея, отколкото за мен. Винаги правя всичко възможно да се отнасям с уважение с хората, включително с тези, с които не съм съгласна и ще продължа да правя така”, каза Сандърс, цитирана от Ройтерс. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.23", "title": " Изгониха от ресторант говорителка на Белия дом, защото работи за Тръмп"}
{"url": "https://trud.bg/%d1%82%d1%83%d1%85%d0%bb%d0%b5%d0%bd%d0%b0-%d1%81%d1%82%d0%b5%d0%bd%d0%b0-%d1%81%d0%b5-%d1%81%d1%80%d1%83%d1%82%d0%b8-%d0%bd%d0%b0-%d0%be%d0%b6%d0%b8%d0%b2%d0%b5%d0%bd%d0%b0-%d1%83%d0%bb%d0%b8%d1%86/", "text": "Тухлена стена се срути на оживена улица в архитектурен резерват “Старинен Пловдив”. По чудо няма пострадали, информира  Според хора от квартала, стената се е стоварила върху тротоара на улица “Княз Церетелев” рано сутринта. Камъни, тухли и мазилка затрупват близките контейнери за смет. Падналата стена разрушава и електрически стълб от уличното осветление. Засега не е ясно кой е собственикът на имота, чиято стена е паднала. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.23", "title": " Тухлена стена се срути на оживена улица в Старинния Пловдив\t\t\t"}
{"url": "https://trud.bg/%d0%bc%d0%b8%d0%bb%d0%ba%d0%b0-%d0%bc%d0%b0%d0%bd%d0%b5%d0%b2%d0%b0-%d0%b4%d0%be%d1%87%d0%b0%d0%ba%d0%b0-%d0%bc%d0%b5%d0%b4%d0%b0%d0%bb%d0%b0/", "text": "Милка Манева най-сетне получи сребърния си олимпийски медал от игрите в Лондон през 2012-а. Отличието й бе връчено от председателя на БОК Стефка Костадинова на церемония в НСА. „Усещането е невероятно, това е сбъдната мечта – призна 33-годишната щангистка. – Да държиш мечтата в ръцете си е уникално, страхотно. С чисто сърце и с най-добри помисли го пожелавам на всички спортисти.“ Манева стана втора в категория до 63 кг след повторно изследване на допинг проби. Тя завърши пета в състезанието, но три от класираните пред нея –  Мая Манеза (Казахстан), Светлана Царукаева (Русия) и Сибел Симсек (Турция), бяха дисквалифицирани заради забранени вещества. Медалът е трети за България от Лондон 2012 след среброто на Станка Златева в борбата и бронза на боксьора Тервел Пулев. Церемонията бе навръх Деня на българския олимпиец, а сред гостите бяха генсекът на БОК Белчо Горанов, шефът на федерацията но щанги Неделчо Колев, ректорът на НСА проф. Пенчо Гешев и спортни легенди. „За мен е огромна чест да поздравя една талантлива и силна българка като сребърна медалистка от игрите в Лондон – заяви Костадинова. – Рано или късно всеки си получава заслуженото. Днешният ден е тържество на справедливостта, честната игра и феърплея в спорта.“", "date": "2018.06.23", "title": " Милка Манева дочака медала"}
{"url": "https://trud.bg/%d0%b2%d1%8a%d0%b2-%d0%b2%d0%be%d0%bb%d0%b5%d0%b9%d0%b1%d0%be%d0%bb%d0%b0-%d0%b6%d0%b5%d0%bd%d0%b8%d1%82%d0%b5-%d0%b1%d0%b8%d1%8f%d1%82-%d0%bc%d1%8a%d0%b6%d0%b5%d1%82%d0%b5-%d0%bf%d0%b0%d0%b4%d0%b0/", "text": "Женският национален отбор по волейбол се класира за полуфиналите на междуконтиненталния „Чалъндж“ турнир в перуанската столица Лима като победител в група „В“. Момичетата на треньора Иван Петков разбира с 3:0 (18, 18, 14) Пуерто Рико за втората си чиста победа в надпреварата. Най-резултатна с 13 точки бе Силвана Чаушева, а капитанката Христина Русева добави 12 т. Мира Тодорова пък оглави класацията на блокировачите с 1,17 блока средно на гейм. Съперник на българките за място на финала са домакините от Перу. Победителят от турнира ще си гарантира място в елитната дивизия на Лигата на нациите догодина. Мъжкият национален отбор пък загуби с 1:3 (-22, -15, 23, -14) от Иран във втория мач от последния турнир от Лигата на нациите в Техеран. Селекционерът Пламен Константинов отново направи няколко промени в състава като остави на пейката опитния Боян Йорданов, а като титуляр започна Димитър Маринков. Розалин Пенчев бе най-резултатен от „лъвовете“ с 16 т., а със същия актив за домакините завършиха Саман Фаези и Мартеза Шарифи.", "date": "2018.06.23", "title": " Във волейбола – жените бият, мъжете падат"}
{"url": "https://trud.bg/%d1%85%d0%b0%d0%bc%d0%b8%d0%bb%d1%82%d1%8a%d0%bd-%d0%bf%d0%be%d0%b2%d0%b5%d0%b6%d0%b4%d0%b0-%d0%ba%d0%be%d0%bb%d0%be%d0%bd%d0%b0%d1%82%d0%b0-%d0%b2%d1%8a%d0%b2-%d1%84%d1%80%d0%b0%d0%bd%d1%86%d0%b8/", "text": "Колите на „Мерцедес“ заключиха първата стартова редица а днешната Гран при на Франция на пистата „Пол Рикар“. Люис Хамилртън изпревари с 0,118 секунди съотборника си Валтери Ботас в квалификацията, а на повече от 3 десети остана Себастиан Фетел („Ферари“). До него на старта ще застане Макс Верстапен („Ред Бул“). Френската публика нямаше кой знае какви поводи за радост при завръщането на „кралските гонки“ в страната за пръв път след 10 години. Местният любимец Ромен Грожан („Хаас“) катастрофира по време на третата сесия, което доведе до червени флагове и няколкоминутно прекъсване.", "date": "2018.06.23", "title": " Хамилтън повежда колоната във Франция"}
{"url": "https://trud.bg/%d0%b1%d0%bb%d0%b8%d0%b7%d0%be-200-%d0%b4%d0%b5%d0%ba%d0%b0%d1%80%d0%b0-%d1%81-%d0%bf%d1%88%d0%b5%d0%bd%d0%b8%d1%86%d0%b0-%d1%81%d0%b0-%d0%b8%d0%b7%d0%b3%d0%be%d1%80%d0%b5%d0%bb%d0%b8-%d0%b2-%d0%b1/", "text": "Близо 200 декара с пшеница са изгорели, в близост до околовръстния път Пазарджик-Пловдив. Вятърът бързо е разпространил пламъците, което е наложило намесата на три противопожарни екипа за овладяването им, информира   Причините за пожара се изясняват, но по всяка вероятност става дума за палене на сухи треви от недобросъвестни земеделци, съобщиха от пазарджишката полиция. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.23", "title": " Близо 200 декара с пшеница са изгорели в близост до околовръстния път Пазарджик-Пловдив"}
{"url": "https://trud.bg/%d0%b8%d0%b4%d0%b2%d0%b0-%d0%bf%d1%80%d0%b8%d0%b7%d0%bd%d0%b0%d1%82%d0%b5%d0%bb%d0%bd%d0%be%d1%81%d1%82-%d0%b8-%d0%b7%d0%b0-%d0%b7%d0%b0%d0%b1%d1%80%d0%b0%d0%b2%d0%b5%d0%bd%d0%b8%d1%82%d0%b5-%d0%b3/", "text": "Днес се събират пред паметната плоча на ген. Илия Дончев На 23 юни Варна отбелязва поредната годишнина от един от най-тежките инциденти по Черноморието през миналия век. Огромен пожар и 91 взрива на танкера „Ерма“ на косъм не хвърлят града във въздуха. Според специалисти Варна е била заплашена от ударна вълна, която е щяла да помете всичко на 3 км от пристанището до центъра и целия квартал „Аспарухово“. За спасяването на града рискуват живота си стотици огнеборци, военни, моряци, на които е отдадена признателност, но има и двама позабравени герои водолази.  В 17.35 часа в горещия юнски ден на 1977 г. на кораба се чува мощна експлозия и започват да горят танковете с либийски нефт, след като били разтоварени едва половината от общо 18 000 тона. По-късно ще стане ясно, че пожарът е предизвикан от внезапно възникнала повреда в спомагателен генератор на танкера. При взрива в машинното отделение загиват механикът Александър Бонев и огнярът Никола Николов. След първия взрив част от екипажа начело с капитана панически напускат кораба, но старши помощник капитанът, с помощта на двама моряци, успява да затвори крановете, по които мазутът тече към бреговата магистрала. Главният механик припаднал. Той има горчив опит – единственият оцелял при фаталния сблъсък на танкера „Лом“ с руски кораб край Одеса преди това. „Ерма“ остава без осветление, унищожени са пожарните и отводнителните помпи. Полупълният танкер се превръща в куп горящ и гърмящ метал, в барутен погреб. Битката с огнената стихия и за спасяването на Варна продължи цяло денонощие, връща лентата назад к.д.п. Никифор Герчев, тогава шеф на Морскоспасителната аварийна служба към Управлението за поддържане на морските канали и акваторията на пристанищата и пряк участник в драматичните събития. По това време той охранявал със спасителния кораб „Нептун“ най-голямата черноморска регата „Георги Димитров“ край Несебър, когато бил извикан по спешност от началника на управлението Андрей Премянов (б.а. – бащата на Красимир Премянов), за да помага с хората си. Пристигналите на минутата огнеборци се опитвали да гасят пламъците от брега, но мащабите на бедствието станали застрашително големи. Към пристанището летели пожарни коли с вой от цяла Североизточна България, вдигнали на крак лекари и медсестри в града. „Ерма“ горя на първо кейово място на нефтеното пристанище. Недалеч на брега се намираха няколко огромни цистерни с нефтопродукти на „Петрол“. Зад кърмата на горящия кораб имаше друг танкер, разтоварващ бензин, а на жп коловозите – много цистерни пълни с нефтопродукти, спомня си кап. Никифор Герчев.Той се спуска с единия от двата 100- тонни кран-платформи, на които са натоварени пожарни, за да се приближат до борда на танкера. Там вече е пристигнал от София началникът на Националната служба „Противопожарна охрана“ генерал Илия Дончев и сам участва в гасенето, като личният му самоотвержен пример увлича останалите огнеборци, създава се и по-добра организация на екипите. Около 20 часа обаче „Ерма“ е разтърсен от поредната страхотна експлозия, която разкъсва палубата над котелното отделение, хвърчат късове метал и всички отново са стъписани, уплашени екипажите на съседните кораби панически се отдалечават от горящия танкер, който изглежда обречен. Сформираният кризисен щаб обявява: „Процесът е неуправляем“. Като чуя за кризисен щаб, който не е от експерти , а от служители, ми притъмнява, признава Герчев. Проучването на обстоятелствата показало, че огнището на пожара се подхранва с газьол от пукнатина на намиращия се в непосредствена близост до огнището горивен танк и без неговата изолация не може да се разчита на успешно изгасяне. „Тази форсунка ми я спри (б. а. – теча), казал на капитана генерал Дончев. А за това нямаше никакъв друг начин освен абсурдната възможност да се влезе в танка, да се „гмурне“ човек в газьола и примитивно да запуши пукнатината, разпръскваща гориво директно в огнището на пожара, спомня си Герчев. Късите клечки да се пуснат вътре изтеглили при жребия 24-годишният тогава Веселин Димов и 22-годишният Пламен Димов, двамата водолази от морскоспасителната служба, с еднакви фамилии, но не са братя. За предприетия риск шефът им доложил на бреговия кризисен щаб, откъдето му казали, че не поемат отговорност за тази опасна ситуация. А всъщност Герчев искал само да ги предупреди, че скъпите водолазни костюми, купени с валута по второ направление „ще отидат на кино“, тоест скъпото оборудване ще стане негодно и после да не му търсят отговорност . „Сърцето ми падна в гащите от страх, но трябваше да се атакува отвътре газьоленият танк и да се запушат цепнатините, подхранващи бушуващия пожар“, казва Герчев. Огънят е потушен в 17.40 ч на следващия ден. Без нито една жертва сред огнеборци и спасители. По-късно пожарните служби от целия соцлагер ще дойдат на обучение във Варна, за да усвоят тънкостите на урока „Ерма“. Започва раздаването на награди и похвали и, както става обикновено, за тях се вреждат и не съвсем заслужили – хора, които са гледали драмата от брега и отстрани. Но признателна Варна е направила паметна плоча на генерал Илия Дончев, считан за човека, спасил града от чудовищна разруха. 41 години досега обаче не е зачетен героизмът на двамата някога млади водолази, вече пенсионери. За това инициативна група от участници в събитията начело с кап. д. п. Никифор Герчев прави предложение до кмета на Варна да бъде поправен този пропуск за двамата мъже. Самият Герчев е бил награден след инцидента с орден на МВР „За заслуги към Държавната сигурност и обществен ред“, с което му направили мечешка услуга, защото едва ли не го изкарали агент на тайните служби, заради което още се ядосва. Капитанът е сред наградените през 2007 г. за 30-годишнината от инцидента с почетен знак на кмета на Варна, но и тогава пропуснали двамата водолази. Пуснатото предложение за тях от миналото лято се изгубило по етажите на общинската администрация и Веселин и Пламен няма да бъдат почетени и за тази годишнина от драмата „Ерма“. Двамата водолази ще бъдат наградени за Деня на града -15 август, вече сме направили предложение до Комисията по култура и до ОбС, който трябва да вземе решение , каза за „Труд“ зам.-кметът на Варна Коста Базитов. На 23 юни всички живи участници се събират по традиция на паметната плоча на генерал Илия Дончев. Не съм огорчен, че са ни забравили, „Бог високо, цар далеко“, бяхме хлапаци тогава с Пламен, дори не изпитвахме страх, пускайки се на педя от експлозиите, казва 65-годишният Веселин Димов. И двамата с Пламен са били водолази четвърт век. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.23", "title": " Идва признателност и за забравените герои водолази\t\t\t"}
{"url": "https://trud.bg/18-%d0%b3%d0%be%d0%b4%d0%b8%d1%88%d0%bd%d0%be-%d0%bc%d0%be%d0%bc%d0%b8%d1%87%d0%b5-%d1%81%d0%b5-%d1%81%d0%b0%d0%bc%d0%be%d1%83%d0%b1%d0%b8-%d0%b2-%d0%bf%d0%bb%d0%be%d0%b2%d0%b4%d0%b8%d0%b2/", "text": "18-годишно момиче се е самоубило днес в жилището си в Пловдив. Тя е хванала с мокри ръце оголените жици на електрическия бойлер в банята, информира  Овъгленото тяло било открито от майката на момичето, която многократно правила опит да се свърже с дъщеря си по телефона. Детето е оставило предсмъртно писмо, адресирано до майка си, в което казва, че съжалява за постъпката си, но това е окончателното й решение, съобщиха разследващи. Tийнейджърката и семейството й са имали проблеми и неразбирателства. В дома в последно време е имало много скандали. Детето е единствено в семейството. Няма яснота дали става въпрос за любовна драма, дали има намеса на дрога, или крайното решение е взето заради това, че момичето и майката са имали противоречия и са се карали. По случая се води разследване. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.23", "title": " 18-годишно момиче се самоуби в Пловдив"}
{"url": "https://trud.bg/%d0%bf%d0%b5%d0%bd%d1%81%d0%b8%d0%be%d0%bd%d0%b5%d1%80%d0%ba%d0%b0-%d0%b4%d0%b0%d0%b4%d0%b5-1350-%d0%bb%d0%b2-%d0%bd%d0%b0-%d0%bb%d0%b5%d1%87%d0%b8%d1%82%d0%b5%d0%bb/", "text": "Съветвал възрастната жена по интернет как да помага на болния си съпруг и майка си  Търсят други негови жертви Пенсионерка повярвала на измамник, представящ се в интернет за лечител. Преди да разбере, че е мошеник, жената му превела 1350 лева. Това съобщиха вчера от полицията в Бургас, която е разкрила случая. 70-годишната жена от град Камено гледала болната си майка и съпруга си, които от дълго време били на легло и нито лекари, нито медикаменти не можели да им помогнат. Пенсионерката обаче видяла обява във вестник, че с такива тежки случаи се справя “лечителят” Здравко Димитров от варненското село Старо Оряхово. Свързала се с него, пратила му парите и започнала он лайн да ползва съветите му. Не след дълго и двамата й болни родственици починали, а жената подала жалба в полицията. 35-годишният Здравко имал крими досие. Когато полицаите го спипали, той направил пълни самопризнания и дори върнал 700 лв. от парите на овдовялата пенсионерка. Полицията обаче подозира, че и други лековерни хора са станали жертви на Здравко. Село Старо Оряхово е печално известно със своите измамници – лечители и гадатели. През 2014 г. нашумя местната Маг Руми, която се представяше за наследница на Ванга и пращаше по пощата амулети и разваляше черни магии по телефона. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.23", "title": " Пенсионерка даде 1350 лв. на „лечител“"}
{"url": "https://trud.bg/%d0%b0%d0%b2%d1%81%d1%82%d1%80%d0%b8%d1%8f-%d1%89%d0%b5-%d0%bf%d1%80%d0%b5%d0%b4%d0%bb%d0%be%d0%b6%d0%b8-%d1%80%d0%b0%d0%b7%d0%bf%d0%be%d0%bb%d0%b0%d0%b3%d0%b0%d0%bd%d0%b5-%d0%bd%d0%b0-%d0%b2%d0%be/", "text": "Австрия смята за необходимо разполагането на военнослужещи за охрана на външните граници на ЕС и официално ще внесе съответното предложение по време на председателството си на Съвета на ЕС, което започва на 1 юли. Това заяви австрийският министър на отбраната Марио Кунасек в интервю за германския в. “Велт ам зонтаг”, част от което бяха публикувани днес, предаде ТАСС. “От моя гледна точка, мандатът на европейската гранична служба Фронтекс трябва да се промени така, че в бъдеще да може да се задействат за защита на границите полицаи и военнослужещи. По време на председателството си на Съвета на ЕС Австрия ще настоява за това и ще внесе съответното предложение на срещата на министрите на отбраната, която ще се състои в края на август във Виена”, посочва Кунасек. По думите на австрийския министър армията трябва да оказва съдействие на граничарите в областта на логистиката и разузнаването. Той отбелязва, че на теория подобни действия могат да се извършват и на територията на африкански държави. Целта е “ефективна защита на външните граници на ЕС, борба с нелегалната миграция и с мръсния бизнес на контрабандистите”, заявява Кунасек. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.23", "title": " Австрия ще предложи разполагане на военни по външните граници на ЕС"}
{"url": "https://trud.bg/%d0%bd%d0%b0%d1%80%d0%be%d0%b4%d1%8a%d1%82-%d0%b5-%d1%81%d0%b0%d0%bc%d0%be%d1%82%d0%b5%d0%bd-%d0%b1%d0%b5%d0%b3%d0%b0%d1%87-%d1%81-%d0%b3%d0%bb%d1%83%d1%85%d0%b8-%d0%b4%d1%8a%d1%80%d0%b6%d0%b0%d0%b2/", "text": " – Господин Евгениев, пред прага на лятото отвсякъде идат горещи новини – в Русия пламтят футболни страсти, САЩ и Северна Корея договарят ядрено разоръжаване, в парламента стягат вот на недоверие. Вълнуват ли тези теми и малката община Медковец или тук хората имат по-важни грижи?  – Това са важни неща за всички. Цар Футбол е велик спорт и владее и политици, и обикновени хора. И мен. (Усмихва се и посочва футболна купа, спечелена от отбора, в който е играл преди години). Живеем в един свят и всичко което се случва, независимо дали ни интересува, влияе на живота ни. Но погледът на хората тук е малко по-различен, той не е от камбанарията на голямата политика, а от тяхната гледна точка. Най-горещата тема за нас като земеделци сега е жътвата. Екстремните валежи през март и последвалото засушаване съсипаха част от реколтата. Сега има рекордно ниски добиви на ечемик – по 250-300 кг от декар, което е нищо. Цените не мърдат, доходите падат. И градушка мина на 2 пъти. А всяка градушка къса от хляба. Това ни занимава най-много. – Община Медковец със своите пет села е сред най-малките в областта. Как се живее в район, където всеки трети в работоспособна възраст няма прехрана?  – Цифрите не са съвсем точни. От години българите, заминали да търсят спасение в чужбина, са изключени от статистиката. За да получим цифри, които можем да публикуваме и да се похвалим с тях. Ромският квартал в Медковец е останал наполовина, преселил се е в Белгия, Германия, Чехия, Испания. Реално безработицата е над 30%, ако включим и напусналите поради липса на прехрана. Но има и друг проблем в населени места като нашето. Много хора са се записали за безработни, но имат доходи. Едни работят нивички, градини, други отглеждат животни. Но се записват на борсата, ако може да се промушат през правилата, да получат енергийно подпомагане или хранителни продукти. Това е допълнителен източник на доходи. Още една несправедливост в пълната ни с несправедливости държава. – Успявате ли да намерите прехрана поне на най-бедстващите?  – Постоянно се борим за повече места в действащите социални програми – в програмата „Работа“, в регионалните програми, в младежката заетост. Продължаваме проекта за лични асистенти, за домашни помощници. Там сме ангажирали над 80 човека. Помага и частният бизнес. Имаме цех за производство на опаковки. В село Расово, където земята е по-добра, земеделците са много активни – направиха зърнобази, площадки. Сега се работи върху разкриване на линия за производство на пелети от високобелтъчни култури. Това дава работа и хляб на хората. Но големият проблем при нас и в голяма част от страната, е слабата образованост на голям контингент хора. Като нямат никакви знания и трудови навици, как да им намериш работа? Само с ИТ специалисти няма да постигнем благосъстояние. Трябват подготвени хора във всички сфери. – Какво не достигат повече на малки общини като Медковец – хората или парите?  – Няма какво да коментираме – демографската криза и миграцията ни обезлюдяват, а парите не стигат. Частта на бюджета, която се формира от данъци, такси и административни услуги е малка. Бюджетът ни е около 2 100 000 лева. Местните проходи са към 700 000 лева. Просто няма платци. Хубавото е, че преди години доста е работено – изградени са водоснабдявания, пътна инфраструктура. За ново строителство даже не мечтаем. Не достигат средствата да поддържаме онова, което е направено. Да се доредиш да получиш средства за строителство е трудна работа. Те се дават на различни принципи и един от тях е „да си наш човек“. За целеви средства от държавата трябва да се редиш, да се кланяш и викаш „Аз съм от ЦСКА!“, макар че си от „Левски“… Отсъства справедливостта. – А средствата от европейските фондове стигат ли и до общини като Медковец и за какво се използват?  – Имаме вече подписан договор за рехабилитация на училището в Медковец за 2 млн. лева и тече процедура за избор на изпълнител. До дни очакваме да бъде одобрен проект за рехабилитация на пътя Расово – Аспарухово – Сталийска махала за около 4,5 млн. лева. Това е пътя, който ТИР-овете от Дунав мост 2 направиха като лунен пейзаж. Вкарваме и няколко нови проекта – за вътрешна пътна мрежа в Расово – 1,2 млн. лева, за зелени площи около 400 000 евро, за спортни площадки. Еврофондовете стигат до нас, но битката за тях е голяма и има много бюрократични изисквания. Но такива са условията на ЕК, които дават парите. Въпросът пак опира дали честно и безпристрастно арбитрите определят как се вложени средствата, добре ли е изпълнена инвестицията или има недобросъвестност. И в тази сфера в нашата мила татковина нещата се гледат на наши и ваши. – Чуват ли министрите и депутатите гласа на хората от малките селища или се сещат за тях само преди избори??  – Ще отговоря с виц. Чапаев и Петка правили изследване за поведението на бръмбара след интервенции върху крайниците му. Откъснали му единия крак , казали „Бръмбар, върви!“ и той закуцукал напред. Записали „След отрязване на един крайник бръмбарът се движи“. Отрязали втори, трети крак и пак подавали команди. Бръмбарът, макар и трудно, пълзял. Когато му махнали и четвъртия крак и наредили „Тръгвай!“ обаче останал на място. И Чапай казал: „Петка пиши – След отрязването на четвъртия крак, бръмбарът оглушава!“. Това е – в повечето случаи висшите ни държавници са глухи за народните вопли и затова трудно се движим напред, често тъпчем и на място. Работата по системата „проба – грешка“ доведе дотам, че решаваме проблемите само след организирането на граждански протести. Народът се чувства самотен бегач, само тук-там по пътя има бели лястовици – отговорни държавници. – Значи връзката между хората и политиците е скъсана?  – На много места – да. Но не изцяло. Има много кадърни, разумни и успешни управници -и кметове, и министри, и депутати. И когато се вслушват в хората и обединят усилията си, постигат добри резултати. Ще ви дам пример. Преди време имаше практика социалните помощи да се раздават в натура. Тогава проведохме сериозна битка с тогавашния депутат Руси Статков и социалният министър Иван Нейков и премахнахме условието тези помощи в натура да ги доставя една фирма за цяла България. Дадоха възможност на общините да помагат на хората. Което е нормално, защото ние познаваме хората, знаем кой от какво се нуждае, можем да организираме и да контролираме тази дейност. – Наскоро Сдружението на общините обяви, че в България съществува дисбаланс между права и отговорности на общините. Те отговарят за 70% от публичните услуги, които се организират с по-малко от 25% от публичните средства. И естествено, изнемогват…  – Това е самата истина. Ето, полските пътища са публична общинска собственост. Кой ги поддържа? Никой. Водят се общински, но общината няма ресурс. Ние имаме землище с много пътища и са в лошо състояние, съсипва се техниката, харчи се гориво излишно. Преди време внесохме в парламента предложение да се въведе такса „Ползване на полски пътища“. Който обработва 100 дка, да плаща примерно 500 лева, за 1000 дка – 5000 лева. Парите да постъпват в общинските бюджети, а собствениците на земи и ползвателите да излъчат орган, който да изработи инвестиционна програма за ползването и контрола на тези средства. Но предложението не мина в Народното събрание. Обясниха ми, че било сложно, трудно… А истината е , че има фирми, които гледат по 2 млн. дка земя и трябва да плащат примерно 1 млн. за такса пътища. И те предпочитат на някои от законотворците да им смажат трансмисията и законът да не мине. А пък по места нека да е съсипия. Общината вече се грижи и за погребални услуги, ел. повреди, дори за решаване на семейни конфликти. Всичко това обаче е свързано и с ресурси. Но горе много от тези неща не ги знаят, или се правят, че не ги знаят. И парадират „Разрешиха правителствения „Спартан“ да транспортира болен!“ Чест и почитания! Но трябва да знаят, че кметовете нямат правителствени Спартани. И въпреки това намират начини и помагат всеки ден със служебния, с личния автомобил на болни и стари хора. – Темата за газопровод през България отново стана актуална. През октомври 2013 г. в община Медковец бе направена първата заварка на тръбите за „Южен поток“ и хората се обнадеждиха, че районът ще се съживи. После всичко рухна. Как коментират хората сега връщането към проекта?  – Тогава бяхме много радостни, че такава инвестиция ще се реализира в общината ни и помогнахме с каквото можем. Съдействахме за покупката на 120 дка земя за строителство на компресорна помпена станция. Сервитути, трасировки, всичко беше извършено. Гарантирани бяха 75 работни места в село Расово за 50 години напред – за инженери, механици, техници. Отделно за строителството трябваха много работници. Това щеше да раздвижи и бизнeса в района, да подобри и демографските характеристики, щяха да дойдат млади хора с деца. Имаше въодушевление, но нещата се сринаха. После дойдоха и думите на премиера за газов хъб и отклонението на тръбата от Турция и сега отново се надяваме, че този път може нещо добро да се случи. От този проект всички ще имат полза. Страната и най-вече нашият беден район имат нужда от газификация. – БСП внася вот на недоверие към кабинета с мотив „провали в сигурността и борбата с престъпността“. Апашите продължават да тормозят хората в малките селища, а полицията като че ли не може да се справи с тях. Вие на какво разчитате – на МВР или на частни гардове?  – В Медковец има полицейски участък и служителите му имат дял в намаляването на престъпността, но най вече с респектиращи действия – присъствие, разкриваемост на вече извършени престъпления. Голямата роля за снижаването на битовата престъпност обаче не е свързана с МВР и гардове, а с поминъка. Факт е, че през последните години много хора от нашата община намериха възможност да работят в чужбина. В един завод в Чехия за автомобилни части има 40 души от нашата община. Един с образование 4 клас тук беше без работа, а там получава 1600 лева. Тук не е изкарал и 15 стотинки. Като се върнат тези хора – не поглеждат към чуждото. Да не дърпаме дявола за опашката, но имаме сериозно намаляване на битовата престъпност. И истинската причина е, че най-бедните и гладните си намериха работа, но вън от България. Така че оттук трябва да тръгне борбата с тази престъпност – с работа за хората. Всичко друго е тичане след влака. – През последните месеци между първите мъже в държавата постоянно прехвърчат искри, гърмят скандали, сипят се обвинения и обиди… Как се отразяват, да ги наречем „битките между генералите“, на редовите управници и хората по градове и села?  – Отвращаващо и демотивиращо е! Хора, които уж са интелигенти, се занимават с простотии. Създават впечатление, че се мразят. И това ме учудва и тревожи. Истинските пълководци могат да разговарят на равна нога и помежду си, и с офицерите, и с редниците. Генералът не може да е генерал, ако не го признае войската. – От години обсъждаме необходимостта от здравна, съдебна, образователна, военна реформа, които пък все не се случват… Но има ли нужда България и от административна реформа – у нас вече има общини с по 1000 – 2000 жители.   – Личното ми мнение е, че има нужда от административна реформа. Коефициентът на полезно действие на сегашната администрация като цяло, не мога да слагам всички под общ знаменател, не е висок. Системният недостиг на средства не позволява да се реализират и ония начинания, които са крайно потребни. В повечето случаи малките общини линеят. Само че едно уедряване на общините носи друг риск. Неписано правило е, че когато уедряват една административно-териториална единица и извеждат нейният център по-далече от периферията, забвението почва да царува. Сработва инстинктът на центъра и приближените му, за другите – каквото остане. На този етап не виждам кой и какви гаранции ще даде, че няма да се неглижират интересите и потребностите на най-малките селца, със символичен брой жители. Затова смятам, че сега трябва да се мисли как да се подсили грижата за всяко кътче българска земя. Да не останат парчета ничия земя в родината ни, в които да царят само драми и безпомощност. А това е посоката в която се движат най-малките български селища.  Венцислав Евгениев e 63-годишен, седми мандат кмет на община Медковец, област Монтана. Работил е като инженер, зам.-председател на Аграрно-промишлен комплекс и председател на ТКЗС в родното си село. От 1991 г. е кмет на община Медковец. Сега пак е на този пост от местна коалиция „БСП – АБВ”. Запален любител е на футбола, пише стихове. Семеен е, баща на две дъщери.", "date": "2018.06.23", "title": " Инж. Венцислав Евгениев – кмет на монтанската община Медковец, пред „Труд“: Народът е самотен бегач с глухи държавници"}
{"url": "https://trud.bg/%d0%bd%d0%b0%d0%b4-600-%d1%87%d1%83%d0%b6%d0%b4%d0%b5%d1%81%d1%82%d1%80%d0%b0%d0%bd%d0%bd%d0%b8-%d0%b6%d1%83%d1%80%d0%bd%d0%b0%d0%bb%d0%b8%d1%81%d1%82%d0%b8-%d1%89%d0%b5-%d0%be%d1%82%d1%80%d0%b0%d0%b7/", "text": "Общо 635 журналисти от 34 страни са получили акредитации, за да отразяват предсрочните президентски и парламентарни избори в Турция, предаде Анадолската агенция. Главната дирекция по пресата, излъчването и информацията на Турция е издала акредитациите за чуждестранните журналисти. Дирекцията съобщи, че за журналистите ще бъдат създадени всички необходими условия за отразяване на гласуването. За представителите на медиите са създадени пресцентрове в Анкара, Истанбул и Диарбекир. В пресцентровете има монитори, по които ще се излъчват данните на Висшата избирателна комисия на Турция и на държавната Анадолска агенция. Общо 415 наблюдатели от осем международни организации са пристигнали в Турция, за да следят изборите в страната.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.23", "title": " Над 600 чуждестранни журналисти ще отразяват изборите в Турция"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d1%80%d0%b0%d0%b4%d0%b5%d0%b2-%d0%b7%d0%b0-%d0%b7%d0%b0%d0%bb%d0%b0%d0%b2%d1%8f%d0%bd%d0%b5%d1%82%d0%be-%d0%bd%d0%b0-%d0%b8%d0%b7%d0%b1%d1%8f%d0%b3/", "text": "Целта на брифинга е да информираме хората, че един рецидивист е заловен и да бъдат спокойни. Така действа системата, така ще работим и занапред спрямо всички, които нарушават правилата. Само за два дни, около 52 часа ни бяха необходими за издирването, заяви министърът на вътрешните работи Валентин Радев по повод задържането на издирвания беглец от затвора, съобщават от вътрешното министерство. Благодаря на всички, които участваха в операцията – служители на полицията, жандармерията, СОБТ, действали по разпореждане на професионалното ръководство и приложили способи, които доведоха до ефект. Бяхме критикувани, че използвахме много сили, но те бяха необходими. Важно е за подчертая, че критиките, които чувахме демотивират състава, служителите са пресирани и под излишен натиск, когато работят усърдно. На практика, предприети и извършени са всички необходими действия, които невинаги може да бъдат оповестявани и обяснявани, но се вършат. Нека има критики, но по-внимателни, за да могат професионалистите да работят спокойно, заяви министър Радев. Операцията по издирването е в ход от момента на бягството. Вчера получихме по-конкретен сигнал, който конкретизира мястото, където е забелязан рецидивистът. Незабавно насочихме сили натам и бе организирана мащабна операция с целия ресурс на ОДМВР, СОБТ, Дирекция „Жандармерия“-ГД „Национална полиция“. Проверени бяха много места, в определен момент служебните кучета попаднаха на следа и колегите работиха цяла нощ. Сутринта получихме сигнал на тел. 112 от жител на Летница, че беглецът е забелязан в необитаема къща в града. Към мястото са насочени повече сили и случаят се е развил динамично – беглецът е осъществил отвличане на възрастна жена в опит да се застрахова срещу действията на служителите на МВР, използвано е огнестрелно оръжие за респектирането му и я е оставил. Продължил е бягството си и след бързи действия на СОБТ, е задържан. Няма пострадали. В резултат на  действията на  жандармеристите, е предотвратено отвличането на жената и евентуална заложническа криза. В момента, в който е осъзнал, че е разпознат, беглецът панически обмислил тактики за спасяване – вижда жената, която живее в края на населеното място, но тя успява да даде знак с жестове на районния инспектор, че е застрашена и той е реагирал много адекватно. Опитал отново да избяга и след бързи тактически действия на СОБТ, беглецът е задържан. СОБТ не се използва само за обезвреждане и в случая работата им допринесе издирваният да не извърши друго престъпление. Предстои анализ на конкретните му действия, но на първоначален етап, преценяваме, че не е имал предварителен цялостен план.  Колегите си свършиха работата професионално, заяви главният секретар на МВР главен комисар Младен Маринов. Благодарение на доброто взаимодействие и координация с  Дирекция „Жандармерия“ и ОДМВР бързо създадохме необходимата организация за тактически действия така, че да бъде пресечен пътят на беглеца за изтеглянето му от района и предотвратихме навлизането му по-нататък в населеното място, локализиран бе и задържан. Колегите не му оставиха шанс да окаже съпротива, поясни Георги Гайков, началник на СОБТ. За два дена полицията си свърши професионално работата, като имаме предвид, че издирваният е с четири постановени присъди, две от които две за грабеж и изнасилване. Веднага след бягството му е образувано е досъдебно производство, вероятно ще има обвинение и за опита за отвличане на възрастната жена, заяви окръжният прокурор на Ловеч Валентин Вълков. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.23", "title": " Министър Радев за залавянето на избягалия затворник: Така ще работим спрямо всички, които нарушават правилата"}
{"url": "https://trud.bg/%d0%b2%d1%8a%d0%b7%d1%80%d0%be%d0%b4%d0%b8%d1%85%d0%b0-%d1%81%d1%80%d0%b5%d0%b4%d0%bd%d0%be%d0%b2%d0%b5%d0%ba%d0%be%d0%b2%d0%b8%d0%b5%d1%82%d0%be-%d0%b2-%d0%bc%d0%b0%d0%b3%d0%b8%d1%87%d0%b5%d1%81/", "text": "Уникалният историко-аерхелогически резерват “Мадара” край Шумен оживя истински, коне кръстосваха поляните му под скалите, дрънкаха оръжия, сръчни майстори демонстрираха занаяти. Два дни ще е така – и в неделя продължава Националният средновековен събор „Магическата Мадара”. Тази година третото му издание събра още повече ценители на историята край уникалния скален релеф Мадарски конник. Участници от български патриотични клубове и сдружения се погрижиха посетителите истински да се потопят във времето още преди създаване на българската държава. В различни шатри гостите на събора можеха да се докоснат до бита, облеклото, кухнята, занаятите, ритуалите и обичаите, характерни за нашите земи преди векове. Дори да се снимат с участниците, пременени до един в средновековни одежди. До 13 часа в неделя в резервата ще има атрактивни двубои, битки и демонстрации на оръжия – сабя, бич, копие, боздуган, бойна брадва и лък. Възраждането на миналото е организирано от община Шумен, Регионалния исторически музей, местното дружество „Традиция” и „Сдружението за възстановяване и съхранение на българските традиции – Авитохол”. Нито мястото, нито времето за провеждане на събора пред Еньовден, са избрани случайно, категорични са историци. От хилядолетия Мадара е сакрално и енергийно място. Скалите и водата тук са били свещени и магически за праисторическите хора, за траки, римляни, българи, за езичници, християни и мюсюлмани. Известно е, че тук се преплитат религии и култури, чийто следи пазим до днес. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.23", "title": " Възродиха Средновековието в магическата “Мадара”"}
{"url": "https://trud.bg/%d1%80%d1%83%d1%81%d0%b8%d1%8f-%d1%89%d0%b5-%d1%82%d0%b5%d1%81%d1%82%d0%b2%d0%b0-%d0%b4%d0%b2%d0%b8%d0%b3%d0%b0%d1%82%d0%b5%d0%bb%d0%b8-%d1%81-%d0%b8%d0%b7%d0%bf%d0%be%d0%bb%d0%b7%d0%b2%d0%b0%d0%bd/", "text": "Руската ракетно-космическа корпорация “Енергия” ще тества в края на този месец електроракетен двигател, използващ реактивен йод, съобщи сайтът Лайф. Той заменя ксенона в качеството на работно тяло. Изпитанията на установката в космоса са предвидени за 2022 година. Предполага се, че първата част на експеримента, кръстен “Островски”, ще премине на борда на Международната космическа станция. За втората част на изпитанията ще бъде използван товарният кораб “Прогрес”. Използването на йод в качеството на работно тяло на електроракетен двигател беше предложено в края на 90-те години на миналия век от сътрудника на корпорацията “Енергия” Валерий Островски. През 2006 година разработката е била патентована. През 2012 г. по инициатива на специалиста по двигатели Борис Соколов са започнали първите опитни работи. Преимуществото на двигателя с използването на йод се състои в това, че е икономически много по-изгодно. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.23", "title": " Русия ще тества двигатели с използването на реактивен йод"}
{"url": "https://trud.bg/%d0%b7%d0%b0%d0%bb%d0%be%d0%b2%d0%b8%d1%85%d0%b0-%d0%be%d0%b1%d1%8f%d0%b2%d0%b5%d0%bd-%d0%b7%d0%b0-%d0%b8%d0%b7%d0%b4%d0%b8%d1%80%d0%b2%d0%b0%d0%bd%d0%b5-%d0%b2-%d1%81%d0%bb%d0%b8%d0%b2%d0%b5%d0%bd/", "text": "Специализирана полицейска акция заради избягалия в Ловешко затворник се проведе и в Сливен. Мъж, обявен за общодържавно издирване, беше задържан при проверки на униформените в нощни заведения и хазартни зали, съобщи  . Той е бил арестуван в една от игралните зали в ранните часове на деня. При проверка на личните му документи става ясно, че е обявен за издирване. „Има сформирани екипи, които ще извършват проверка на местата за подслон, игрални зали, както видяхте днес и на други места, където би могъл да се укрие. Ще бъдат проверявани влизащи и излизащи автомобили от града. Ще бъдем мобилни,за да има по-голям ефект”, заяви началникът на РУ – Сливен гл. инспектор Димитър Кикьов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.23", "title": " Заловиха обявен за издирване в Сливен, търсейки избягалия затворник Борис Иванов"}
{"url": "https://trud.bg/%d1%80%d0%be%d0%b9%d1%88%d0%b8%d0%bd-%d0%bc%d1%8a%d1%80%d1%84%d0%b8-%d0%b8-%d0%b0%d0%b9%d0%be-%d0%b2%d0%b7%d1%80%d0%b8%d0%b2%d0%b8%d1%85%d0%b0-%d0%bf%d0%b0%d1%80%d0%ba/", "text": "Хиляди се събраха в парк „Македония“ в Благоевград в първата вечер на четвъртото издание на „Франкофоли“ в България. За четвърта година Благоевград бе домакин на голямото музикално събитие, чийто продуцент е Община Благоевград. Със силни емоции феновете на фестивала „Франкофоли“ посрещнаха на сцената изпълнителката с нежен глас и завладяващо излъчване Айо. Тя пя песни от посления си албум, както и някои от най-популярните си хитове, а Меломаните пяха и танцуваха заедно с нея. На сцената излезе и Ройшин Мърфи. Ексцентричната, гласовита певица предостави на публиката незабравимо изживяване. Изпълнителката развълнува и докосна всички със своя професионализъм и талант. В музикалното приключение в Благоевград се включи и DJ Aslove. той забавлява и раздвижи гостите на събитието с миксове на известни парчета , които звучаха от пулта му. Програмата на първата вечер на фестивала завърши DJ Feder със страхотно музикално и визуално шоу. Разпознаваемият диджей създаде изключителна атмосфера и контакт с публиката. Петъчната вечер бе само старта на четвъртото издание на най- голямото франкофонско музикално събитие за България и за Балканите. Изненадите продължават и днес, когато на сцената ще видим и чуем звезди като френския рапър Метр Гимс, талантливият и необикновен Винсент Винел, румънската звезда Инна и атрактивните Les animaux sauvages. Музикалната програма започва в 18:30 часа в парк „Македония“, а през целия ден, в центъра на града ще има различни арт ателиета, шатри и забавления за малки и големи. Изданието на „Francofolies“ в Благоевград е под лиценза на най- големия световен фестивал за съвременна франкофонска музика Les Francofolies. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.23", "title": " Ройшин Мърфи и Айо „взривиха“ парк „Македония“ в първата вечер от фестивала „Francofolies.Благоевград” 2018"}
{"url": "https://trud.bg/%d1%82%d1%83%d1%80%d1%81%d0%ba%d0%b0%d1%82%d0%b0-%d0%bf%d0%be%d0%bb%d0%b8%d1%86%d0%b8%d1%8f-%d0%b7%d0%b0%d0%b4%d1%8a%d1%80%d0%b6%d0%b0-47-%d0%b7%d0%b0%d1%80%d0%b0%d0%b4%d0%b8-%d0%b2%d1%80%d1%8a%d0%b7/", "text": "Турската полиция е задържала 47 души при операция срещу предполагаеми поддръжници в армията на мрежата на ислямския проповедник Фетхуллах Гюлен, подозирана за опита за преврат от юли 2016 г., предаде Ройтерс. Операцията, която е започнала във вторник, е насочена срещу общо 124 лица, за които се твърди, че са последователи на Гюлен, съобщи турската телевизия Си Ен Ен-Тюрк. Заподозрените, както се предполага, били “тайни имами” на ФЕТО, чиято сфера на действие била сред военните в армията. Разследването се води в централния окръг Коня, но действия са били предприети в общо 31 окръга на страната. Операцията идва преди предстоящите утре предсрочни президентски и парламентарни избори, напомня агенцията. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.23", "title": " Турската полиция задържа 47 заради връзки с Гюлен"}
{"url": "https://trud.bg/%d0%ba%d0%b0%d0%b2%d0%ba%d0%b0%d0%b7%d0%ba%d0%b8-%d1%80%d0%be%d0%ba%d0%b0%d0%b4%d0%b8/", "text": "Новият министър-председател – любимец на олигарх Tова, което се случи през юни в Грузия, само до преди 15 години щеше да е невъзможно. В държава, в която насилието, вендетата, отвличанията и върховенството на уличното право, кодът на честта на мафията бяха единствената реалност, никой не би си помислил, че възмущението от превишени правомощия на полицията и несправедлива присъда на съда, може да доведе до оставка на министър-председател и главен прокурор. Две незначителни на пръв поглед събития събориха правителството в Грузия. Министър-председателят Георги Квирикашвили подаде оставка на 13 юни, а малко преди него си замина и главният прокурор на страната – Ираклий Шотадзе. През нощта на 12 срещу 13 май полицията в Тбилиси атакува два изключително популярни клуба в града – „Басиани“ и „Галерия“. Арестуваха няколко души по подозрение, че разпространяват наркотици, а след това затвориха клубовете. Така, между другото, десетки младежи пострадаха от грубата акция – шамар, ритник, груби думи. МВР излезе с информация, че щурмът е подготвян дълго време и е във връзка със смъртта на тинейджъри, употребили дизайнерска дрога с неясен произход. Според изявлението – най-вероятно купени в тези два клуба. Правителството обаче подцени един много съществен факт. Собствениците на „Басиани“ поддържат и неправителствената организация – „Белия шум“, която се бори за декриминализацията на употребата на наркотици, на която симпатизират десетки хиляди. Лидерът на движението – Бека Цикаришвили – бивш графичен дизайнер и диджей, който сам има влязла в сила, а след това отменена присъда от 18 години затвор за притежанието на една цигара марихуана, обяви протест до оставката на вътрешния министър – Георгий Гехария. Гехария се присмя. На следващия ден десетки хиляди младежи превърнаха центъра на Тбилиси в най-голямата дискотека на открито. Столицата беше блокирана, а правителството вече силно се притесни. „Белия шум“ вилня известно време, а после се намесиха лидерите на ултраски групи и националисти с неонацистки уклон. Те дадоха ултиматум на „тия либерали“ да се махат или ще удавят центъра на града в кръв. И това беше реална заплаха, а в офисите на министерски съвет се чуваше звукът от гризене на нокти. Министър Гехария се извини на протестиращите за грубите действия на своите подчинени и пое ангажимент правителството да се заеме със законодателство, облекчаващо режима за притежаване на наркотици за лична употреба. Така „Белия шум“ отшумя. На 26 май Грузия тържествено отбеляза 100-годишнината от своята първа независимост като република (и доста кратка – 3 години). Курсанти от военното училище дадоха клетва пред президента, кабинета и десетки гости от чужбина, сред които президенти, премиери и министри. Облаците сякаш бяха се разсеяли над Министерски съвет, когато 31 май съдът обяви решението си по едно изключително чувствително за грузинците дело. На 1-ви декември миналата година на бул. „Шота Руставели“ в сърцето на Тбилиси става скандал между две групи тийнейджъри. В следствие две момчета са наръгани с ножове. Едното – Леван Дуданашвили умира на място, а другото – Давид Саралидзе издъхва в болницата. Полицията бързо залавя участниците в скандала и вероятните убийци. Най-важното събитие, което залага корените на последващите събития е арестът на двама души – Мирз Субелиани и Мераба Морчадзе. Вторият се оказва роднина на един от участниците в престъплението и бе обвинен, че е оказал влияние върху показанията на момчето. Другият мъж обаче се оказва прокурор, който е подал оставката си ден след убийството. Следствените органи го обвиняват, че е укрил от властите престъпление, за което е знаел, а е знаел, защото един от вероятните убийци е неговият син.  Още тогава става възникнаха подозренията, че делото ще бъде „смачкано“ и няма да издържи пред съда. И тези опасения се сбъднаха. На 31 май съвсем очаквано съдът не намери достатъчно доказателства за участието на Субелиани-син в убийството и го оправда. Възмущението се отприщи с невиждан гняв. Още на следващия ден Тбилиси беше залят от хиляди хора и този път нямаше уговорки и отстъпки. За Грузия, след прочистването на държавата от мафията и свеждането на престъпността до незначителни нива, това беше най-бруталното престъпление от години, най-скандалният случай и най-чувствителната тема, защото касае сигурността на децата. На протестите бе забелязана дори съпругата на президента Мергвалашвили – актрисата Мака Чичуа. Тя заяви, че присъствието й на площада пред парламента е в качеството й на майка, която се надява, че родината й няма да търпи несправедливост и че децата трябва да живеят в сигурност.  Бащата на едно от убитите момчета – Саралидзе, застана в центъра на протестите, но той беше подкрепен от хиляди граждани, неправителствени организации, а се намеси и опозицията.  Още след първите дни на протест се заговори за оставката на кабинета или поне на министъра на вътрешните работи Георгий Гехария. В рамките само на две седмици Грузия си отдъхна. Първо оставка подаде главният прокурор Ираклий Шотадзе, който обясни своя ход с надеждата справедливостта да възтържествува. МВР веднага върна делото при себе си за ново разследване. Протестите обаче не стихнаха и на 13 юни оставка подаде и министър-председателят Георги Квирикашвили. Смятаният за негов наследник – министърът на вътрешните работи Гехария вече беше компрометиран, без сериозно доверие в обществото и така изгря звездата на новия лидер на кавказката държава – Мамука Бахтадзе. Политиката е бизнес, който разчита на основния си ресурс – доверието сред избирателите. Покрай тези две на пръв поглед дребни събития, както би ни се сторило в България (уви, при нас несправедливостта е ежедневие), управляващата партия „Грузинска мечта“ доказа, че уважава своите избиратели. Разбира се зад промяната не се крие само битката на добро и лошо, а смяната на премиера не е само уличен натиск. Натискът беше добър повод за промени начело на управляващата партия „Грузинска мечта“. На хълма Сололаки, близко до паметника на Майка Грузия в Тбилиси се издига една феноменална сграда, построена от великия японски архитект Шин Такаматсу. Цената на проекта е около 45 млн. евро. Но това е само стъклото и бетона. В нея могат да се видят скулптури на Деймиън Хърст, Захи Хадид, Хенри Мур, Аниш Капур, а перлата на короната е „Дора Маар при котката“ на Пабло Пикасо, откупена на аукцион в Сотбис, Ню Йорк, за $95,216 млн. Собственикът – Бидзина Иванишвили е собственик на всичко това и още много, много неща, които го правят един от 200-те най-богати хора в света. Точно в резиденцията на милиардера се вземат най-важните решения в държавата. Той е създателят на партията „Грузинска мечта“, основана през 2012-а, а когато обявява влизането си в политиката, Бидзина обещава да срине диктатурата на Михаил Саакашвили и да се оттегли отново в бизнеса. Иванишвили удържа на думата си и след като управлява Грузия по-малко от две години като премиер, се оттегля от политиката. Оттогава партията печели с голямо мнозинство, а хората са спокойни – не щат да чуят за лудостите на Миша, не щат да чуят за наследниците на Шевернадзе, не щат да чуят и за либерални експерименти. Иванишвили изчезна за години, когато през месец май изненадващо обяви завръщането си. Без никакви дебати и колебания, „Грузинска мечта“ го избра за свой лидер, а той отново декларира нежеланието си да се включва в изпълнителната власт. Само това му действие доведе до стабилизирането на грузинската лара. А ден след оставката на Квирикашвили еврото беляза най-ниския си праг от близо две години. Това само показва какво е влиянието на Иванишвили в Грузия, пък и… уважението към него. Новият министър-председател беше вариант за негов наследник още преди години. 36-годишният Мамука Бахтадзе обаче управляваше през това време железниците, а сетне стана финансов министър на страната. Освен всичко друго, младият политик е близък семеен приятел на лидера на партията и доверието към него към този момент е безгранично. Както неговият покровител – Иванишвили и така самият Бахтадзе обаче знаят, че след болезнените реформи на Саакашвили (безспорно полезни) и спокойствието с „Грузинска мечта“ са крехки завоевания. Грузинците вече са доста чувствителни и ревниви към свободата и справедливостта и дори малките грешки, може да превърнат грузинската мечта в кошмар за управляващите. Затова всяка управленска грешка бързо се потулва с главите на политици. Решително. По кавказки.", "date": "2018.06.23", "title": " Кавказки рокади\t\t\t"}
{"url": "https://trud.bg/%d1%83%d1%87%d0%b5%d0%bd%d0%b8-%d0%b8%d0%b7%d1%87%d0%b8%d1%81%d0%bb%d0%b8%d1%85%d0%b0-%d0%ba%d0%b0%d0%ba%d0%b2%d0%b0-%d0%b5-%d0%b1%d0%b5%d0%b7%d0%be%d0%bf%d0%b0%d1%81%d0%bd%d0%b0%d1%82%d0%b0-%d0%b4/", "text": "Учени от Кралския университет в Белфаст откриха, че хората, които пият не повече от една стандартна дажба алкохол на ден (десет грама чист алкохол), са по-малко заплашени да развият злокачествени заболявания от онези, които я превишават, съобщи Лента, като се позова на Медикъл експрес. При това всяка излишна доза твърд алкохол увеличава риска от получаване на някои видове рак. Учените са анализирали данните от изследванията на 99 654 души, участващи в продължително проучване за причините за рак на простата, на белите дробове, на дебелото черво и на яйчниците. Те са следили състоянието на изследваните в продължение на средно 8,9 години. Употребата на алкохол е била измервана с помощта на въпросник, попълван от доброволците от 1998 до 2000 г. За цялото време на изследването са регистрирани 12 763 случая на първичен рак и 9559 смъртни случая. Зависимостта между смъртността и количеството изпит алкохол представя крива във формата на буквата Джей, тоест хората, които са употребявали не повече и не по-малко от една стандартна доза алкохол на ден, са били най-малко заплашени да умрат от рак или сърдечносъдово заболяване. От друга страна, ако се разглежда само ракът, вероятността хората да се разболеят от него, расте с всяка изпита чаша. По думите на учените, в изследването им са участвали само по-възрастни хора, а в анализа не са отчетени социално-икономическите фактори, което ограничава неговата приложимост. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.23", "title": " Учени изчислиха каква е безопасната доза алкохол"}
{"url": "https://trud.bg/%d0%b5%d0%ba%d0%b0%d1%82%d0%b5%d1%80%d0%b8%d0%bd%d0%b0-%d0%b7%d0%b0%d1%85%d0%b0%d1%80%d0%b8%d0%b5%d0%b2%d0%b0-%d1%88%d0%b5%d0%bd%d0%b3%d0%b5%d0%bd%d1%81%d0%ba%d0%be%d1%82%d0%be-%d0%bf%d1%80%d0%be/", "text": "Темата за мигрантите е във фокуса на всички Съвети и на европейските лидери от 2015 г. насам. Докато не я затворим и не направим дългосрочна политика, мисля, че тя ще бъде много разделяща. Дори не можем да говорим за някакви дебати за обединение, защото тя винаги ще изскача като разделителна линия. Това коментира пред   вицепремиерът и министър на външните работи Екатерина Захариева по повод извънредната среща в Брюксел по въпроса за мигрантския натиск. Захариева обясни още, че на българската граница няма натиск, но това не означава, че и в Европа няма. По думите на вицепремиера, в момента най-големият натиск е през Либия към Италия. В африканската страна почти няма граничен контрол, а потокът към Европа е от незаконни мигранти. Нека правим разликата с бежанци, допълни външният министър. „Първото и най-важно е да проявим солидарност към мигрантите и да опазим външната граница на ЕС. Шенгенското пространство де факто не работи и то от няколко години. Нашата позиция е, че трябва да опазим външните си граници, а не да се ограждаме отвътре. Знаете, че “Фронтекс” беше създадена и заработи именно от тук, от България. Сега е необходимо увеличаване на капацитета и правомощията й, същото важи и за техническите ресурси.“, заяви Екатерина Захариева. Вицепремиерът каза още, че ключов аспект в трайното решение на проблема с бежанците е предприемане на навременни мерки за общата политика, както и грижа за самите бежанци. „Най-големият бежански поток от Близкия Изток е в Турция, Ливан, Йордан. Споразумението между ЕС и Турция от 2016 г. доведе де факто до нулев натиск за България. То е с много ясни ангажименти към Турция и те са за тези два милиона бежанци, които са на територията на южната ни съседка. Да не пропускаме и факта, че ЕС подпомага и на Йордания и Ливан, отпускат се средства тези бежанци да стоят близо до съседните си страни.“, коментира още вицепремиерът. Външният министър изрази позиция, че всеки, който прекрачи границите на закона, трябва да бъде връщан обратно. Това не е нехуманна позиция, защото така ние спасяваме животи. Трафикантите, които търгуват с човешки животи, не се интересуват от мигранти, обясни Захариева. „Европейските лидери трябва да знаят, че граница на ЕС не е равно на граница на сигурност в Европа и тази граница включва и балканските държави.“, каза тя. Вицепремиерът коментира и внесения вот на недоверие от опозицията. По думите й, в началото и края на европредседателството е използвана възможността да се иска вот на недоверие, но въпросът е да има сериозни основания за това. Вотът няма да мине, коалицията е стабилна, категорична е Екатерина Захариева. Тя подчерта още, че отношенията ни с Македония са една от използваните теми за критика от страна на опозицията, но подписването на Споразумението със западната ни съседка миналата година работи и съгласуваните решения трябва да продължат да се спазват – нещо, което не се е случило с договора от 1999 г. „В Министерски съвет има различия, дебати и в крайна сметка успяваме да стигнем до точното решение. Мисля, че коалицията работи добре, нормално е да сме различни, това е нормалния демократичен процес.“, коментира Екатерина Захариева. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.23", "title": " Екатерина Захариева: Шенгенското пространство не работи от няколко години\t\t\t"}
{"url": "https://trud.bg/%d0%b8%d0%bb%d0%b8%d1%8f%d0%bd%d0%b0-%d0%b9%d0%be%d1%82%d0%be%d0%b2%d0%b0-%d0%bb%d0%b8%d0%bf%d1%81%d0%b0%d1%82%d0%b0-%d0%bd%d0%b0-%d1%80%d0%b5%d1%84%d0%be%d1%80%d0%bc%d0%b8-%d0%b2-%d0%b4%d1%8a%d0%b1/", "text": "На срещата за миграцията в Брюксел, за реформите в ЕС и приемствеността между Българското и Австрийското председателство ще се търси „тежък компромис“ между държавите-членки, които са много разделени по темата за общите политики за миграция и убежища. Това коментира вицепрезидентът Илияна Йотова пред  . Ще бъде направен опит да се търси „още по-тежък консенсус“, каза тя и допълни, че е песимистично настроена, че на този етап може да бъде намерен. Вицепрезидентът не очаква съществена промяна в европейската политика към мигрантите. „Темата е много тежка. Тя вече излиза извън рамките на междудържавните отношения в рамките на ЕС. Тя заплашва управляващата коалиция в една от най-големите страни в рамките на ЕС – в Германия, които винаги са били еталон за стабилност и на общи политики по темата за миграцията – тук пропукването е много дълбоко. Това, което избраха някои от европейските лидери, включително и г-н Юнкер, е да направят тази тежка стъпка на два етапа. Аз гледам на утрешната среща като на подготвителна среща. Нямам конкретна информация, но съдейки от косвени изказвания, от подготовката на някои държави, смятам, че утре ще бъде търсено съгласието на страните от външните граници на ЕС, каквато е България и Италия, в присъствието на Германия, Франция, на Австрия. Аз правя прогноза, че ще бъде търсено съгласие в посока на това на този етап да няма промяна в Дъблинското споразумение“. Липсата на реформи в Дъблин означава много сериозна опасност за нашата страна, както и за всяка външна граница на ЕС, подчерта Йотова. „Ако остане сега действащите текстове по Дъблинското споразумение, отново пред нас и всяка гранична държава в ЕС възниква опасността да се превърне в един санитарен пояс, защото оставането на Дъблинското споразумение означава отговорност на всички държави на чиято територия за първи път стъпват мигранти и бежанци, означава възможност на други страни да връщат вече регистрирани бежанци и мигранти у нас“. България трябва да защити своя интерес по отношение на мигрантската криза, посочи Йотова: „Тя трябва да бъде не просто участник в разговорите за укрепването на границите и създаването на стабилна гранична полиция, тя трябва да бъде едно от главните действащи лица в този разговор“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.23", "title": " Илияна Йотова: Липсата на реформи в Дъблин означава сериозна опасност за нашата страна"}
{"url": "https://trud.bg/%d1%81%d0%b0%d0%ba%d1%81%d0%be%d1%84%d0%be%d0%bd%d0%b8%d1%81%d1%82%d1%8a%d1%82-%d0%ba%d1%80%d0%b5%d0%b9%d0%b3-%d0%b1%d0%b5%d0%b9%d0%bb%d0%b8-%d1%80%d0%b5%d0%b9-%d1%87%d0%b0%d1%80%d0%bb%d1%81-%d0%b7/", "text": "Саксофонистът на легендарния Рей Чарлс – Крейг Бейли, свирил 17 години с големия певец, е у нас за едномесечно турне. „Мисля, че най-специалното нещо в музиката на Рей е това, че той знаеше как да докосне душите на хората. Той беше артист. Ако си имал най-лошия ден в живота си и отидеш на негов концерт – за миг забравяш всички проблеми. Случвало ни се е да пътуваме на ден по 12-18 часа и всички от бенда са уморени… Но в момента, в който се качим на сцената и той запее първата нота –магия! Просто се събуждаме! Енергията се влива. Той можеше всичко! Соул, кънтри, джаз, фънк, с него сякаш преминаваш през училище отново и отново. Аз обаче отидох в колеж. Рей ме заведе в световното музикално училище”, разказва Крейг пред  . Срещнали се през общ колега. „Рей трябваше да свири на откриване с бенда си и този мой познат – Ал Джаксън, ме препоръча. Самият Рей ми се обади по телефона и ме покани на прослушване. Аз пропътувах разстоянието от Лос Анджелис до Калифорния, защото тогава живеех в Ню Йорк. И останалото е история. Взе ме на работа и прекарахме много, много години заедно”, разказва саксофонистът. „Малко хора знаят, че Рей беше невероятен играч на шах. Невероятен. И аз се чудех как играе шах, като не вижда. Но той имаше специална дъска, която пипаше от долната страна и знаеше точното местоположение на всяка фигура. И така ги местеше. Той не вижда и си мислиш, че трябва да бъде воден напред-назад, но той се държеше така сякаш ние, хората, които виждаме, сме с недостатък. Той казваше: Аз не виждам как остаряваме, не виждам бедността, не виждам войни, не виждам нещата, които ти виждаш, Крейг, и които ти тежат на сърцето. Хората ми разказват за тях, усещам чувствата на хората, но аз не го преживявам, защото не го виждам”, спомня си музикантът. „Той обаче чуваше всичко. Всяка нота, на всеки един музикант от бенда. На репетиция сме и правя миниатюрна грешка, той спираше всичко и казваше: „Сгреши!” Тромпетистите свирят, той спира и казва: „Тромпетистите направиха грешка”. Чуваше всичко. Абсолютен перфекционист. И очакваше от теб същото всяка вечер, щом си в неговия бенд. Без значение какво се случва в личния ти живот, когато се качиш на сцената, само музиката е важна”, разказва още Крейг Бейли. Днес Бейли се наслаждава на наследството, дадено му от легендарния изпълнител. И разпространява творчеството му чрез концерти по света. Турнето Ray on Мy Мind на Крейг Бейли и Петър Салчев ще спре в Пловдив, Русалка, Плевен, Русе, Балчик и ще продължи в южната ни съседка Гърция. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.23", "title": " Саксофонистът Крейг Бейли: Рей Чарлс знаеше как да докосне душите на хората"}
{"url": "https://trud.bg/%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b0-%d0%b1%d0%bb%d0%be%d0%ba%d0%b8%d1%80%d0%b0-%d0%b4%d0%b2%d0%b8%d0%b6%d0%b5%d0%bd%d0%b8%d0%b5%d1%82%d0%be-%d0%bd%d0%b0-%d1%82%d1%80/", "text": "Катастрофа блокира движението в района на 230 километър на АМ “Тракия” в посока Пловдив-Бургас. Вследствие на удара движението вече около час е силно затруднено, съобщи  . Ударът е станал в ранните часове на деня между две леки коли. Състоянието на шофьорите и пътниците се изяснява, а материалните щети са големи. Едната кола е буквално със смазана задница. И двата автомобила са в активна лента. На място има полиция и пожарна, периметърът е ограден с конуси. Заради ограничаването на движението в района се е образувало голямо задръстване. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.23", "title": " Катастрофа блокира движението на „Тракия“"}
{"url": "https://trud.bg/%d1%82%d1%80%d1%8a%d0%bc%d0%bf-%d0%b8%d0%b7%d0%b1%d1%80%d0%b0-%d0%b2%d0%b5%d1%82%d0%b5%d1%80%d0%b0%d0%bd-%d0%be%d1%82-%d1%84%d0%bb%d0%be%d1%82%d0%b0-%d0%b7%d0%b0-%d1%88%d0%b5%d1%84-%d0%bd%d0%b0-%d0%bd/", "text": "Президентът на САЩ Доналд Тръмп избра човек с дългогодишен опит в специалните операции във военноморските сили за ръководител на борбата с тероризма, предаде Асошиейтед прес. Вчера Тръмп обяви избора си за шеф на Националния център за борба с тероризма – Джоузеф Магуайър. От 2013 г. Магуайър е ръководител на Фондацията на бойците от специалните сили. Последният му държавен пост е заместник-директор за стратегическото планиране в центъра за борба с тероризма и е бил член на групата по въпросите на борбата с тероризма към Съвета за национална сигурност в Белия дом. Магуайър е от Ню Йорк. Пенсионира се от флота през 2010 г. с чин вицеадмирал след 36 години в униформа. Командвал е всяко ниво в структурата на Специалните операции на ВМС. В момента изпълняващ длъжността директор на Центъра за борба с тероризма е Ръсел Трейвърс. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.23", "title": " Тръмп избра ветеран от флота за шеф на Националния център за борба с тероризма"}
{"url": "https://trud.bg/%d0%ba%d0%be%d0%b3%d0%b0%d1%82%d0%be-%d1%87%d0%be%d0%b2%d0%b5%d0%ba-%d1%81%d1%82%d0%b0%d0%bd%d0%b5-%d0%b1%d0%be%d0%b3/", "text": "“Homo deus” ще ви шокира. Ще ви завладее. Но преди всичко ще ви накара да мислите по начин, по който никога по-рано не сте го правили. В зората на третото хилядолетие човешкият род се събужда, протяга се и разтърква очи. В ума му все още кръжат откъслеци от ужасен кошмар: “Имаше някакво място с бодлива тел, огромни облаци с формата на гъби. Но това е просто лош сън.” Човечеството отива в банята, измива лицето си, оглежда бръчките си в огледалото, после си приготвя чаша кафе и отваря тефтерчето си: “Сега да видим какво е на дневен ред днес.” В международния бестселър “Sapiens” Ювал Ноа Харари ни показа как човешкият род надделява в битката за оцеляване и завладява планетата. В “Homo deus” – своята нова, не по-малко завладяваща и провокативна книга, той насочва поглед към бъдещето на човечеството и стремежа на хората да станат богоравни.  Човешкият род днес е в състояние да овладее масовия глад, епидемиите и войната. Те вече не са непонятни и неконтролируеми природни сили, а предизвикателства, които могат да бъдат преодолени. За пръв път в историята повече хора умират от преяждане, отколкото от глад; от старост, отколкото от заразни болести; повече хора се самоубиват, отколкото са убити от войници, терористи и престъпници. Какви тогава ще са занапред най-важните точки в дневния ред на човечеството? Изкуственият интелект и надмогването на смъртта? Ще се превърнат ли хората в “богове” и как ще защитят този крехък свят от собствената си разрушителна сила?  Запознайте се със следващия етап от еволюцията: Homo deus. Историята не търпи вакуум Новите ни цели са безсмъртие, щастие и божествен статус Ако масовияг глад, епидемиите и войните намаляват, нещо неизбежно ще заеме мястото им Гладът, епидемиите и войните вероятно ще продължават да вземат милиони жертви през идните десетилетия. Но те вече не са неизбежни трагедии, които не могат да бъдат разбрани и овладени от безпомощното човечество. Те вече са контролируеми предизвикателства.  Това не намалява страданието на стотици милиони мизерстващи хора; на милионите, повалени всяка година от малария, СПИН и туберкулоза; нито на милионите, затворени в порочния кръг на насилието в Сирия, Конго или Афганистан. Поуката не е, че масовият глад, епидемиите и войните напълно са изчезнали от лицето на земята, нито че трябва да престанем да се тревожим от тях. Точно обратното. В цялата човешка история хората са живеели с убеждението, че това са нерешими проблеми и няма смисъл да се опитват да ги премахнат. Хората се молели на Господ да направи чудо, но те сами не правели опити да ги изкоренят. Онези, които твърдят, че днес светът е също толкова гладен, болен и жесток, колкото през 1916 г., утвърждават това старо пораженско мислене. Те намекват, че огромните усилия, положени от хората през ХХ в., не са постигнали нищо и медицинските изследвания, икономическите реформи и мирните инициативи са отишли напразно. А ако това е така, има ли смисъл да инвестираме време и ресурси в по-нататъшни медицински изследвания, новаторски икономически реформи или нови мирни инициативи? Признаването на успехите от миналото, от друга страна, поражда надежди и отговорности и ни насърчава в бъдеще да положим още по-големи усилия. Имайки предвид постигнатото през ХХ в., ние не можем да виним природата или Бог, ако хората продължат да страдат от глад, епидемии и войни. От нас зависи да подобрим ситуацията и да намалим страданията по света. Да признаем величината на постигнатото, означава да проумеем още нещо: историята не търпи вакуум. Ако случаите на масов глад, епидемии и войни намаляват, нещо неизбежно ще заеме мястото им в дневния ред на човечеството. И ние трябва добре да помислим какво ще е то. В противен случай рискуваме да извоюваме пълна победа на старите бойни полета, но да бъдем заварени напълно неподготвени на абсолютно нови фронтови линии. Какви цели ще заместят борбата срещу масовия глад, епидемиите и войните в дневния ред на човечеството през ХХІ в.? Една от основните задачи ще бъде да защитим човешкия род и планетата като цяло от опасностите, които крие собствената ни мощ. Успяхме да поставим глада, епидемиите и войната под контрол в голяма степен благодарение на феноменалния икономически растеж, който ни осигурява храни, лекарства, енергия и природни ресурси в изобилие. Но именно този растеж нарушава екологичното равновесие на планетата по безброй начини, които едва сега започваме да осъзнаваме. Човечеството твърде късно призна тази опасност и досега е направило твърде малко, за да я избегне. Постоянно говорим за замърсяване на околната среда, за глобално затопляне и климатични промени, но повечето държави все още не са направили каквито и да са сериозни икономически или политически жертви, за да подобрят положението. Когато трябва да избират между икономически растеж и екологична стабилност, политиците, корпоративните шефове и гласоподавателите почти винаги предпочитат растежа. Ако искаме да избегнем катастрофа, през ХХІ в. това ще трябва да се промени.  Към какво друго ще се стреми човечеството? Ще се задоволим ли само да се наслаждаваме на успехите си, да предотвратяваме масов глад, епидемии и войни и да пазим екологичното равновесие? Вероятно това е най-мъдрото решение, но човечеството надали ще го последва. Хората рядко се задоволяват с онова, което имат. Обикновено човешкият ум реагира на постигнатото не с удовлетворение, а с копнеж за повече. Хората винаги търсят нещо по-добро, по-голямо, по-примамливо. След като човечеството притежава огромна нова мощ, а заплахата от глад, епидемии и войни най-сетне е отстранена, на какво ще се посветим? Какво учените, инвеститорите, банкерите и президентите ще правят по цял ден? Стихове ли ще пишат? Успехът ражда амбиция, затова постиженията от близкото минало днес подтикват човечеството да си постави още по-дръзки цели. Тъй като вече е осигурило безпрецедентни нива на благоденствие, здраве и разбирателство, следващите цели, които човечеството ще си постави (имайки предвид миналите ни грешки и днешните ни ценности), вероятно ще са безсмъртие, щастие и божествен статус. След като намалихме смъртността от недохранване, болести и насилие, ние ще се опитаме да преодолеем старостта и дори самата смърт. След като избавихме хората от пълна мизерия, сега ние ще си поставим целта да ги направим напълно щастливи. След като освободихме човешкия род от необходимостта да води животинска битка за оцеляване, ние ще си поставим целта да превърнем хората в божества; от Homo sapiens да направим Homo deus. ЗА АВТОРА Ювал Ноа Харари e израелски професор по история и автор на международния бестселър “Sapiens. Кратка история на човечеството”. Роден е на 24 февруари, 1976 г. Преподава в Катедрата по история на Еврейския университет в Ерусалим.  Харари за пръв път се задълбочава и специализира в средновековната и военна история в проучванията си от 1993 до 1998 г. в Еврейския университет в Йерусалим. През 2002 г. завършва дипломирането си в Ийдж Колидж, Оксфорд. Оттогава той е публикувал много книги и статии, включително “Специални операции в епохата на рицарството”, “Крайният опит: Откритията на бойното поле и създаването на съвременна война”, “Концепцията за “решителни битки” в световната история” и др.  Сега специализира в световната история и макроисторическите процеси. Книгата му “Sapiens: Кратка история на човечеството” е публикувана на иврит през 2011 г., а след това на английски език през 2014 г. Оттогава е преведен на още 30 езика. Книгата изследва цялата човешка история, от еволюцията на Homo sapiens в каменната епоха до политическите и технологични революции на 21 век. Израелското издание се превръща в бестселър в Израел и предизвиква голям интерес както в академичната общност, така и сред широката общественост, превръщайки Харари в знаменитост. Видеоклиповете на лекции на Харари за историята на света се разглеждат от десетки хиляди зрители по цял свят. Харари също така предлага безплатен онлайн курс на английски, озаглавен “Кратка история на човечеството”. Повече от 100 000 души по света вече са започнали този курс.  Авторът два пъти печели награда за творчество и оригиналност през 2009 г. и 2012 г. През 2015 г. Sapiens бе избранa от Марк Зукърбърг за неговия онлайн клуб на книгата. Марк кани своите последователи да прочетат това, което той нарича “голям исторически разказ за човешката цивилизация”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.23", "title": " Когато човек стане бог"}
{"url": "https://trud.bg/%d1%81%d0%b8%d0%bb%d0%b2%d0%b5%d1%81%d1%82%d1%8a%d1%80-%d1%81%d1%82%d0%b0%d0%bb%d0%be%d1%83%d0%bd-%d0%b1%d1%8f%d0%b3%d0%b0-%d0%be%d1%82-%d0%b7%d0%b0%d1%82%d0%b2%d0%be%d1%80%d0%b0/", "text": "В оригиналния “Бягство от затвора” участваха Арнолд Шварценегер и Силвестър Салоун. Филмът направи 137 милиона долара и мотивира създаването на цели две продължения. Но този път без “Австрийският дъб” Арнолд. Сега ситуацията е изцяло под контрола на Сталоун. Сюжетът обещава спускане в дебрите на криминалния свят. Години след като е излязъл от невъзможния за бягство затвор, Рей Бреслин (Сталоун) организира отряд от най-висока класа, но когато един от тях изчезва, той е принуден да се върне в ада, от който беше излязъл веднъж, за да спаси приятеля си от бруталната бойна площадка, позната като Хадес. Силвестър Сталоун ще навърши 72 години на 6 юли, но продължава да бъде в превъзходна физическа форма и да участва в наситени с каскади и тупаници екшън филми. Той няма никакво намерение да се пенсионира. След “Бягство от затвора 2” публиката ще го гледа в “Крийд 2”, който е част от боксовия франчайз “Роки”. В “Крийд 2” младият Адонис Крийд ще се изправи срещу Виктор Драго – синът на Иван Драго. В “Роки 4” именно Драго уби на ринга Аполо Крийд – бащата на Адонис. Сталоун ще се завърне в ролята на Роки Балбоа, който е ментор на Адонис, а Долф Лундгрен повтаря ролята на руското страшилище Иван Драго. Извън киното, Слай усети жегата от феминистките кампании #MeToo и #Time’sUp, които стартираха като дълго чакана разплата със сексуални хищници от Холивуд като Харви Уайнстийн и се изродиха в радикални упражнения по мразене и преследване на мъже. Преди дни адвокатът на Сталоун за пореден път отрече обвинения срещу екшън звездата, повдигнати от жена, пожелала анонимност. Сега полицията в Лос Анджелис разследва случая, а говорител на Слой определи това като опит да се задоволи жаждата на поколението #MeToo за осъдени мъже. Още в края на миналата година британското издание The Daily Mail публикува история, в която се описва как през 1986-а година Силвестър и неговият бодигард Майкъл Де Лука са принудили 16-годишна фенка на звездата да прави секс с двамата и са я заплашили да си мълчи. Според статията жертвата е подала жалба в полицията. Тогава говорител на Сталоун отрече обвиненията в специално изявление до Hollywood Reporter. “Статията е смехотворна, а историята е категорично фалшива. Никой никога не е знаел за тази история, докато не я видяхме публикувана. Господин Сталоун за пръв път чува за подобни обвинения. В нито един момент от живота си,, Силвестър Сталоун не е бил търсен от полицията или, който и да е било друг във връзка с такива обвинения”, се казваше в съобщението. Слай Сталоун е известен с необичайния си старт в шоубизнеса. Преди да прекрачи прага на голямото кито, той се е пробвал в софт порно индустрията, където участва в палавата секс комедия “The Party at Kitty and Stud’s”. Евтината еротика е преименувана на “The Italian Stallion” след като Слай постига световен успех и признание с боксовата драма “Роки” през 1976-а година. През 80-те и 90-те той се утвърждава като една от най-големите звезди на планетата и участва в двете си иконични поредици – “Роки” и “Рамбо”. Легендарният му екшън статут е валидиран и от други жанрови класики като “Кобра”, “Танго и Кеш”, “На върха”, “Катерачът”, “Разрушителят”, “Специалистът”, “Атентатори” и “Съдия Дред”. Сталоун показа и емоционален диапазон извън мъжкарските стереотипи в полицейската драма “Копланд”. Ще прави “Рамбо 5” и “Непобедимите 4” ЗА НЕГО Голям приятел и бизнес партньор През 90-те години Слай ми беше едновременно приятел, бизнес партьнор и конкуренция. Заедно със Шварценегер и Сталоун се състезавахме за големи екшън роли и съответните хонорари. Тогава беше друга епоха. Сега всичко е толкова различно. Развлекателната индустрия се измени драматично. Но носталгията по 90-те си остава. Те двамата с Арнолд бяха мускулести мъжкари, но аз имах поредицата “Умирай трудно” в портфолиото си. “Планета Холивуд” пък беше прекрасно бизнес начинание, което наистина стана световно разпознаваемо. Да се работи със Слай е удоволствие. Имали сме и противоречия, но всичко лошо е забравено. БРУС УИЛИС, АКТЬОР И ПРОДУЦЕНТ Един от последните истински мъже на Холивуд Изключително много уважавам Силвестър Сталоун. Свързва ни дълго приятелство, работили сме заедно, имаме много общи интереси в областта на благотворителните кампании. В “Специалистът” направихме доста приятен тандем, аз не си падам много по екшъните, но този се получи, а Сталоун наистина се представи като голям професионалист и джентълмен. На неговите години той продължава да бъде един от най-активните хора в шоубизнеса. А аз бих казала, че е и един от последните истински мъже на Холивуд. ШАРЪН СТОУН, АКТРИСА  Харесвам го, защото и той побеждава Винаги съм харесвал Слай, той е победител. Имаме прекрасни отношения и дългогодишно приятелство. И той е кораво нюйоркско момче като мен. Много се радвам на неговия успех, “Роки” и “Рамбо” са филми, които улавят силния и несломим американски дух и показват защо Америка е била велика и трябва отново да бъде велика! ДОНАЛД ТРЪМП, 45-И ПРЕЗИДЕНТ НА САЩ", "date": "2018.06.23", "title": " Силвестър Сталоун – Бяга от затвора"}
{"url": "https://trud.bg/%d0%b5%d0%b2%d1%80%d0%be%d0%b4%d0%b5%d0%bf%d1%83%d1%82%d0%b0%d1%82-%d0%b8-%d0%b7%d0%b0%d0%bc%d0%b5%d1%81%d1%82%d0%bd%d0%b8%d0%ba-%d0%bc%d0%b8%d0%bd%d0%b8%d1%81%d1%82%d1%80%d0%b8-%d0%be%d1%86%d0%b5/", "text": "Евродепутатът Андрей Новаков, заместник-министърът на туризма Ирена Георгиева и зам.-министърът на външните работи Георг Георгиев, пристигнаха в Благоевград за IV издание на фестивала “Francofolies.Благоевград“. Те, заедно с президента на фестивала Жерар Пон и областния управител Бисер Михайлов оцениха отлично резултатите от провежданото мащабното музикално събитие. Кметът на Благоевград д-р Атанас Камбитов благодари на всички за подкрепата, в това число на министерствата на туризма, на външните работи, на културата, на образованието и социалното министерство. „Когато местната и централната власт работят в една посока, резултатите са налице. Непрекъснато надграждаме фестивала. Освен Младежкия модул, тази година, Благоевград подкрепи и социалната кауза за достъп на хора в неравностойно положение пред сцената на фестивала. Целта ни е да постигнем един завършен туристически продукт. Стъпка по стъпка, много последователно изпълняваме политиката си“, заяви кметът Камбитов. Той допълни, че следващата година ще бъде реализиран още един мащабен фестивал на територията на Благоевград. Заместник-министърът на туризма Ирена Георгиева изрази възхищението си от организацията и провеждането на фестивала и подчерта ползите от него. „Министерство на туризма подкрепя подобни инициативи. Фестивали, които приковават вниманието на туристите, спомагат да направим България целогодишна туристическа дестинация. Благодарим на Община Благоевград, че работи последователно и надгражда това събитие. Неслучайно, именно Благоевград, спечели приза „Туристическо събитие на годината“ за 2017. Резултатите показват, че наистина вървим в една посока. Приходите в Благоевград бележат ръст.“, каза зам.-министърът на туризма Ирена Георгиева. Тя благодари за усилията и ентусиазма и декларира абсолютна готовност и за бъдеща съвместна работа между Министерство на туризма и Община Благоевград. Заместник-министърът на външните работи Георг Георгиев също поздрави кмета д-р Атанас Камбитов и Община Благоевград за успешното реализиране на фестивала. „По линия на външната ни политика, активността ни във франкофонската общност е с подчертана важност. Този фестивал устойчиво се наложи в културния календар на държавата, в същото време изгражда и едни много стабилни традиции в Благоевград. Ако се абстрахираме от икономически ползи, които, убеден съм са много сериозни, то той показва и една политическа страна , която също е много важна за държавата“, заяви зам.-министър Георгиев. Кметът Камбитов и неговият екип бяха поздравени и от президента на фестивала „Франкофоли“ Жерар Пон.  „Изключително съм горд да видя името „Франкофоли“ на тази прекрасна сцена. Мисля, че основателят на фестивала Жан Луи Фулкие, би бил много щастлив, че „Франкофоли“ съществува и днес. Спомням си първата година, когато г-н Камбитов беше сам в тази битка, но в същото време беше токова амбициозен, това нещо да се случи. Сега мисля, че трябва да дойде и да помага при организацията на фестивала в Ла Рошел“, с усмивка заяви Жерар Пон. Той каза, че ще работи в посока привличане на български артисти за изяви в Ла Рошел. Андрей Новаков, който пристигна в Благоевград със своето семейство, подчерта, че винаги се връща в Благоевград с топли чувства. „Тук съм по линия на сърцето си. Колегите от Община Благоевград продължават да са част от моя професионален кръг“, призна Андрей Новаков. На събитието присъства и областният управител на Благоевград Бисер Михайлов, който заяви, че благодарение на усилията на ръководството на Община Благоевград, областният център е на картата на най-мащабните световни събития. „Убеден съм, че ще продължим да надграждаме и в следващите години и сцените на „Франкофоли“ ще се разширяват, за да постигнем мащаба на фестивала в Ла Рошел.“, каза областният управител Бисер Михайлов. Първата фестивална вечер от IV издание на „Франкофоли“ премина при изключително голям интерес. В Благоевград пристигнаха туристи от България и света, за да бъдат част от мащабното събитие.  Благодарение на фестивала, Благоевград бе включен в класацията „Голямата обиколка“ на Министерство на външните работи на Франция през 2017 г. и стана част от 100-те най-големи франкофонски събития. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.23", "title": " Евродепутат и заместник-министри оцениха високо фестивала „Francofolies. Благоевград“"}
{"url": "https://trud.bg/%d1%89%d0%be%d1%80%d0%bc%d0%be%d0%b2%d0%b8-%d0%b2%d1%8f%d1%82%d1%8a%d1%80-%d0%be%d1%81%d1%82%d0%b0%d0%b2%d0%b8-%d1%81%d0%b5%d0%bb%d0%b0-%d0%b8-%d0%ba%d0%b2%d0%b0%d1%80%d1%82%d0%b0%d0%bb%d0%b8-%d0%b2/", "text": "Вятър със скорост 15-20 метра в секунда се изви в петък вечерта в района на Лом и не стихна до обед в събота. Бурните въздушните пориви са изпокъсали на много места ел. проводници и няколко села и част от кварталите в пристанищния град са без електричество, съобщиха от местната управа. Силният вятър, който според нормите в корабоплаването се води „щормови”, е прекъснал още в петък вечертга ел. снабдяването на половината жители на крайдунавското село Станево, без електричество е и село Сталийска махала, част от село Долно Линево и квартали в Лом. „Страшно е! Вятърът духа без да спира, ел.проводниците по стълбовете се преплитат и мятат искри като гигантски електрожен. Страх ни е, че ще изгорят ел.уредите ни или ще пламне пожар!”, разказаха жители на долно Линево. Екипи от техници отстраняват авариите, но те са много и отнемат време. Според постъпилите досега в община Лом данни бурният вятър не е причинил сериозни щети в района – няма паднали дървета, потрошени покриви и пострадали хора. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.23", "title": " Щормови вятър остави села и квартали в Ломско без ток"}
{"url": "https://trud.bg/%d0%b1%d0%be%d0%b9%d0%bd%d0%b8%d1%8f%d1%82-%d0%bd%d0%b8-%d1%84%d0%bb%d0%be%d1%82-%d0%bf%d0%be%d0%bb%d1%83%d1%87%d0%b8-%d0%b1%d1%8a%d1%80%d0%b7%d0%be%d1%85%d0%be%d0%b4%d0%bd%d0%b8-%d0%bc%d0%be%d1%82/", "text": "Четири бързоходни лодки – три, тип RHIB /надуваеми с твърдо дъно/ и една патрулна, получиха ВМС на РБългария със съдействието на посолството на САЩ у нас. Сертификатите им за експлоатация бяха официално връчени на церемония в пункта за базиране във Варна. Военните моряци, които ще обслужват лодките, са минали специален курс на обучение и също са получили сертификати от военния аташе на посолството на САЩ полковник Шанън Джонсън. Новите лодки са с дължина 7 м, оборудвани са с модерни навигационни системи и могат да развият максимална скорост от 35 възла. Патрулната лодка е дълга 10 м, може да качи 10 военнослужащи, а максималната й скорост е 40 възла. Възможно е монтирането на голямокалибрени картечници. Тя плава с продължителност 10 часа, от които 6 на крейсерска скорост и останалите на икономична скорост. Лодката е предназначена да патрулира в пристанища, да ескортира товари и да участва в операции по търсене и спасяване по море, съобщиха от пресцентъра на ВМС. Командирът на бойния ни флот контраадмирал Митко Петев благодари за предоставените нови плавателни съдове и връчи плакети на обучаващия екип и на фирмата производител. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.23", "title": " Бойният ни флот получи бързоходни моторни лодки"}
{"url": "https://trud.bg/6800-%d0%bb%d0%b2-%d0%bd%d0%b0%d0%b3%d1%80%d0%b0%d0%b4%d0%b5%d0%bd-%d1%84%d0%be%d0%bd%d0%b4-%d0%b7%d0%b0-%d0%bf%d1%80%d0%b8%d0%b7%d1%8c%d0%be%d1%80%d0%b8%d1%82%d0%b5-%d0%b2-%d0%bc%d0%b0%d1%80%d0%b0/", "text": "Призьорите в 78-ото издание на плувния маратон Галата – Варна ще си разпределят награден фонд от 6800 лв. Организатори на най-старото плувно състезание в България са ВМС на Република България, община Варна и ПСК „Черно море”. Надпреварата, която е под патронажа на спортния министър Красен Кралев, е на 5 август. Стартът ще бъде даден в 10 ч до моста на нос Галата, съобщиха организаторите на маратона. Председател на организационния комитет на маратона е кметът на Варна Иван Портних. Главен съдия е Велислав Цеков. По традиция в маратона могат да участват граждани и гости на Варна от страната и чужбина, родени през 2005 г. и по големи. Преди старта на състезанието те трябва да преминат задължителен медицински преглед, както и да подпишат декларация, че са в състояние самостоятелно да преплуват разстоянието от нос Галата до Буна № 2. Участниците ще трябва да преплуват с предпочитан от тях стил 4500 м – от нос Галата до Втора буна. За преплували дистанцията се считат всички, пристигнали на финала до 90 минути след първия финиширал. По време на плуването не се разрешава получаване на хранителни, питейни и медикаментозни средства от странични лица. Всеки участник, преплувал разстоянието, ще получи купон за безплатна закуска, напитка и фланелка.  По регламент класирането е от първо до шесто място. Победителите – мъж и жена, получават парични награди от по: I място – 1000 лв.; ІІ място – 700 лв.; ІІІ място – 500 лв.; ІV място – 400 лв.; V място – 300 лв.; VІ място – 200 лв. Премии ще бъдат връчени и на най-добре представилите се: варненец – мъж и жена – 100 лв.; плувец с увреждания – 200 лв.; плувец с най-много участия в маратона – 200 лв. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.23", "title": " 6800 лв. награден фонд за призьорите в маратона Галата – Варна\t\t\t"}
{"url": "https://trud.bg/%d0%b3%d0%b5%d0%be%d1%80%d0%b3%d0%b8-%d0%b3%d0%be%d1%81%d0%bf%d0%be%d0%b4%d0%b8%d0%bd%d0%be%d0%b2-%d1%81%d0%b5-%d0%b7%d0%b0%d0%b2%d1%8a%d1%80%d0%bd%d0%b0-%d0%b2-%d0%b1%d1%8a%d0%bb%d0%b3%d0%b0%d1%80/", "text": "След една година в Ню Йорк писателят Георги Господинов се завърна в България с нова книга – „Всички наши тела“. Господинов беше в САЩ, след като спечели стипендия от Нюйоркската библиотека, която му даде възможност да прекара 10 месеца там и да работи върху своите творби. По думите му Ню Йорк е град, който е съставен от бягащи хора, хора, които искат да се спасят и да работят. В известна степен той също се определя като бягащ човек, защото пътуването му е свързано с търсене. В Америка Господинов започва и работата си по нов роман, по думите му, по–шантав. Той ще обхваща времето от Втората световна война досега, защото хората, които са живели тогава, си отиват сега, а разказите им трябва да бъдат запазени. Причината да не можем да бъдем заедно като общество се дължи на разпада, който е настъпил в нацията ни, и на омразата, която ни обединява, а това е самоубийствено, коментира писателят пред  . АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.23", "title": " Георги Господинов се завърна в България с нова книга"}
{"url": "https://trud.bg/%d1%81%d0%b0%d1%89-%d0%bf%d1%80%d0%b5%d0%be%d0%b1%d1%80%d0%b0%d0%b7%d1%83%d0%b2%d0%b0%d1%82-%d0%b2%d0%be%d0%b5%d0%bd%d0%bd%d0%b8-%d0%b1%d0%b0%d0%b7%d0%b8-%d0%b2-%d0%bb%d0%b0%d0%b3%d0%b5%d1%80%d0%b8/", "text": "Американските военни сили подготвят план за преобразуването на отдалечени военни бази в Калифорния, Алабама и Аризона в лагери за настаняване на мигранти. Чернова на предложението, насочено към министъра на отбраната на САЩ, разглежда издигането на временни градове от палатки за 25 000 мигранти в изоставени летища край Алабама и за създаването на два лагера за 47 000 мигранти, разположени в неизползвани бази край Сан Франциско и Южна Калифорния. Планирано е построяването на още един такъв център на летище на морската пехота близо до град Юма в щата Аризона. Според направените рекапитулации за половин година американският боен флот ще похарчи 233 млн. долара за строителството и използването на лагер от палатки за 25 000 души, съобщава сп. „Тайм“, цитирано от БНТ . Военните все още нямат заповед за строителството на такива центрове. Представителят на американските военноморски сили Грег Икс не коментира тези планове и заяви, че „би било неуместно да се обсъждат документи за вътрешно ползване“, които засега не са утвърдени. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.23", "title": " САЩ преобразуват военни бази в лагери за мигранти"}
{"url": "https://trud.bg/%d1%82%d0%be%d0%bc-%d0%ba%d1%80%d1%83%d0%b7-%d0%bf%d0%bb%d0%b0%d0%bd%d0%b8%d1%80%d0%b0-%d0%bd%d0%be%d0%b2%d0%b8-%d1%84%d0%b8%d0%bb%d0%bc%d0%b8-%d0%be%d1%82-%d0%bf%d0%be%d1%80%d0%b5%d0%b4%d0%b8%d1%86/", "text": "Том Круз планира да бъдат заснети още най-малко два-три филма от поредицата “Мисията невъзможна”, но режисьорът Кристофър Маккуори не знае дали ще работи над тях, съобщи Контактмюзик. Петдесет и пет годишният актьор отново е в образа на Итън Хънт в шестия филм от поредицата, озаглавен “Мисията невъзможна: Разпад”. Круз смята, че неговият персонаж има още какво да покаже пред зрителите. Актьорът обаче отказа да разкрие плановете си. “Имам много идеи за следващия етап, за следващите два-три филма, но сега не съм готов да ги обсъждам – каза той. – Все пак ще видите част от тях в новия филм. Той е по-епичен в сравнение с останалите филми от поредицата.” Независимо че отдавна е ангажиран с въпросната поредица, Круз признава, че не е лесно да бъде заснет нов филм от нея. “Смяташ, че знаеш как се заснемат подобни екшъни, докато не започнат снимките на новия филм – довери той. – Тогава си казвам “Господи, какво правя, та това е “Мисията невъзможна”.” Маккуори е първият режисьор, заел се със заснемането на два филма от поредицата. Той възнамерявал “Мисията невъзможна: Разпад” да е много по-различен от първия заснет от него филм от поредицата – “Мисията невъзможна: Престъпна нация”, който излезе по екраните през 2014 г. “Причината да се заловя отново с филм от поредицата бе свързана с предизвикателството да направя нещо съвсем различно – поясни Маккуори пред сп. “Тотал филм”. – Всеки нов филм от поредицата “Мисията невъзможна” се заснема от различен режисьор.”   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.23", "title": " Том Круз планира нови филми от поредицата “Мисията невъзможна”"}
{"url": "https://trud.bg/%d0%bc%d0%bd%d0%be%d0%b3%d0%be-%d1%81%d0%bf%d0%be%d1%80%d1%82%d0%bd%d0%b0-%d0%ba%d0%be%d0%bc%d0%b1%d0%b8%d0%bd%d0%b0%d1%86%d0%b8%d1%8f/", "text": "Сигурни като банков трезор, уютни като собствен дом и устойчиви на времето като пирамидите – добрият имидж на автомобилите с марка Volvo е граден с десетилетия и всеки модел трябва да го затвърждава. Новото Volvo V60 има всички предпоставки да се справи успешно с тази задача. Нещо повече – комбито от средния клас може да бетонира славата на шведската компания като създател на практични семейни коли. Тази традиция започва още през 1953 г. с пускането на първия такъв автомобил на марката – Duett. Оттогава Volvo има произведени над 6 милиона комбита и голяма част от тях продължават да служат вярно на своите собственици като в прословутата реклама: „Не си купувайте Volvo, ще ви надживее…“ Който днес има намерение да си купи кола с голям багажник, е изправен пред дилема – комби или SUV? Новото Volvo V60 разкрива по най-добрия начин предимствата на комбитата. Те возят много комфортно, пъргави са в завоите, харчат по-малко гориво и се паркират лесно в ограниченото пространство в големия град. За външния вид преценката е субективна, но едва ли ще се намери автомобилен естет, който да направи забележки по дизайна на V60. Модерна визия, хармонични пропорции и динамично излъчване се набиват в очи от пръв поглед към новото комби. Каросерията е устремена напред като стрела. Пътническата клетка е изтеглена максимално назад, предницата е дълга и ниска, с внушителна вертикална решетка и тесни фарове, в които блестят дневните LED светлини в типичната за Volvo форма на чука на Тор, герой от скандинавската митология. В кабината цари лукс и ред. Спортно оформените седалки са комфортни и предлагат добра странична опора, масажна функция, както и удължаваща се платформа за седене за по-голямо удобство на дълъг път. Тунелът между предните места е висок и внушителен, но отзад липсва и на втория ред има много пространство за пасажерите. Изборът от двигатели при пазарния старт е между два двулитрови агрегата с 4 цилиндъра с еко норма Евро 6d, тъй като Volvo се отказва от по-големи работни обеми. Бензиновият мотор е с мощност 310 конски сили и серийно е свързан със задвижване на четирите колела и 8-степенна автоматична трансмисия. Този вариант показва колко динамично може да се пътува с една кола с голям багажник, предназначена за семейно ползване. Нетърпеливите 310 коня под капака само чакат команда с педала на газта, за да се втурнат напред и да превземат лявата лента на магистралата. При по-високи обороти двигателят произвежда характерен спортен саунд, но без да дразни тъпанчетата, тъй като кабината е отлично изолирана. Това е звуков сигнал за една солидна моторизация. В дизеловите варианти D3 и D4 е инсталиран двулитров комън рейл с мощност съответно 150 и 190 конски сили. Тези моторизации правят впечатления с отличната си хармония и култивирана работа. Много е жалко, че V60 е последният нов модел на Volvo с дизелови версии. Занапред шведският производител ще залага на електрически и хибридни модели, каквито ще се включат и в гамата на V60. Дизеловото комби може да е оборудвано с механична или с автоматична трансмисия и се представя образцово на пътя благодарение на високия въртящ момент. Човек веднага усеща това, което очаква от един луксозен лек автомобил в средния клас – приятно стегната возия, комфортна кабина и предимството да седиш ниско до асфалта и да усещаш директно връзката с пътя. На външен вид новото Volvo V60 прилича на по-голямото комби V90, но при внимателна съпоставка личи, че двата автомобила са много различни. По-компактният модел предлага по-разумно съчетание от лукс и пространство. В сравнение с предишното поколение дължината е увеличена с 12 см до 4,76 м и така Volvo V60 е само с 18 см по-късо от V90. Междуосното разстояние от 2,87 м е гаранция, че пътниците и отпред и отзад имат предостатъчно място. Багажникът на V60 побира 529 л, а при сгъване на облегалките товарният обем става 1441 л. Вратата е голяма, отваря се с електрически механизъм, а товарният ръб е нисък. Предлагат се различни аксесоари за превоз на по-големи предмети като каяци и велосипеди. Така новото комби е подготвено да задоволи широк спектър от капризи на своя собственик. Напредъкът на автомобилните технологии проличава тогава, когато Volvo V60 стъпи на магистрала. Тогава водачът може да активира пилотиращите функции за автоматично движение и да остави колата сама да завива, намалява и ускорява. Това е резултат от работата на няколко асистиращи системи – за поддържане на избраната лента и адаптивния круиз контрол. В момента, в който автомобилът доближи маркировката, очертаваща лентата, траекторията му се коригира автоматично. При задаване на скоростта за круизконтрола водачът определя и дистанцията до превозното средство отпред. При приближаване на друго превозно средство, темпото се намалява автоматично, за да се поддържа избраното разстояние. След изпреварване скоростта се възстановява до предварително фиксираната в круизконтрола. Водачът може да разчита на тези високи технологии, но не бива да се осланя само на тях. Ако сензорите отчетат, че шофьорът е прекалено разсеян, веднага се подава предупредителен сигнал и автоматичните функции се изключват. Сигурността винаги е била приоритет №1 на Volvo, а амбициозната цел на шефовете на компанията в момента е да направят така, че след 2020 г. никой да не загива или да бъде раняван сериозно при инцидент с кола от марката. Стъпка в тази посока е системата за автоматично спиране, която не само предотвратява челни сблъсъци, но и инциденти при движение за заден ход, когато видимостта е силно увеличена. Сензорите на Volvo V60 разпознават на тъмно и на светло животни, пешеходци и велосипедисти на пътя. Шведският автомобил дава възможност за ползване на най-модерните комуникационни технологии. Тези функции се управляват от големия цветен сензорен екран на централната конзола, откъдето се влиза във всички менюта. Изцяло дигитален е и контролният прибор зад волана, а за по-голямо удобство водачът разполага и с Head-Up дисплей на нивото на очите.", "date": "2018.06.23", "title": " Много спортна комбинация\t\t\t"}
{"url": "https://trud.bg/%d1%81%d0%b5%d1%81%d1%82%d1%80%d0%b0%d1%82%d0%b0-%d0%bd%d0%b0-%d0%bd%d0%b5%d0%b9%d0%bc%d0%b0%d1%80-%d0%ba%d0%be%d0%bb%d0%b0%d0%b1%d0%b8%d1%80%d0%b0-%d0%bd%d0%b0-%d1%82%d1%80%d0%b8%d0%b1%d1%83%d0%bd/", "text": "МОСКВА – Рафаела, сестрата на най-скъпия футболист в света Неймар, припадна по време на мача Бразилия – Коста Рика (2:0). Красавицата, която се изявява като фотомодел, не успя да издържи на напрежението още преди първия гол на Филипе Коутиньо в добавеното време. Санитари реагираха веднага и свестиха Рафаела. Оказа се, че причината за колапса е пренапрежение. Рафаела е в изключително близки отношения с брат си. Когато играеше в „Барселона“, Неймар винаги си намираше оправдание – контузия или наказание, за да отиде на рождения й ден в Бразилия. После пускаше снимки в социалните мрежи. Освен това нападателя татуира сестра си на едно от рамената си. В мача срещу Коста Рика Неймар стана първият футболист, получил дузпа на световно, която после е отменена от ВАР. В социалните мрежи го обявиха за симулант №1. Нападателят на „Пари Сен Жермен“ изригна в туитър: „Не всички знаят през какво минах, за да мога да съм тук – каза Неймар. – Добре, всеки може да говори. Дори един папагал може да говори.“ Миналия ноември Неймар дори се разплака на пресконференция, защото медиите не отразявали коректно случките с него.", "date": "2018.06.23", "title": " Сестрата на Неймар колабира на трибуните"}
{"url": "https://trud.bg/%d0%b7%d0%b0%d0%b1%d1%80%d0%b0%d0%bd%d0%b8%d1%85%d0%b0-%d0%bd%d0%b0-%d0%bf%d1%83%d0%b9%d0%be%d0%bb-%d0%b4%d0%b0-%d0%b2%d0%bb%d0%b5%d0%b7%d0%b5-%d0%b2-%d0%b8%d1%80%d0%b0%d0%bd%d1%81%d0%ba%d0%be-%d1%82/", "text": "МОСКВА – Уникална разходка „залудо“ направи испанската легенда Карлес Пуйол. Световният и европейски шампион с „Ла Фурия“ получи солиден хонорар да пътува до Техеран и да коментира двубоя Иран – Испания (0:1). Вместо да влезе в студиото, Пуйол остана в хотелската си стая. Причина за проваленото предаване бе дългата къдрава коса на баска. Иранското правителство забрани на своите национали да експериментират с прическите си и да не следват  „чужди култури“. „Направих всичко възможно Пуйол да е при нас, но е в стаята си“, каза режисьорът на студиото Адел Фердосипур.", "date": "2018.06.23", "title": " Забраниха на Пуйол да влезе в иранско тв студио"}
{"url": "https://trud.bg/%d1%80%d0%b0%d0%bc%d0%b7%d0%b0%d0%bd-%d0%ba%d0%b0%d0%b4%d0%b8%d1%80%d0%be%d0%b2-%d0%bf%d1%80%d0%b8%d0%b5-%d0%b5%d0%b3%d0%b8%d0%bf%d0%b5%d1%82-%d0%bd%d0%b0-%d0%b2%d0%b5%d1%87%d0%b5%d1%80%d1%8f/", "text": "МОСКВА – Чеченският президент Рамзан Кадиров прие на вечеря целия национален отбор на Египет преди последния му мач на световното срещу Саудитска Арабия. Аудиенцията беше в палата на лидера на републиката от северен Кавказ, която е част от Русия. Епитет е единственият отбор на мондиала, който избра за своя щаб квартира Чечня, чието население основно е мюсюлманско. Кадиров е известен като запален по футбола човек. Руската телевизия излъчваше директно от палата му радостта от победата с 3:1 над Египет, след която президентът даде интервю.", "date": "2018.06.23", "title": " Рамзан Кадиров прие Египет на вечеря"}
{"url": "https://trud.bg/%d0%bf%d1%8a%d1%80%d0%b2%d0%b8-%d0%b1%d0%be%d0%b9-%d0%bd%d0%b0-%d1%82%d1%83%d1%80%d0%bd%d0%b8%d1%80%d0%b0/", "text": "МОСКВА – Мондиал 2018 с право може да претендира, че е най-спокойното световно първенство в историята. Но след повече от седмица най-накрая се стигна и до първи бой. Арената бе стадионът в „Нижни Новгород“, а мачът – Аржентина – Хърватия (0:3). Четирима фенове на „гаучосите“ бяха заснети на един от входовете да ритат паднал на земята хърватин. Федерацията на Аржентина призова руските власти да идентифицират извършителите и веднага да ги депортират в родината им. Засега домакините не са обявили, че има задържани за инцидента. Европейските фенове на световното са многократно пъти по-малко, отколкото тези от Латинска Америка.", "date": "2018.06.23", "title": " Първи бой на световното"}
{"url": "https://trud.bg/%d0%bd%d0%b8%d0%b3%d0%b5%d1%80%d0%b8%d1%8f-%d0%b7%d0%be%d0%b2%d0%b5-%d1%85%d1%8a%d1%80%d0%b2%d0%b0%d1%82%d0%b8%d1%82%d0%b5-%d0%b7%d0%b0-%d0%bf%d1%80%d0%be%d1%84%d0%b5%d1%81%d0%b8%d0%be%d0%bd%d0%b0/", "text": "МОСКВА – Победата на Нигерия с 2:0 над Исландия завърза до червено битката за второто място в групата, където Хърватия е тоталният хегемон, а Аржентина – голямото разочарование. Изведнъж „суперорлите“ замечтаха за класиране на осминафинал, което минава през най-различни сценарии в последния кръг. На теория Нигерия дори може да завърши на първо място. Джон Оби Микел, дългогодишен играч на „Челси“ и капитан на Нигерия, призова хърватите да се държат професионално в последния мач срещу Исландия. Треньорът Златко Далич обяви, че ще пусне само резерви, за да зарази титулярите за следващите битки. „Нямаш право на най-големия турнир да подходиш по този начин – каза Микел. – Това би могло да наклони везните в една или друга посока за другите отбори. Всеки трябва да е професионален и да играе с най-добрите си футболисти. Случи ли се, ще се наруши духът на феърплея.“ Нигерия се надява да отмъкне точка от Аржентина, но се страхува, че Исландия може да бие втория тим на Хърватия. Успехът на африканците дава голям шанс и на Лео Меси и компания. Той също минава през победа над Нигерия и хърватите да вземат поне точка от Исландия. В социалните мрежи се появиха куп подигравателни снимки срещу Меси. На тях той е „облечен“ компютърно с фланелки на Нигерия.", "date": "2018.06.23", "title": " Нигерия зове хърватите за професионализъм"}
{"url": "https://trud.bg/%d0%b1%d0%bb%d0%b8%d0%b7%d0%be-400-%d0%bd%d0%b5%d0%b8%d0%b7%d0%bb%d0%b5%d1%87%d0%b8%d0%bc%d0%be-%d0%b1%d0%be%d0%bb%d0%bd%d0%b8-%d0%ba%d0%b0%d0%bb%d0%b8%d1%84%d0%be%d1%80%d0%bd%d0%b8%d0%b9%d1%86%d0%b8/", "text": "През 2017 г. 374 неизлечимо болни хора са поискали, получили и приели лекарства, с които могат да сложат край на живота си. Това показват данните на здравните власти в Калифорния, цитирани от АП. Законът, с който обречените пациенти могат сами да приключат мъките си, влезе в сила на 9 юни 2016 г. Той позволява на пълнолетни болни в терминална фаза да получат рецепти за лекарства, с които могат да се самоубият. Условието е медици да са установили, че страдащите имат не повече от шест месеца живот пред себе си. През миналата година общо 577 души са получили възможност за асистирано самоубийство, но не всички са взели медикаментите. Около 90 на сто от 374-те починали са били на възраст над 60 години, 95 на сто са били застраховани и около 83 на сто са се намирали в хоспис или са получавали сходни грижи. Средната възраст на прибегналите до крайната мярка е 74 години. Асистираното самоубийство е сложна тема по цял свят. Според критиците на тази практика има голям риск заради погрешни диагнози и решения да умрат хора, които имат шанс за живот. Поддръжниците обаче са на мнение, че за един смъртно болен човек е по-добре да получи шанс да умре, без да натоварва себе си и близките си с мъките, характерни за терминалния стадий на заболявания като тези в онкологичния спектър. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.23", "title": " Близо 400 неизлечимо болни калифорнийци са предпочели асистирано самоубийство"}
{"url": "https://trud.bg/%d0%b1%d0%b0%d0%bb%d0%ba%d0%b0%d0%bd%d1%81%d0%ba%d0%b0-%d0%b2%d0%be%d0%b9%d0%bd%d0%b0-%d0%bd%d0%b0-%d0%bc%d0%be%d0%bd%d0%b4%d0%b8%d0%b0%d0%bb%d0%b0/", "text": "МОСКВА – Балкански политически конфликт се пренесе на световното първенство. Швейцарските национали с косоварско-албански произход Гранит Джака и Жердан Шакири вкараха по един гол през второто полувреме, след които отборът им обърна Сърбия от 0:1 до 2:1. В радостта си и двамата направиха един и същи жест на радост. Кръстосаха ръце и „полетяха“ към скамейката. Какво означаваше това? Жестът символизира орел, а птицата е герб на Албания. „Всеки фен може да види, че емоциите експлоадираха у нас – каза Шакири. – Не говорим за никаква политика, а за футбол. Не ме интересуват освиркванията на сръбските запалянковци.“ Нападателят, който вкара гол в последната минута и бе избран за играч №1 на мача, игра с две различни обувки. На едната имаше герба на Швейцария, а на другата – герба на Косово. „Жестът ми е за тези хора, които ме подкрепяха, а не срещу съперника – добави Джака. – За мен това беше един много специален мач. Хиляди хора, семейства от Швейцария, Албания и Косово ми писаха преди двубоя. Победата е за тях. Радостта ми не е никакъв знак срещу сърбите. Абсолютно честен съм – въобще не ми пука за тях.“ Омразата между сърби и албанци е пословична и се разрасна след разпада на бивша Югославия. Мач между националните отбори на двете страни преди няколко години в Белград бе прекъснат след половин час игра. Над стадион с дрон полетя албанското червено знаме с орела, а кадрите припомнят как сръбските футболисти подскачат под него в опит да го хванат и скъсат. Оттогава всички двубои в евротурнирите между албански и сръбски отбори се играят без гостуваща публика. Още преди мача в Калининград руският вестник „Спорт Експрес“ написа заглавие „Косово срещу Сърбия“. Изданието визираше четиримата швейцарски с косоваро-албански корени в тима на босненския селекционер Владимир Петкович. В него има играчи от чилийски, сръбски и хърватски произход. „Винаги съм казвал, че спортът не трябва да се меси в политиката“, отсече Петкович, който е роден в Сараево. Швейцарският вестник „Блик“ пък написа след двубоя: „Шакири и Джака са двама гении с глупави глави“. В страната се опасяват, че дисциплинарната комисия на ФИФА може да накаже двете звезди заради жестовете, ако сметне, че те са на политическа основа. След победата с 2:1 швейцарците се нуждаят само от точка в последния мач срещу Коста Рика, за да са сигурни за участието си на осминафинала.", "date": "2018.06.23", "title": " Балканска война на мондиала"}
{"url": "https://trud.bg/%d1%81%d1%8a%d1%80%d0%b1%d0%b8%d1%82%d0%b5-%d1%81%d0%b5-%d0%b3%d0%bd%d0%b5%d0%b2%d1%8f%d1%82-%d0%bd%d0%b0-%d1%81%d1%8a%d0%b4%d0%b8%d1%8f%d1%82%d0%b0-%d0%b8-%d0%be%d1%82%d0%b2%d1%80%d1%8a%d1%89%d0%b0/", "text": "МОСКВА – Сръбските национали съскаха през зъби срещу косоварите в швейцарския отбор след загубата с 1:2 в Калининград. „След като толкова много обичат Косово, защо не излязоха с тяхното знаме на терена и защо отказа да играят за родината им“, попита голмайсторът на „плавите“ Александър Митрович. „Аз няма да коментирам – опита да охлади страстите селекционерът Младен Кръстаич. – Не се меся в подобни неща. Аз съм човек на спорта и ще си остана такъв.“ Легендарният сръбски голмайстор и вицепрезидент на федерацията Саво Милошевич също се сдържа от коментар на политическия скандал, но изригна срещу германския съдия Феликс Брих. През второто полувреме телевизионните повторения показаха как Митрович е държан едновременно от двама швейцарци, но дузпа няма. Не се намеси и системата ВАР. „За втори път на това първенство съдиите са срещу нас – каза Милошевич. – Въобще не знам за какво беше инсталиран този ВАР. Ситуацията беше в средата на второто полувреме при 1:1. Ако ни бяха дали дузпа и бяхме вкарали, ситуацията в групата щеше да е коренно различна.“ Сега Сърбия трябва да победи на всяка цена Бразилия в последния си мач на стадион „Спартак“ в Москва, ако иска да се класира напред. „Катастрофално съдийство, всяко спорно положение се реферът даваше за Швейцария“, добави Неманя Матич, играч на „Манчестър Юнайтед“.", "date": "2018.06.23", "title": " Сърбите се гневят на съдията и отвръщат: Като толкова обичат Косово, защо не играят за родината си"}
{"url": "https://trud.bg/%d1%83%d1%87%d0%b8%d1%82%d0%b5%d0%bb%d0%b8-%d0%bf%d0%be%d0%bc%d0%b0%d0%b3%d0%b0%d1%82-%d0%bd%d0%b0-%d1%81%d0%b0%d0%bc%d0%be%d1%82%d0%bd%d0%b0-%d0%bc%d0%b0%d0%b9%d0%ba%d0%b0-%d1%81-%d0%b1%d0%be%d0%bb/", "text": "Детенцето страда от страшната мускулна дистрофия Деца, родители и учители се обединиха, за да помагат на болно момче, страдащо от тежкото заболяване мускулна дистрофия. Два пъти, благодарение на усилията на ръководството на училището в търговищкото село Плъстина, Мерджан се лекува в болница в Одрин. Специалните рехабилитационни процедури помагат за овладяване на състоянието му и забавят развитието на болестта, която го е приковала към инвалидна количка. Физиотерапията и целият престой стрували над 12 000 лв., но всичко се поемало от благодетели. Те осигурявали транспорта и всичко нужно. Купили лаптоп, таблет и други, с които четвъртокласникът Мерджан да контактува със света. Имената на хората, които правят това възможно, са неизвестни дори за майката на детето Нуртен Исуфова от село Конево. Нуртен води своята отчаяна битка с болестта. От години е сама с диагнозата и последиците от нея. Заради липса на пари пропуснала последните две години да води малкия в София, където преди това го подлагали на нужните процедури. Наемала кола да кара малкия там, а й взимали по 300 лв. за транспорт само в една посока. И 1000 лв. не стигали за един курс с транспорт и други разходи в столицата. За самотна безработна майка нямало как да стане. Имала и по-голямо момиче, което приемало ограниченията и не капризничело за нищо, защото парите трябвали за братчето. Така, докато не се намесили от училището на момчето и не тръгнали да търсят пътища и хора, за да помагат. И майката, и детето са наясно с болестта. Изчели са всичко. Много им е трудно с приемането на нещата такива, каквито са. Лечение няма. Поне не днес и сега. “Когато поставиха диагнозата преди години, ми правиха изследвания и на мен. Оказа се, че аз нося този ген. Не съм подозирала. Нямам близки, които да са били болни. Не открихме никъде назад сред роднините ни болни. Но е бил там. Предала съм го на детето. И нищо не мога да направя”, споделя 35-годишната жена. Разказва, че тръгнали по пътя на диагнозата, когато малкият бил в детската градина. Бил си нормално детенце, но вървейки започнал да залита и пада. Учителките пратили майката на лекар. Първо решили, че има анемия. Лекували го. Нищо не станало. Тогава ги изпратили в столицата. Там поставили диагнозата. Мускулна дистрофия на Дюшен. Почнали терапии и лечение. Някъде по това време таткото заминал в чужбина и семейството се разпаднало. Майката решила, че детето на всяка цена трябва да има колкото се може по-нормален живот. Записала го в първи клас в училището в съседното село Плъстина. Момчето пътувало всяка сутрин. Било сред другите деца, учело, комуникирало. Там обаче състоянието му влошило, спомнят си учителите. Наложило се да се вземе инвалидна количка. Виждайки невъзможността на майката да осигури пари за допълнителните, но така нужни рехабилитации, от училището тръгнали да търсят начини да помагат. “Проучихме и се свързахме с турското консулство в Бургас. С тяхна помощ и Валийството в Одрин уредихме детето да се лекува там. Миналата година мина през процедури. Тази пролет отново беше там за близо 40 дни. Уговорили сме и през октомври да го вземат отново. Гледа го професор от Анкара, който предписа водна и други терапии за раздвижване на мускулите. Специалисти работят с него и това много подпомага състоянието му”, разказва директорът на училището Мустафа Ваклев. Тъй като малкият е неподвижен, основно средство за комуникация е интернет. Там обаче сам намерил и изчел каква е тази негова болест. Питал, искал да знае. Чудели се как да му обяснят, какво и как да спестят. От медикаментозното лечение натрупал допълнително килограми, които пък още повече влошавали положението. “Опитваме се да го щадим, да не говорим пред него. Да живеем така сякаш го няма заболяването. Той първо искаше да става автомонтьор, но сам каза, че като не може да върви няма как да стане. Сега иска да се занимава с компютри и интернет, защото може да го прави от стола си. Понякога обаче и ръчичката не го слуша”, споделя майката. Чела, че в Израел правели опити със стволови клетки да подобряват прогнозата при болестта. Било възможно, докато детето още се движи, най-добре на 3-4 годишна възраст. Струвало към 32 000 долара. Пак невъзможни пари за нея…", "date": "2018.06.23", "title": " Учители помагат на самотна майка с болно дете\t\t\t"}
{"url": "https://trud.bg/%d0%b5%d0%ba%d1%81%d0%bf%d0%bb%d0%be%d0%b7%d0%b8%d1%8f-%d0%b8%d0%b7%d0%b1%d1%83%d1%85%d0%bd%d0%b0-%d0%bf%d0%be-%d0%b2%d1%80%d0%b5%d0%bc%d0%b5-%d0%bd%d0%b0-%d0%bc%d0%b8%d1%82%d0%b8%d0%bd%d0%b3-%d0%b2/", "text": "Експлозия избухна на митинг в столицата на Етиопия Адис Абеба в момент, когато премиерът произнасяше реч. Загинал е един човек, а 132 са пострадалите, като някои от тях са в критично състояние, съобщиха от здравното министерство на страната. Премиерът на страната Абий Ахмед заяви, че взривът е “неуспешен опит за атентат на сили, които не искат да видят Етиопия обединена”. Според организаторите на митинга, експлозията е причинена от граната. Все още никой не е поел отговорност за нападението.Агенциите отбелязват, че предприетите от премиера радикални реформи срещат недоволство не само от опозицията. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.23", "title": " Експлозия избухна по време на митинг в Етиопия\t\t\t"}
{"url": "https://trud.bg/%d0%b3%d0%b5%d1%80%d0%bc%d0%b0%d0%bd%d1%81%d0%ba%d0%b8%d1%8f%d1%82-%d0%b2%d1%8a%d1%82%d1%80%d0%b5%d1%88%d0%b5%d0%bd-%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b7%d0%b0%d1%8f%d0%b2%d0%b8/", "text": "Германският вътрешен министър Хорст Зеехофер заяви в публикувано днес интервю във в. “Зюддойче цайтунг”, че няма да отстъпи в спора си с канцлерката Ангела Меркел за имиграционната политика на страната, предаде ДПА. Зеехофер подчертава, че е решен да започне да връща на границата мигранти, регистрирани в друга държава от ЕС, освен ако бъде намерено друго приемливо решение. По думите му би било изключително необичайно за Меркел да използва политическата си власт за налагане на вето на плановете му. “Няма да позволим това да се случи”, добавя той, подчертавайки, че канцлерката е направила голям въпрос от нещо дребно. Острият спор за миграцията между Християнсоциалния съюз (ХСС) на Зеехофер и Християндемократическия съюз (ХДС) на Меркел избухна тази седмица. ХСС иска от началото на следващия месец да започне да връща на границата всички бежанци, които вече са регистрирани в друга страна от ЕС. Германски депутати смятат, че планът може да доведе до разпадане на коалиционното правителство, припомня ДПА. “Ако срещата на върха на ЕС не донесе ефективни решения, вече регистрираните в друга страна от ЕС мигранти ще бъдат връщани”, заяви председателят на ХСС, визирайки предстоящата утре извънредна среща за миграцията. Той подчерта, че никога не е предлагал пълно затваряне на границата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.23", "title": " Германският вътрешен министър заяви, че няма да отстъпи в спора си с Меркел за имиграционната политика"}
{"url": "https://trud.bg/%d0%b0%d0%b2%d1%81%d1%82%d1%80%d0%b8%d0%b9%d1%81%d0%ba%d0%b8%d1%8f%d1%82-%d0%b2%d0%b8%d1%86%d0%b5%d0%ba%d0%b0%d0%bd%d1%86%d0%bb%d0%b5%d1%80-%d1%85%d0%b0%d0%b9%d0%bd%d1%86-%d0%ba%d1%80%d0%b8%d1%81/", "text": "Вицеканцлерът на Австрия Хайнц-Кристиан Щрахе заяви в събота, че очаква верижна реакция сред Европейския съюз, ако Германия затвори своите граници за бежанци, предава  „Това е логичната последица и ние сме готови за нея. Ще пазим границите си по същия начин“, заяви Щрахе, добавяйки че Италия предприема подобни мерки. „Не може да се стигне до нова миграционна вълна, каквато видяхме през 2015 година“, заяви Щрахе.  Лидерите на ЕС ще проведат извънредна среща в неделя, за да обсъдят въпроса с миграцията. Някои държави, обаче, заявиха че ще бойкотират срещата в Брюксел.  Според Щрахе, ЕС трябва да се фокусира върху ефективния контрол на своите външни граници, за да сложи край на нелегалната имиграция. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.23", "title": " Австрийският вицеканцлер Хайнц-Кристиан Щрахе: Очаква се верижна реакция в ЕС, ако Германия затвори границите си"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b0%d0%bd%d0%b3%d0%b5%d0%bb%d0%ba%d0%be%d0%b2%d0%b0-%d1%81%d0%bb%d0%b5%d0%b4-%d0%bf%d1%80%d0%be%d0%b2%d0%b5%d1%80%d0%ba%d0%b0-%d0%bd%d0%b0-%d0%bf/", "text": "Според експертите от контролното звено на министерството, нарушения на плаж “Перла” край Приморско няма, но допълнително ще бъде възложен и геодезически мониторинг, за да се гарантира, че площите с платени плажни принадлежности и свободна зона са според изискванията. Това стана ясно след инспек;цията на министър Николина Ангелкова на ивицата в събота. Заедно с министъра на туризма бе и кметът на Приморско- Димитър Германов. Изискванията за 50% свободна и 50% платена зона на морски плаж Перла са спазени, заяви министър Ангелкова, но обясни, че ако бъдат установени някакви отклонения от изискванията, ще бъде наложена неустойка, която е в размер на 5% от концесионната цена по договор, а при повторно нарушение ще изпратим предупреждение за прекратяване на концесията. Това е втора проверка на ивицата през този сезон, уточни министър Ангелкова. При първата липсваха табели и медицински пунктове, които сега вече са факт. По отношение на сигналите, че не се разрешава на туристите да плажуват на свободна зона, министърът каза, че тази година местата на двете зони са разменени спрямо миналата година, която може би причинява неудобство. Според закона обаче всеки стопанин на плажа може да променя схемата и разполагането на платени плажни принадлежности всяка година, стига тя да отговаря пропорционално на изискванията. За плаж Приморско-централен сме поискали от кмета да издаде заповеди за премахване на преместваемите обекти, които в момента са на ивицата, заяви министър Ангелкова. И уточни, че в момента не е редно на плажа да има търговски обекти и платени плажни принадлежности, а ако се стигне до премахване, ще бъдат съборени 4 обекта. Относно плаж Кабакум и сигнали за замърсени води, които се изливат там, министърът информира, че са сезирали контролните органи и ще бъде направена съвместна проверка. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.23", "title": " Министър Ангелкова след проверка на плаж Перла: Спазено е изискването за 50 на 50 процента свободна и платена зона на ивицата"}
{"url": "https://trud.bg/%d0%bd%d0%b0%d0%b9-%d0%bc%d0%b0%d0%bb%d0%ba%d0%be-45-%d0%b4%d0%b6%d0%b8%d1%85%d0%b0%d0%b4%d0%b8%d1%81%d1%82%d0%b8-%d0%be%d1%82-%d0%b8%d0%b4%d0%b8%d0%bb-%d1%81%d0%b0-%d1%83%d0%b1%d0%b8%d1%82%d0%b8/", "text": "Най-малко 45 джихадисти от “Ислямска държава” бяха убити при иракски въздушен удар в източна Сирия вчера, обяви днес съвместното командване на военните операции в Багдад в комюнике, цитирано от Франс прес и “Ройтерс”. По заповед на иракския премиер Хайдер ал Абади и на базата на точни разузнавателни сведения, изтребители Ф-16 на иракските ВВС нанесли удар по три къщи, свързани с тунел, в сирийския град Хаджин, където се провеждала среща на командири на ИД. В резултат на операцията целите били напълно унищожени и са ликвидирани около 45 терористи, сред които няколко командири, се посочва в комюникето. Уточнява се, че сред убитите са членове на полевото командване на ИД, отговарящи за бойните операции и пропагандата, както и личният куриер на главатаря на групировката Абу Бакр ал Багдади и началникът на джихадистката полиция. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.23", "title": " Най-малко 45 джихадисти от ИДИЛ са убити след въздушен удар в Сирия"}
{"url": "https://trud.bg/%d0%bb%d1%83%d0%b4%d0%be%d0%b3%d0%be%d1%80%d0%b5%d1%86-%d0%b2%d0%b7%d0%b5-%d0%bd%d0%b0%d1%86%d0%b8%d0%be%d0%bd%d0%b0%d0%bb-%d0%be%d1%82-%d1%81%d0%b0%d1%89/", "text": "„Лудогорец“ направи поредния трансферен удар. Шампионите привлякоха българския национал Антон Недялков. Роденият в Ловеч футболист подписа договор в петък, а в събота се присъедини към отбора на лагера в Австрия и ще бъде представен официално. Недялков, който за последно бе част от тима на „Далас“ в американската Мейджър сокър лийг, избра „Лудогорец“ пред няколко оферти от чужбина. Левият бек, който може да играе и като централен защитник, ще направи дебют за “орлите” в някоя от следващите контроли на тима в Австрия. Любопитното е, че Недялков игра до есента на миналата година в ЦСКА, а след това бе продаден на американския тим за 1,5 млн. долара. Сделката разлюти „червена“ България. Недялков минаваше за любимец на привържениците. „Трансферът в „Лудогорец“ е крачка напред в кариерата ми – каза Недялков, който има 5 мача за националния отбор на страната ни. – Надявам се да помогна на отбора да стане шампион на България и да играе в Шампионската лига.“", "date": "2018.06.23", "title": " „Лудогорец“ взе национал от САЩ"}
{"url": "https://trud.bg/%d1%81%d1%8a%d0%b4%d1%8f%d1%82-%d1%81%d0%bb%d1%83%d0%b6%d0%b8%d1%82%d0%b5%d0%bb%d0%ba%d0%b0-%d0%bf%d1%80%d0%b8%d1%81%d0%b2%d0%be%d0%b8%d0%bb%d0%b0-%d0%be%d1%82-%d0%b0%d0%b4%d0%b2%d0%be%d0%ba%d0%b0/", "text": "Дело срещу бивша служителка, присвоила 28 080 лв. от Адвокатската колегия в Габрово, ще разгледа тези дни Окръжен съд Велико Търново. Със своя присъда от 16 март Районният съд в Габрово е признал подсъдимата Евгения Х. К. за виновна в това, че в периода от 31 януари 2011 г до 14 май 2014 г., чрез използване на неистински документи, получила без правно основание общо 28 080 лева чрез използване на нареждания-разписки, собственост на Адвокатска колегия – Габрово. За злоупотребата Районният съд в Габрово осъдил подсъдимата на 3 години условно с 5-годишен изпитателен срок. Съдът я лишил от право да заема държавна или обществена длъжност и от право да упражнява професия или дейност, свързана с пазене или управление на чуждо имущество за срок от 3 години, а също така постановил конфискация в полза на държавата на притежаван от подсъдимата поземлен имот в размер на 4000 кв.м. в местността „Панът“ в община Габрово. Със същата Евгения Х.К. е осъдена и да заплати на Адвокатска колегия – Габрово сумата от 28 080 лева, представляваща обезщетение за причинените имуществени вреди в резултат от престъплението, ведно със законната лихва. Делото в Окръжен съд – Велико Търново е образувано на основание въззивни жалби от подсъдимата лично и от нейния защитник. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.23", "title": " Съдят служителка, присвоила от адвокатска колегия 28 080 лeва\t\t\t"}
{"url": "https://trud.bg/%d0%b7%d0%b0%d1%81%d0%b8%d0%bb%d0%b5%d0%bd%d0%b8-%d0%bc%d0%b5%d1%80%d0%ba%d0%b8-%d0%b7%d0%b0-%d1%81%d0%b8%d0%b3%d1%83%d1%80%d0%bd%d0%be%d1%81%d1%82-%d0%b2-%d1%82%d1%83%d1%80%d1%86%d0%b8%d1%8f-%d0%b7/", "text": "Турският премиер Бинали Йълдъръм заяви днес, че в страната са взети засилени мерки за сигурност във връзка с предстоящите предсрочни президентски и парламентарни избори на 24 юни, предаде ТАСС.  Нашето правителство предприема сериозни стъпки по отношение на осигуряването на безопасността на изборите през последните месеци, каза Йълдъръм в интервю за Анадолската агенция. Той коментира и ситуацията, свързана с решението на турските власти да не пуснат в страната някои чуждестранни наблюдатели на изборите. Някои лица, пристигащи от чужбина, се държат така сякаш са представители на определени радикално настроени структури, каза Йълдъръм. Смятаме това поведение за неподобаващо и разглеждаме това като намеса в нашите избори.  Организацията за сигурност и сътрудничество в Европа (ОССЕ) вчера осъди отказа на Турция да приеме двама членове на нейната наблюдателска мисия за предстоящите президентски и парламентарни избори. ОССЕ съобщи, че на Андрей Хунко, член на германския Бундестаг, и на шведския депутат Амин Джабар е бил отказан достъп, “заради изразяваните от тях публично политически мнения”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.23", "title": " Засилени мерки за сигурност в Турция за предстоящите избори"}
{"url": "https://trud.bg/%d1%85%d0%b2%d0%b0%d0%bd%d0%b0%d1%85%d0%b0-%d0%b8%d0%b7%d0%b1%d1%8f%d0%b3%d0%b0%d0%bb%d0%b8%d1%8f-%d0%b7%d0%b0%d1%82%d0%b2%d0%be%d1%80%d0%bd%d0%b8%d0%ba-%d0%b1%d0%be%d1%80%d0%b8%d1%81-%d0%b8%d0%b2/", "text": "Избягалият затворник Борис Иванов е бил открит и арестуван в района на гарата в Летница, информира  Полицаите го намерили в слънчогледова нива. По информация на   Иванов се е опитал да вземе възрастна жена за заложник, но след намесата на отряда на баретите жената е била освободена, а затворникът задържан Рецидивистът изчезна преди три дни от външен обект, на който трябваше да работи. Той излежава 13-годишна присъда за блудство в Ловешкия затвор, като това не е първото му бягство. Беше назначена проверка как е било взето решението да бъде преместен в общежитие, а след това – и пуснат да работи. „Пустинни котки” през цялата нощ претърсваха труднодостъпни места около селата Йоглав и Александрово – на между 15 и 25 км от мястото на залавяне. Район в периметър от 10 км остана отцепен. Полицейските постове бяха разположени през няколко метра. Рано тази сутрин в Ловеч пристигна още подкрепление – около 150 души жандармерия от Плевен и София.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.23", "title": " Хванаха избягалия затворник Борис Иванов"}
{"url": "https://trud.bg/%d1%81%d0%b5%d0%ba%d1%83%d0%bb%d0%b8%d1%87-%d0%bd%d0%b0-%d0%b0%d1%80%d0%bc%d0%b8%d1%8f%d1%82%d0%b0-%d1%81%d1%8a%d0%bc-%d0%bf%d0%be-%d0%b1%d0%bb%d0%b8%d0%b7%d0%be-%d0%b4%d0%be-%d0%b1/", "text": "ЦСКА направи най-големия си трансферен удар до момента с привличането на универсалния защитник Борис Секулич. Това, че София е близо до дома му в Белград е повлияло на крайното му решение за трансфера. Секулич има два мача за националния отбор на Словакия, въпреки че е роден в Сърбия. “Наистина бързо се разви трансферът ми – призна Секулич. – Не си мислете, че приех първата оферта, която е дошла при мен. Имах няколко алтернативи, но се спрях на тази. Причината е, че съм близо до Белград, до родния ми дом. Но и не само това. Казаха ми, че има голямо дерби и ще се борим с „Лудогорец“ за титлата.” Секулич говори и по темата с новия треньор Нестор Ел Маестро, с когото бяха противници по терените в Словакия. “Не съм си говорил с него, не ме е убеждавал да дойда – добави Секулич. – Предполагам, че е казал на ръководството за качествата ми. След като подписах, само ми се обади да ме поздрави и да ми каже, че се радва да работим заедно.“", "date": "2018.06.23", "title": " Секулич: На „Армията“ съм по-близо до Белград"}
{"url": "https://trud.bg/%d1%88%d0%b5%d1%81%d1%82%d0%b8-%d0%bd%d0%be%d0%b2-%d0%b8-%d0%bf%d0%bb%d0%b0%d0%bd%d0%b8%d0%bd%d1%81%d0%ba%d0%b0-%d1%82%d1%80%d0%b5%d0%bd%d0%b8%d1%80%d0%be%d0%b2%d0%ba%d0%b0-%d0%b7%d0%b0/", "text": "„Берое“ с шесто ново попълнение. Става въпрос за Александър Цветков. Халфът е привлечен като свободен агент, а за последно игра в „Черно море“. Цветков вече се присъедини към лагера на тима в Банско и дори направи своята първа тренировка с новите си съотборници. Заниманието се проведе в национален парк „Пирин“. То включваше различни упражнения и бягане в пресечена местност. Веднага след тренировката отборът започна възстановителни занимания след петъчната контрола с арменския „Гандзасар“ (3:2).", "date": "2018.06.23", "title": " Шести нов и планинска тренировка за „Берое“"}
{"url": "https://trud.bg/%d0%be%d1%82%d0%ba%d1%80%d0%b8%d1%85%d0%b0-%d0%bc%d0%bb%d0%b0%d0%b4%d0%b5%d0%b6%d0%ba%d0%b8-%d0%bc%d0%be%d0%b4%d1%83%d0%bb-francofolies-%d0%b1%d0%bb%d0%b0%d0%b3%d0%be%d0%b5%d0%b2%d0%b3%d1%80/", "text": "Евродепутатите Андрей Новаков и Асим Адемов, заместник- министърът на образованието и науката инж. Таня Михайлова, заместник- кметът на община Благоевград по култура и хуманитарни дейности Христина Шопова и началникът на РУО Ивайло Златанов откриха тазгодишното издание на Младежки модул „Francofolies. Благоевград“. Най-чаканият момент във форума бе съвместното вълнуващо изпълнение на талантливия изпълнител, с български корени, Венсант Винел и благоевградския талант Лъчезар Кацарски, които закриха Младежки модул на „Francofolies. Благоевград“. Двамата изпълнители поздравиха участниците с красивите си гласове. Те се обединиха в обща идея, че няма невъзможни неща, че няма граници, когато талантът, желанието, музиката и изкуството са водещи. Посланието, което отправиха към младежите от форума бе да вярват и да следват мечтите си. „Младежкият модул е голямата гордост на фестивала „Франкофоли“, защото млади хора като вас се събират заедно в Благоевград. Тази година имаме и участие на група от Солун. Пожелавам ви „На добър час“ и успешна работа!“, с тези думи заместник- кметът Христина Шопова откри модула. Тя благодари за подкрепата на събитието от страна на Министерството на образованието и науката, на евродепутатите Андрей Новаков и Асим Адемов, както и на РУО- Благоевград. Над 100 участници от България и Франция се включиха и тази година в Младежки модул „Francofolies.Благоевград“. За първи път има участие от Гърция. Заместник- министърът на образованието и науката инж. Таня Михайлова поздрави кметът на Община Благоевград д-р Атанас Камбитов, заместник- кметът Христина Шопова и всички организатори и участници за провеждането на форума. „Темата, по която ще работите, е формулирана така, че да провокира вашето виждане и фокус върху важността на изкуството и достъпа до него.Изкуството като възможност да промени човек, изкуството като възможност да покаже нови хоризонти и пътища пред тези, които са със затруднен достъп. Безспорно, тази тема е важна и за образованието, защото само знанието не е достатъчно.Много важно е това, което се формира вътре в училище, в класните стаи като отношения, като взаимоотношения, като виждане за света“, каза зам.- министър инж.Михайлова. Тя пожела успешна дискусия на участниците. Най- младият член на европарламента и пример за това как когато искаш нещо силно- можеш да успееш -Андрей Новаков също отправи своите послания към младите. „Много е важно да имаш прекрасни хора до себе си, с които да започнеш своята кариера, каквато несъмнено е г-жа Шопова. Радвам се, че за поредна година мога да ви поздравя. Вие сте един от примерите как младите хора могат да „разбият“ клишето и се радвам, че това не е единичен случай, а за пореден път можем да докажем на всички, които твърдят, че младото поколение в България е загубено, че всички, които са умни, талантливи и работливи отдавна са напуснали страната- не, това не е вярно. Има хора като вас! И заедно можем да се преборим тази държава да стане хубаво място за живеене!“, каза евродепутатът Андрей Новаков. С „Добре дошли“ в един от най- хубавите градове в България, поздрави евродепутатът Асим Адемов. „Един от най- бързо и прогресивно развиващите градове в България, което се дължи на изключително силния екип на общинска администрация, начело с кмета д-р Атанас Камбитов, заместник- кметът Христина Шопова, която е сърцето и душата на тези културни мероприятия, които се случват в Благоевград!Прието е да се казва, че младите трябва да се учат от по- възрастните, да следват техния добър пример, но при мен се случи така, че аз малко по- късно постъпих на работа в Европейския парламент и научих много неща от моят много по- млад колега и приятел Андрей Новаков. Това показва само, че ние като хора сме си нужни един на друг, за да успяваме в нашия път, което води до това да направим България още по- приятно и хубаво място за живеене“, сподели още евродепутатът Асим Адемов и пожела на участниците препятствията, които срещат по пътя си да ги обединяват, да бъдат по-сплотени, за да успяват. По време на Младежкия модул, младежите дискутираха върху три тези: „Да се задържи вниманието ни върху земните проблеми означава да се ограничи човешкият дух.” – /Стивън Хокинг/;, „Някой може и да съществува без изкуство, но никой не може да е жив без него” – / Оскар Уайлд / и Човек познава себе си в борбата с препятствията”. /Антоан дьо Сент-Екзюпери/. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.23", "title": " Откриха Младежки модул „Francofolies. Благоевград“"}
{"url": "https://trud.bg/%d0%ba%d0%b0%d0%bc%d0%b8%d0%be%d0%bd-%d1%81-%d0%b4%d0%be%d0%bc%d0%b0%d1%82%d0%b8-%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b8%d1%80%d0%b0-%d0%b2-%d0%ba%d1%80%d0%b5%d1%81%d0%bd%d0%b5/", "text": "Камион, натоварен с домати, катастрофира в Кресненското дефиле днес следобед, предаде  . Двама души са пострадали, движението е затруднено. Сигналът за произшествието е подаден в 16:30 часа. Товарният камион се е движел в посока от Симитли за Кресна. При все още неясни обстоятелства се е отклонил надясно и се е ударил в ската. Каросерията е паднала на пътното платно и щайгите с домати са се разпилели. Водачът и неговият спътник са транспортирани до болницата в Сандански. Движението се регулира и се осъществява само в едната лента. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.23", "title": " Камион с домати катастрофира в Кресненското дефиле"}
{"url": "https://trud.bg/%d0%b8%d0%b7%d0%ba%d1%83%d1%81%d1%82%d0%b2%d0%be%d1%82%d0%be-%d0%bd%d0%b0-%d1%80%d0%b5%d0%ba%d0%bb%d0%b0%d0%bc%d0%b0%d1%82%d0%b0-%d1%81%d0%b2%d1%8a%d1%80%d0%b7%d0%b2%d0%b0-%d1%81/", "text": "Събитието продължава и утре, в понеделник награждават най-добрите  Единственият по рода си в България иновативен фестивал на открито “Изкуството на рекламата” стартира днес в Градската градинка на София. Той е организиран е от фондация “Млади, талантливи, способни”. Събитието е под патронажа на столичния кмет Йорданка Фандъкова и е включен е в Културния календар на София. Фестивалът е насочен към развитие на уменията на младите хора и чрез него рекламата и изкуството за първи път ще намерят пресечна точка по толкова атрактивен начин.  Днес и утре студенти от Софийски университет “Св. Климент Охридски”, Факултет по журналистика и масови комуникации и Национална художествена академия на открито ще създават визуална комуникация по предварително зададени от компании и спонсори теми. Те ще бъдат разделени в работни екипи, които ще имат различни задачи. Фестивалът ще е много атрактивен за посетителите, тъй като всеки ще може да наблюдава цялостния процес на създаване на дадена творба. Ще може да поговори с творците и да обсъдят различни идеи за изкуството и рекламата. Днес и утре събитията ще продължат от 10 до 20:00 часа и ще включват много музика, танци и занимания за  деца. Най-добрите идеи ще бъдат отличени в заключителната част на фестивала в понеделник.  Основна целева група са младежките аудитории, които се асоциират с висок интерес към дигиталните технологии. Целта е фестивала да се проведе успешно както офлайн, така и онлайн. На всеки час ще се качват снимки и видео във фейсбук и инстаграм, така че тези, които не могат да присъстват на живо, да бъдат част от събитието. “Провеждането на фестивала в София е отлична възможност за създаване на печеливш имидж на участващите компании. Като столица на дигиталните пазари, София е пример за лидерство и иновация. Именно затова е правилният избор за провеждане на “Изкуството на рекламата”. Залегналото в стратегията за развитие на София като творчески град е чудесна пресечна точка за фестивала”, разказа пред “Труд” организаторът на събитието Никола Вангелов. Той добави, че създаването на комуникация на живо от студенти е в унисон със София, която е жив и енергичен град. Фестивалът среща подкрепа в лицето на СУ “Св. Климент Охридски”, Националната художествена академия и Биляна Генова, директор Дирекция “Култура” в Столична община. Всички те изразиха своята положителна нагласа, както и харесаха възможностите, които фестивалът предлага на всички страни-участници. Творчеството ражда идеи Реални задачи, реални резултати  Ще се проведат изложби на топ локации  Компаниите спонсори ще бъдат активна страна от фестивала. Именно те ще задават параметрите на маркетинговите комуникации, които студентите ще изградят и осъществят. Фирмите ще могат да ползват създадената комуникация в реални комуникационни кампании. Създадената комуникация също ще има максимално дълъг живот и извън фестивала – ще се проведат изложби на открито и закрито, на топ локации в София.  “Фестивалът ще се свърже с целевата аудитория на компаниите по ефективен начин. Чрез изкуство падат бариерите и творчески създадените комуникации няма да бъдат натрапчиви за аудиторията, а ще бъдат приети като изкуство”, каза още организаторът Никола Вангелов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.23", "title": " „Изкуството на рекламата“ свързва студенти и бизнеса\t\t\t"}
{"url": "https://trud.bg/%d0%bd%d0%b0%d0%b4-400-%d0%bc%d0%b8%d0%b3%d1%80%d0%b0%d0%bd%d1%82%d0%b8-%d1%81%d0%b0-%d1%81%d0%bf%d0%b0%d1%81%d0%b5%d0%bd%d0%b8-%d0%ba%d1%80%d0%b0%d0%b9-%d0%b1%d1%80%d0%b5%d0%b3%d0%be%d0%b2%d0%b5/", "text": "Над 400 мигранти са били спасени при операции на Испания, предаде Франс прес. В най-мащабната спасителна акция са евакуирани 262 души от 15 лодки, открити в района на Гибралтарския проток. Други 27 бедстващи са открити във водите на Средиземно море между Испания и Мароко, а 129 души са били спасени близо до Канарските острови в Атлантическия океан. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.23", "title": " Над 400 мигранти са спасени край бреговете на Испания"}
{"url": "https://trud.bg/%d0%bc%d0%b0%d0%ba%d1%80%d0%be%d0%bd-%d0%b7%d0%b0%d1%8f%d0%b2%d0%b8-%d1%87%d0%b5-%d0%bf%d0%be%d0%b4%d0%ba%d1%80%d0%b5%d0%bf%d1%8f-%d1%81%d0%b0%d0%bd%d0%ba%d1%86%d0%b8%d0%b8-%d1%81%d1%80%d0%b5%d1%89/", "text": "Президентът на Франция Еманюел Макрон заяви, че подкрепя налагането на финансови санкции срещу държави от Европейския съюз, които отказват приема на мигранти, предава AFP. „Не може да имаме държави, които се възползват сериозно от солидарността на ЕС, а претендират за национален интерес, когато става въпрос за приема на мигранти“, заяви Макрон по време на пресконференция в Париж заедно с новия премиер на Испания Педро Санчес. Санчес от своя страна призова за съвместни действия по отношение на миграционния проблем и поиска помощ за Испания в справянето с приема на мигранти. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.23", "title": " Макрон заяви, че подкрепя санкции срещу държави от ЕС, които отказват приема на мигранти"}
{"url": "https://trud.bg/%d0%bf%d1%80%d0%be%d1%82%d0%b5%d1%81%d1%82%d0%b8-%d0%b2-%d0%bb%d0%be%d0%bd%d0%b4%d0%be%d0%bd-%d1%81%d1%80%d0%b5%d1%89%d1%83-%d0%b8%d0%b7%d0%bb%d0%b8%d0%b7%d0%b0%d0%bd%d0%b5%d1%82%d0%be-%d0%bd%d0%b0/", "text": "Около 100 000 души излязоха днес по улиците на Лондон, за да протестират срещу излизането на Великобритания от Европейския съюз, точно две години след шокиращия резултат от референдума за Брекзит, съобщиха ДПА и Ройтерс. Протестът бе организиран от кампанията “Народен глас”, която се бори за това британците да имат право да одобрят или да отхвърлят с вота си окончателното споразумение за Брекзит, което ще бъде договорено между Лондон и Брюксел. В него участваха проевропейски политици от целия политически спектър, включително от основната опозиционна Лейбъристка партия, “Либерални демократи” и някои бунтари от Консервативната партия на премиера Тереза Мей. “Народен глас” призова привържениците си “да гарантираме, че ние, хората, които ще бъдем засегнати за поколения напред от водените от правителството преговори за Брекзит, ще имаме” последната дума по сделката за Брекзит. Но външният министър Борис Джонсън, който е твърдолинеен активист за напускане на ЕС, отговори на борещия се за оставане лагер в статия за таблоида “Сън”, че британският народ “не желае половинчат Брекзит”.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.23", "title": " Протести в Лондон срещу излизането на Великобритания от ЕС"}
{"url": "https://trud.bg/%d0%b3%d0%bb%d0%be%d0%b1%d0%b8%d1%85%d0%b0-%d0%b4%d0%b6%d1%8a%d1%81%d1%82%d0%b8%d0%bd-%d1%82%d1%80%d1%8e%d0%b4%d0%be-%d0%b7%d0%b0-%d0%bd%d0%b5%d0%b4%d0%b5%d0%ba%d0%bb%d0%b0%d1%80%d0%b8%d1%80%d0%b0/", "text": "Глобиха канадския премиер Джъстин Трюдо със 100 долара заради недекларирани слънчеви очила, съобщи телевизия Си Би Ес. През 2017 г. Трюдо и съпругата му са получили подарък от премиера на канадската провинция Остров Принц Едуард два чифта слънчеви очила в кожени калъфки. Цената на дребно на този аксесоар е между 300 до 500 долара. Местното законодателство задължава премиера да съобщи за всички получени подаръци на стойност над 200 долара в течение на 30 дни. Канадският премиер Джъстин Трюдо не е декларирал подаръка „в резултат на административна грешка“, заяви неговият говорител. Трюдо вече е платила глобата, се казва в официален документ от офиса на комисаря, който отговаря за конфликт на интереси и етични въпроси.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.23", "title": " Глобиха Джъстин Трюдо за недеклариран подарък – слънчеви очила"}
{"url": "https://trud.bg/%d0%ba%d1%81%d0%b0%d0%b2%d0%b8%d0%b5-%d0%b4%d0%be%d0%bb%d0%b0%d0%bd-%d1%89%d0%b5-%d1%81%d0%b5-%d1%81%d0%bd%d0%b8%d0%bc%d0%b0-%d0%b2-%d0%bf%d1%80%d0%be%d0%b4%d1%8a%d0%bb%d0%b6%d0%b5%d0%bd%d0%b8%d0%b5/", "text": "Ксавие Долан и Уил Бейнбринк се присъединиха към актьорския състав на филма “То, част втора”, съобщи Контактмюзик. 29-годишният канадски актьор и режисьор Долан ще се превъплъти в образа на Ейдриън Мелън, а Бейнбринк ще е в ролята на Том Роугън, съпруга на Беверли (Джесика Частейн) в продължението на филма “То” на режисьора Анди Мушети. Бейнбринк отново ще се снима заедно с Частейн, Джеймс Макавой и Бил Хейдър, след като им партнираше във филма “Изчезването на Елинор Ригби”. В новия филм Макавой ще изпълни ролята на Бил, а Хейдър – тази на Ричи. Айзея Мустафа ще е в образа на Майк, а Джеймс Рансън и Анди Бийн – съответно в тези на Еди и Стан. Бил Скарсгард отново ще е в ролята на ужасяващия Пениуайз в екранизацията на книгата на Стивън Кинг. Снимките трябва да започнат следващия месец в Торонто. Миналата година “То” донесе над 700 милиона долара приходи от прожекции в целия свят, като стана събралият най-големи приходи хорър на всички времена. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.23", "title": " Ксавие Долан ще се снима в продължението на „То“"}
{"url": "https://trud.bg/%d1%82%d0%b5%d0%b9%d0%bb%d1%8a%d1%80-%d1%81%d1%83%d0%b8%d1%84%d1%82-%d0%b8-%d0%bd%d0%b0%d0%b9%d0%bb-%d1%85%d0%be%d1%80%d0%b0%d0%bd-%d0%bf%d1%8f%d1%85%d0%b0-%d0%b2-%d0%b4%d1%83%d0%b5%d1%82-%d0%bd%d0%b0/", "text": "Тейлър Суифт изненада феновете, като покани Найл Хоран на сцената в първия от двата си концерта в две последователни вечери на лондонския стадион “Уембли”, за да изпълни песента си “Slow Hands”, съобщи Контактмюзик. Певецът от “Уан дайрекшън” се присъедини към изпълнителката на хита “Delicate” на сцената и двамата изпълниха заедно песента му “Slow Hands”. Суифт заинтригува феновете, като заяви, че специалният й гост вече е пял няколко пъти на “Уембли”. Като си има предвид, че по същото време Ед Шийран, с когото тя неведнъж си е сътрудничила, изнасяше свое собствено шоу в Кардиф, Уелс, феновете се питаха кой ще е гостът. Представяйки ирландския любимец на феновете, тя заяви: “Когато за пръв път се залавяш с нещо, искаш да почерпиш опит от човек, който вече е минал по този път. Развълнувана съм, че ще поканя да се качи на сцената изпълнител, който вече няколко пъти е пял на “Уембли”. Ще се изненадате ли, ако ви кажа, че Найл Хоран е тук?”. Изпълнителят на песента “This Town” няколко пъти е пял на “Уембли” заедно с Хари Стайлс, Луис Томлинсън и Лиъм Пейн от “Уан дайрекшън” и бившия член на бандата Зейн Малик. Хоран дебютира като соло изпълнител на “Уембли” миналата година в рамките на Летния бал на радио Кепитъл Еф Ем.  По-рано по време на същия концерт Чарли Екс Си Екс и Камила Кабело се качиха на сцената, за да изпълнят заедно със Суифт нейния хит “Shake It Off”. Концертът бе от турнето по стадиони “Reputation” на Тейлър Суифт. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.23", "title": " Тейлър Суифт и Найл Хоран пяха в дует на лондонския стадион “Уембли”"}
{"url": "https://trud.bg/%d1%85%d0%be%d1%80%d0%b0-%d0%be%d1%82-%d0%b4%d0%b2%d0%b5-%d0%be%d1%80%d1%8f%d1%85%d0%be%d0%b2%d1%81%d0%ba%d0%b8-%d1%81%d0%b5%d0%bb%d0%b0-%d0%b8%d0%b7%d0%bb%d1%8f%d0%b7%d0%be%d1%85%d0%b0-%d0%b4%d0%b0/", "text": "Акция „На пътя сме” започна тази сутрин в община Оряхово – хора от селата Горни и Долни Вадин излязоха да кърпят със собствени средства и доброволен труд разбит републикански път, който не е бил ремонтиран от 40 години, информира  . Инициативата започнала като на шега във Фейсбук, но придоби съвсем реални измерения. Събрани са близо 4000 лв., с които да бъдат закърпени около 100 кв. м път, а за второто издание на инициативата местен бизнесмен е обещал да осигури асфалт. „Сговорна дружина планина повдига” беше мотото на хората днес – в бригадата има както мъже, така и жени, както млади, така и по-стари. Сред работници са и кметовете на селата. От Пътната агенция съобщиха, че са осигурени пари за ремонт и той ще започне началото на юли, но хората се съмняват в това и припомнят, че чакат от 12 години държавата да изпълни ангажимента си към тях. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.23", "title": " Хора от две оряховски села излязоха да си ремонтират пътя"}
{"url": "https://trud.bg/%d0%bf%d1%80%d0%b5%d0%b4%d0%b8%d0%b7%d0%b1%d0%be%d1%80%d0%bd%d0%b0%d1%82%d0%b0-%d0%b0%d0%b3%d0%b8%d1%82%d0%b0%d1%86%d0%b8%d1%8f-%d0%b2-%d1%82%d1%83%d1%80%d1%86%d0%b8%d1%8f-%d0%bf%d1%80%d0%b8%d0%ba/", "text": "Предизборната агитация в Турция приключва в 18 ч. днес, но преди това в Истанбул са планирани два големи митинга, съобщава ДПА. Последните предизборни демонстрации на сегашния президент Реджеп Тайип Ердоган и на основния му съперник Мухаррем Индже ще се състоят през днешния ден в турския мегаполис. Ердоган, лидер и кандидат на ислямо-консервативната Партия на справедливостта и развитието (ПСР), остава фаворит за президентския пост. Той обаче може и да не успее да получи над 50 процента на първия тур на изборите. На евентуален балотаж на 8 юли сегашният президент вероятно ще се изправи срещу лидера на опозиционната Народнорепубликанска партия (НРП) Мухаррем Индже. Според сондажите трета ще е кандидатката на Добра партия Мерал Акшенер, а на четвърто място ще се нареди Селяхаттин Демирташ от прокюрдската Демократична партия на народите (ДПН), който води кампанията си от затвора. Заключителният митинг на Акшенер също ще бъде в Истанбул днес. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.23", "title": " Предизборната агитация в Турция приключва в 18 ч. днес"}
{"url": "https://trud.bg/%d1%86%d0%b2%d0%b5%d1%82%d0%b0-%d0%ba%d0%b0%d1%80%d0%b0%d1%8f%d0%bd%d1%87%d0%b5%d0%b2%d0%b0-%d0%bf%d1%80%d0%b8%d1%81%d1%8a%d1%81%d1%82%d0%b2%d0%b0-%d0%bd%d0%b0-%d0%bc%d0%be%d0%bb%d0%b5%d0%b1%d0%b5/", "text": "Председателят на Народното събрание Цвета Караянчева присъства на молебена за чадородие в Троянския манастир. Молебенът беше отслужен от Негово Преосвещенство Велички епископ Сионий, игумен на Троянския манастир. Събитието е под патронажа на председателя на парламента Цвета Караянчева. Инициативата е на народния представител Иван Миховски и Фондация „Искам бебе“. За да присъстват на молебена, дойдоха много граждани от цялата страна. Заедно да се помолим за повече деца на България, призоваха от Фондация „Искам бебе“. В Троянския манастир председателят на Народното събрание Цвета Караянчева стана кръстница на двете малки сестри – Ванеса и Зорница. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.23", "title": " Цвета Караянчева присъства на молебена за чадородие в Троянския манастир"}
{"url": "https://trud.bg/%d1%85%d0%b5%d1%82%d0%b8-%d0%b4%d0%b5%d1%84%d0%b8%d0%bb%d0%b8%d1%80%d0%b0%d1%85%d0%b0-%d1%81-%d0%be%d0%b1%d0%bb%d0%b5%d0%ba%d0%bb%d0%b0-%d0%bf%d1%80%d0%b5%d0%b4%d0%b8-4000-%d0%b3%d0%be%d0%b4%d0%b8/", "text": "Прет-а-порте на хетски облекла от преди 4000 години, измайсторени по изображения върху релефи, събра очите на публиката в петък вечер в Археологическия музей във Варна. Цветният спектакъл „Едно пътуване на цивилизацията. Хетите са в България” е по случай председателството на България на ЕС, каза на откриването му в морската столица консулът на Турция в Бургас Нурай Иньонтепе. Той създава културни и творчески мостове между Турция и България, тръгвайки от Чорум / Хатуша-столицата на Хетите, която е в списъка на ЮНЕСКО и „Паметта на света”. Спектакълът освен ревюто с автентични облекла беше съпроводен с изпълнения на живо с хетски инструменти, също направени по древните барелефи. Ансамбълът със солист Назлъ Йоксюз изпълни музика на хетска лира, чифте кавал , замбир, хетска дарбука , бандир и ударни инструменти. Съпровождащата фотоизложба показва постиженията на хетската цивилизация, оставила многостранни следи в епохата, в която са живели в централна Анадола. Древните й жители са почитали богинята на слънцето Аринна, бога на небето и бурята Тешуп, на плодородието Кумарби. Това е мястото, където е подписано първото мирно споразумение Кадеш, посочи Алпер Билан, шеф на УС на фондация „Vakif 19”. Пътуването в цивилизацията на хетите минава през Бургас, Варна и Пловдив. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.23", "title": " Хети дефилираха с облекла преди 4000 години\t\t\t"}
{"url": "https://trud.bg/%d0%ba%d0%be%d1%80%d0%b0%d0%b1-%d1%81-230-%d0%bc%d0%b8%d0%b3%d1%80%d0%b0%d0%bd%d1%82%d0%b8-%d1%87%d0%b0%d0%ba%d0%b0-%d0%b4%d0%b8%d0%bf%d0%bb%d0%be%d0%bc%d0%b0%d1%82%d0%b8%d1%87%d0%b5%d1%81%d0%ba%d0%be/", "text": "Корабът “Лайфлайн”, заплашен от конфискуване в Италия, очаква в международни води дипломатическо решение и провизии за намиращите се на борда му около 230 мигранти, съобщи наелата го германска неправителствена организация “Лайфлайн”, цитирана от Франс прес. Рим изключи възможността да позволи на кораба да влезе в италианско пристанище и заяви, че иска да провери дали националността на кораба съответства на холандската му регистрация. “Очакваме дипломатическо решение. Водят се преговори между различни страни”, които може да приемат кораба “Лайфлайн” и мигрантите, заяви пред АФП Аксел Щаер, представител на организацията в Германия, който отказа да съобщи подробности. Очаква се утре да бъдат получени хранителни припаси, лекарства и завивки от Малта, добави той. Италия обвинява организацията “Лайфлайн” в действия, противоречащи на международното право, защото е взела на борда си мигранти в момент, когато либийската брегова охрана е била на път да се намеси. Организацията твърди, че се е притекла на помощ на мигранти, изпаднали в затруднено положение. Те са около 230 души, включително 14 жени и 4 деца. Представителят на “Лайфлайн” отхвърли обвиненията на Италия, че корабът използва нелегално холандското знаме и увери, че всички документи са в ред. Представителството на Холандия в ЕС от своя страна заяви, че корабът не фигурира в холандските морски регистри. Петима мигранти загинаха днес край бреговете на Либия и близо 200 бяха спасени при опит да прекосят Средиземно море, съобщи либийската брегова охрана. При първата операция край град Гарабули са били спасени 94 мигранти, включително 9 жени и 3 деца. Петима мигранти от Судан, Нигерия, Чад и Египет са загинали при потъването на надуваемата лодка. При друга операция в същия район са били спасени 91 мигранти. Общо от сряда насам либийските сили са спасили или върнали 900 мигранти. Те са откарани в центрове за задържане, където очакват да бъдат върнати в родните си страни, отбелязва АФП. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.23", "title": " Кораб с 230 мигранти чака дипломатическо решение в морето"}
