{"url": "https://trud.bg/%d0%bb%d1%83%d0%b8-%d0%b2%d1%8e%d0%b8%d1%82%d0%be%d0%bd-%d0%ba%d1%83%d0%bf%d1%83%d0%b2%d0%b0-%d1%82%d0%b8%d1%84%d0%b0%d0%bd%d0%b8/", "text": "Продажбата ще бъде финализирана до края на 2020 г. Компанията LVMH, собственик на “Луи Вюитон”, потвърди официално, че ще купи американската фирма за бижута “Тифани” за 16,2 млрд. долара, предаде Би Би Си. Това е най-голямата в историята сделка между компании за луксозни стоки, посочва “Блумбърг”. Тя е и най-голямото придобиване на LVMH до момента и се очаква да бъде финализирана до края на 2020 г. Собственик на LVMH е Бернар Арно, който в началото на година стана третият най-богат човек в света със състояние над 100 млрд. долара. Гигантът LVMH вече притежава 75 марки, сред които “Кристиан Диор”, “Фенди”, “Живанши”, има 156 000 служители и над 4500 магазина. “Тифани” пък е нещо като институция в Ню Йорк, където се намира и най-известният є магазин – на 5-то авеню. Компанията придоби световна слава след филма “Закуска в Тифани” от 1961 г. с участието на Одри Хепбърн. Основана през 1837 г., фирмата има 14 000 служители и 300 магазина.", "date": "2019.11.25", "title": " “Луи Вюитон” купува “Тифани”\t"}
{"url": "https://trud.bg/%d0%b7%d0%be%d1%80%d0%b0%d0%bd-%d0%b7%d0%b0%d0%b5%d0%b2-%d0%b8%d0%b7%d1%8f%d0%b2%d0%bb%d0%b5%d0%bd%d0%b8%d1%8f%d1%82%d0%b0-%d0%bd%d0%b0-%d0%bb%d0%b8%d0%b4%d0%b5%d1%80%d0%b0-%d0%bd%d0%b0-%d0%b2%d0%bc/", "text": "Зоран Заев остро осъди поведението на лидера на опозицията Християн Мицкоски от ВМРО-ДПМНЕ, който в рамките на 24 часа изрази напълно противоположни становища за Договора за приятелство с България, съобщи  . „Всички видяхме за какво става дума. Той публично заяви, че подкрепя всичко добро в този договор. Но не знам, защо, когато се прибра в родината, направи противоположни изказвания. Това изобщо не е сериозно. Първо не е сериозно за македонските граждани, а след това и за нашите съседи“, заяви Заев по повод на последните изяви на Мицкоски. „България е наш приятел, подписахме Договор за приятелство. Мицкоски често определя споразумението като капитулация, като лошо за държавата. След това отиде на срещата на Европейската народна партия /ЕНП/ и подкрепи документа, след което в края на работния ден отново промени мнението си, че е против него“, отбеляза македонският премиер. „Това е много несериозно“, подчерта Заев.", "date": "2019.11.25", "title": " Зоран Заев: Изявленията на лидера на ВМРО-ДПМНЕ за договора с България са несериозни"}
{"url": "https://trud.bg/%d1%82%d0%b5%d0%b9%d0%bb%d1%8a%d1%80-%d1%81%d1%83%d0%b8%d1%84%d1%82-%d0%bf%d0%be%d0%b4%d0%be%d0%b1%d1%80%d0%b8-%d1%80%d0%b5%d0%ba%d0%be%d1%80%d0%b4-%d0%bd%d0%b0-%d0%bc%d0%b0%d0%b9%d0%ba%d1%8a%d0%bb/", "text": "Тя грабна приза “Изпълнител на десетилетието” Тейлър Суифт стана изпълнителят с най-много награди от престижните отличия Американските музикални награди – 28, с което подобри рекорда на Майкъл Джексън. На бляскава церемония в театър “Майкрософт” в Лос Анджелис тя стана изпълнител на десетилетието. Освен това получи награда за изпълнител на годината, любим поп/рок албум, любимо музикално видео, любима изпълнителка – поп/рок, любим съвременен изпълнител. Тейлър Суифт изпя на живо най-големите си хитове, а накрая покани на сцената две от новите надежди на поп музиката Холзи и Камила Кабейо, за да изпълнят заедно диамантения є сингъл Shake It Off. Певицата Били Айлиш грабна две награди – за нов изпълнител на годината и за най-добър изпълнител на алтернативна музика. Звездата Ариана Гранде имаше номинации в шест категории, но си тръгна без статуетка. Рапърката Лизо, която неотдавна получи най-много номинации за Грами, си тръгна от церемонията с празни ръце.", "date": "2019.11.25", "title": " Тейлър Суифт подобри рекорд на Майкъл Джексън"}
{"url": "https://trud.bg/%d1%81%d0%bf%d0%b5%d1%88%d0%bd%d0%b0%d1%82%d0%b0-%d0%bf%d0%be%d0%bc%d0%be%d1%89-%d0%b2-%d1%81%d0%bb%d0%b8%d0%b2%d0%b5%d0%bd-%d0%b2%d0%b8%d0%ba%d0%b0-%d0%be%d1%82%d0%bd%d0%be%d0%b2%d0%be-%d0%bf%d0%be/", "text": "Центърът за спешна помощ е потърсил отново съдействието на пожарникарите, за да бъдат пренесени пострадали от домовете си до линейките, съобщиха от полицията в Сливен. На 22 ноември, минути преди полунощ, от спешния център извикали огнеборците, за да свалят на носилка 85-годишна жена със счупен крак и да качат носилката в линейката. На следващия ден в 9,30 ч. пожарникарите отново се отзовали. Този път, за да пренесат от дома му и да внесат в линейката болен мъж на 54 години.", "date": "2019.11.25", "title": " Спешната помощ в Сливен вика отново пожарникарите"}
{"url": "https://trud.bg/%d1%80%d0%b0%d0%b1%d0%be%d1%82%d0%bd%d0%b8%d0%ba-%d1%85%d0%b0%d1%80%d0%b8%d0%b7%d0%b0%d0%bb-%d0%b1%d1%8a%d1%87%d0%b2%d0%b8-%d0%b8-%d0%bc%d0%b5%d0%b4%d0%bd%d0%b8-%d1%82%d1%80%d1%8a%d0%b1%d0%b8-%d0%b7/", "text": "Работник от Нова Загора харизал на нелегални търговци медни тръби и бъчви от предприятието, където е бил назначен, съобщиха от полицията.  По първоначални данни, причинената материала щета на собственика възлиза на близо 100 000 лева. Криминалистите започнали работа по случая на 23 ноември, когато потърпевшият бизнесмен подал сигнал.  Установили, че от 9 ноември насам от фирмата са били изнесени скъпите медни тръби и висококачествени бъчви за отлежаване на вино.  Разследването ги отвело до извършителя – 53-годишният работник, който изпълнявал длъжността на пазач. Оказало се, че той получава редовно заплатата си от близо 1000 лева. Но срещу няколко пъти по-малка сума и няколко литра ракия склонил да участва в престъпната схема. Подкупът му бил даден от местни роми, които служителят пуснал на територията на предприятието и те изнесли, каквото им харесало. Криминалистите са установили къде се намират откраднатите тръби. Бъчвите са били продадени веднага. Сега полицаите обикалят из общината, за да ги изземват. Някои от буретата вече били напълнени от новите им купувачи. Работата по случая продължава. Тепърва ще се уточнява и точният размер на щетата. Води се досъдебно производство.", "date": "2019.11.25", "title": " Работник харизал  бъчви и медни тръби за 100 000 лева"}
{"url": "https://trud.bg/%d0%b1%d0%b0%d0%bd-%d0%bd%d0%b8%d0%bc%d1%85-%d0%bd%d0%b5-%d1%84%d1%83%d0%bd%d0%ba%d1%86%d0%b8%d0%be%d0%bd%d0%b8%d1%80%d0%b0-%d0%bf%d1%8a%d0%bb%d0%bd%d0%be%d1%86%d0%b5%d0%bd%d0%bd%d0%be-%d1%81%d0%bb/", "text": "След отделянето си от Българската академия на науките Националният институт по метеорология и хидрология не функционира пълноценно, служителите му са демотивирани и липсват нови, млади и квалифицирани кадри, – това се казва в становище на Общото събрание на Академията, разпространено от пресцентъра на БАН. Оттам уточняват, че същата констатация се съдърва в мотивите към публикувания за обсъждане законопроект за Националния институт по метеорология и хидрология (НИМХ). От Академията призовават министерството на образованието да посочи изрично БАН като основна заинтересована страна по законопроекта и да иницира експертно обсъждане на проблемните в него. Пълният текст на позицията на БАН: „Общото събрание на Българската академия на науките на свое заседание от 25.11.2019 г. разгледа подробно текстовете на законопроекта за Националния институт по метеорология и хидрология (НИМХ) и мотивите към него и изразява следната позиция: В мотивите към публикувания за обсъждане законопроект се констатира, че след отделянето на НИМХ от БАН, институтът не функционира пълноценно при изпълняване на националните и международните си дейности и че демотивирането на работещите в него и липсата на постъпващи висококвалифицирани млади кадри може да доведе до загуба на капацитет в областта на метеорологията, хидрологията и агрометеорологията в България. Общото събрание на БАН е убедено, че посочените проблеми се коренят в сегашния подход на управление и функциониране на НИМХ и не могат да бъдат решени с предлагания закон. Когато НИМХ беше част от БАН, при разпределението на Компонент 2 от бюджета на БАН към институтите въз основа на постигнати резултати, представителите на НИМХ застъпваха тезата, че тяхната дейност е предимно оперативна и основният ресурс на Института е ангажиран с тази дейност, поради което научната им продукция е несъизмерима по качество и количество с тази на останалите звена на БАН. Нещо повече, с влизането в сила на измененията на Закона за развитието на академичния състав в Република България (ДВ, бр. 30 от 3 април 2018 г.), определящи минимални национални изисквания за заемане на академичните длъжности „главен асистент“, „доцент“ и „професор“ и осъщественият контрол върху тяхното спазване в институтите на БАН, се изясни обстоятелството, че част от заемащите академични длъжности в НИМХ не покриват тези критерии. След закриването на НИМХ-БАН и създаването на НИМХ при МОН, 12 учени от НИМХ–БАН пожелаха да останат на работа в Българската академия на науките. Справката в Регистъра за академични длъжности и научни степени на НАЦИД показва, че в момента само трима учени от НИМХ при МОН покриват минималните изисквания по действащия Закон за развитие на академичния състав в Република България, а запазването на академичните длъжности на останалите служители в НИМХ при МОН влиза в сериозно противоречие и по същество компрометира ЗРАСРБ. Това води до фактическата констатация, че НИМХ не е научна организация и не би могла да изпълнява голяма част от дейностите, описани в чл. 5 в предлагания законопроект за НИМХ. Проблематични са още акредитацията за обучение по докторски програми, достъпа до участие в международни научни програми и кандидатстването по специфични научни проекти, финансирани от национални, европейски и международни източници. Ето защо, ОС на БАН счита, че: 1. Декларативното законово постулиране в чл. 2. (1), според което „НИМХ е национална автономна научна организация в областите метеорология, хидрология и агрометеорология“ е противозаконен прецедент. Една организация да се обявява за „научна” със закон е грубо нарушаване на принципите на академизма и на механизма за провеждане и оценка на научните изследвания. С тази законова формулировка се изземват функциите на Националната агенция за оценяване и акредитация (НАОА) като специализиран държавен орган, който контролира дейността на висшите училища и научните организации. 2. Чл. 6 и чл. 7 от предлагания закон превръщат НИМХ при МОН в монополист на достъпа до метеорологични и хидрометеорологични данни. Натрупаните данни и архивът на НИМХ-БАН са резултат от дългогодишна дейност не само на този институт, но и на други звена от БАН и по същество актът на монополизиране на достъпа до тях представлява присвояване на интелектуален продукт. Законът следва да направи ясно разграничение между предоставянето на достъп до данните, чието събиране се финансира с публични средства, или които (на основание на чл. 6) се „предоставят безвъзмездно и в пълен обем“ на НИМХ при МОН от „всички държавни органи, публични организации и търговски дружества с държавно участие в капитала“, от една страна, и, от друга – възмездното предоставяне от НИМХ на услуги, научни продукти, експертизи и обучения, визирани в чл. 7. Монополът върху достъпа до метеорологични и хидрометеорологични данни би създал пречки за провеждане на научни изследвания и други дейности, базирани на тези данни, от други институции, стопански и неправителствени организации. Това би имало негативни икономически последици и би затруднило редица дейности, пряко или косвено свързани с националната сигурност. 3. Тезата в проектозакона, че НИМХ при МОН е единственият правоприемник на закрития Национален институт по метеорология и хидрология към БАН не отговаря на истината. НИМХ при МОН беше създаден, с едно ad hoc и палиативно решение, чрез включването му в § 1 от Преходните и заключителни разпоредби на Закона за държавния бюджет на Република България за 2019 г. На 03.12.2018 г. ОС на БАН със свое решение, в пълно съответствие с възложените му функции от Закона за БАН, създаде Институт за изследване на климата, атмосферата и водите (ИИКАВ–БАН) като правоприемник на НИМХ-БАН. Би следвало всички права и задължения – имуществени, права по интелектуална собственост, членство в различни организации на двете институции, да бъдат уредени чрез споразумение. 4. Обръщаме внимание, че включването в законите на разпоредби, които са в конфликт с разпоредбите на Конституцията на Република България (чл. 17), Конвенцията за защита на правата на човека и основните свободи (чл. 1 от Протокол № 1 към Конвенцията за защита правата на човека и основните свободи) и Хартата на основните права на Европейския съюз (чл. 17) застрашават устоите на правовата държава и подкопават доверието на обществото в управлението на страната и в авторитета на държавната власт. Общото събрание на БАН призовава МОН да посочи изрично БАН като основна заинтересована страна по предлагания законопроект за НИМХ, като направи необходимото за експертно обсъждане на проблемните моменти в проектозакона. БАН призовава Съюза на учените, Съвета на ректорите, висшите училища, всички учени в България и българската общественост да вземат отношение по предлагания законопроект, който засяга не само БАН, но и цялата научна общност.“", "date": "2019.11.25", "title": " БАН: НИМХ не функционира пълноценно, служителите му са демотивирани"}
{"url": "https://trud.bg/%d0%b4%d0%b5%d1%86%d0%b0%d1%82%d0%b0-%d0%be%d1%82-%d1%85%d0%b0%d0%b4%d0%b6%d0%b8%d0%b4%d0%b8%d0%bc%d0%b8%d1%82%d1%80%d0%be%d0%b2%d0%be-%d1%81%d0%b5-%d0%b2%d1%8a%d1%80%d0%bd%d0%b0%d1%85%d0%b0-%d0%b2/", "text": "Децата от ямболското село Хаджидимитрово, които миналата седмица бяха приети по спешност с диагноза хранително отравяне вече са на училище, съобщи . Временно е отменено обедното хранене в средищното училище в Дражево, тъй като столът остава затворен до приключването на проверките. 22-те деца, приети със стафилококова инфекция бяха изписани в четвъртък и днес повечето от тях са на училище, информира кметът на община Тунджа Георги Георгиев: „Целодневната организация ще бъде възстановена, когато се възстанови обедното хранене“. Според ръководството на общината не храната в училище е причина за инфекцията. Служителката там беше санкционирана за това, че не е съхранила проби от обедната храна и се е наложило да се вземат изследвания от кухнята –майка: „В храната от кухнята майка няма никакви инфекции. Логично обяснение как са се заразили точно 22 деца, точно 22 от Хаджидимитрово и никой друг, никой не може да ни убеди, че инфекцията е тръгнала от там“. От Агенцията по безопасност на храните и РЗИ официално отказват да обявят резултатите от пробите, позовавайки се на прокурорската проверка, която тече в момента.", "date": "2019.11.25", "title": " Децата от Хаджидимитрово се върнаха в училище"}
{"url": "https://trud.bg/%d0%bd%d0%b0%d0%b9-%d0%bc%d0%b0%d0%bb%d0%ba%d0%be-45-%d0%b4%d1%83%d1%88%d0%b8-%d1%81%d0%b5-%d0%be%d1%82%d1%80%d0%be%d0%b2%d0%b8%d1%85%d0%b0-%d1%81-%d0%b3%d0%b0%d0%b7-%d0%b2-%d1%80%d1%83%d1%81%d0%b8/", "text": "В село Вад, Нижегорордска област най-малко 45 души бяха хоспитализирани с признаци на отравяне с газ, предава ТАCC. Сред пострадалите са 44 ученици и един учител от местно училище. Лекарите оценяват състоянието на 10 ранени като умерено тежко. Регионалното министерство на здравеопазването подчерта, че никой не е пострадал тежко. Нито един от пострадалите не се е наложило да остане в болница. Една от сградите на училището е трябвало да бъде затворена. Останалите сгради на училището, където отровният газ не е достигнал, работят в обичаен режим. По предварителни данни инцидентът е възникнал поради изпускането на одорант от газоразпределителна станция, разположена на един и половина километра от училището. Изтичането на веществото скоро е спряно. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.25", "title": " Най-малко 45 души се отровиха с газ в Русия"}
{"url": "https://trud.bg/20-%d0%b2%d0%b5%d1%89%d0%b8-%d0%bb%d0%b8%d1%86%d0%b0-%d1%80%d0%b0%d0%b7%d0%ba%d1%80%d0%b8%d0%b2%d0%b0%d1%82-%d0%b9%d0%be%d0%b0%d0%bd-%d0%bb%d0%b8-%d0%b5-%d1%83%d0%b1%d0%b8%d0%bb-%d0%b3%d0%b5%d0%be/", "text": "400 хил. лв. кръвнина искат родителите на загиналия Камери на Националното радио заснели “самотния бегач”  Десет свидетели бяха призовани днес в Софийски градски съд по делото срещу Йоан Матев, от тях се явиха шестима. Той е обвинен за убийството на 16-годишния Георги Игнатов на 2 юни 2015 г. в Борисовата градина. Марсел, брат на Йоан Матев, който отведе разследващите до ножа, с който е извършено убийството, се отказа да свидетелства още през 2018 година, когато делото тръгна по същество. Той твърдеше, че не са го разбрали и че не е казвал, че Йоан и намушкал 16-годишния Георги, а че двамата са видели убиеца, който изхвърлял ножа в шахтата. Днес показания дадоха охранители от Националното радио, били на смяна, когато камери на сградата заснели заснели бягащият от местопрестъплението младеж. Някои от съучениците на Йоан Матев го разпознали по силуета му, но си замълчали. Списъкът с вещи лица по делото е огромен – над 20 души, които трябва да изготвят различни експертизи. Една от тях трябва да разкрие чии са намерените по ножа, с който е убит Георги, два вида косми – човешки и животински. По оръжието не можа да се изолира биологичен материал, за да се разбере в чии ръце е бил ножът по време на престъплението. Подсъдимият Йоан Матев продължава да бъде с мярка за неотклонение “задържане под стража” и бе доведен в съдебната зала под конвой и с белезници. Въпреки, че не е юрист, като негов защитник в процеса участва и майка му Сребрина Гаджева. В началото на делото съдът допусна гражданските искове на родителите на убитото момче, които поискаха обезщетение в размер на 400 000 лв. Ако Йоан Матев бъде признат за виновен, той може да получи присъда от 5 до 12 години, тъй като към момента на извършеното престъпление е бил непълнолетен. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.25", "title": " 20 вещи лица разкриват Йоан ли е убил Георги"}
{"url": "https://trud.bg/%d0%bf%d0%be-%d0%b7%d0%b0%d0%bc%d0%be%d0%b6%d0%bd%d0%b8%d1%82%d0%b5-%d0%b2%d0%b7%d0%b8%d0%bc%d0%b0%d1%82-%d0%bf%d0%be%d0%b2%d0%b5%d1%87%d0%b5-%d0%b1%d0%be%d0%bb%d0%bd%d0%b8%d1%87%d0%bd%d0%b8/", "text": "Увеличават се обезщетенията за период от 15 до 30 дни Българите с по-високи доходи взимат повече болнични. В последните години е налице и увеличение именно на дела на получателите на болнични от най-високодоходните групи, посочва анализ на КНСБ. Докато през 2014 г. 29,5% е бил делът на хората, взели обезщетения, които се осигуряват на доход от 1,5 до 2 пъти над средния, то през 2018 г. делът им е нараснал до 34,2% от общия брой. При тези получили парично обезщетение по болест, изчислено на база доход над 2-кратния размер на средния, расте от 25,2% през 2014 г. до 27% през 2018 г. Според анализа делът на болничните листове с продължителност до 7 дни е нисък на фона на общия брой, както и за разходите за обезщетения по болест като цяло. Увеличаването на броя на болнични с дълъг срок, а не на късите болнични листове, натоварва работодателите и техните разходи, показват още данните на синдиката. Междувременно от АИКБ обявиха, че подкрепят решението на Асоциация на организациите на българските работодатели да прекратят участието си в Тристранката до внасянето на адекватни предложения за ограничаване на злоупотребите с болничните. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.25", "title": " По-заможните взимат повече болнични"}
{"url": "https://trud.bg/%d0%b4%d0%be%d0%b1%d1%80%d0%b8%d1%8f%d1%82-%d1%86%d0%b0%d1%80-%d0%b8-%d0%bb%d0%be%d1%88%d0%b8%d1%82%d0%b5-%d0%b1%d0%be%d0%bb%d1%8f%d1%80%d0%b8/", "text": "Мъчеха се много хора да обяснят, че проблемът с фалшивите болнични не се решава, като се наказват истинските болни. От управляващите повтаряха, че тарикатите ползвали болнични, за да прескачат до Гърция. Синдикатите заплашиха с протести. Социалният министър подхвърли идеята фирмите да плащат само 15 дни болнични. Честните хора недоумяваха. И ето, че премиерът Борисов реши еднолично предложението за болничните да не се внася в парламента. „Няма да наказваме болните заради тарикатите.“ Прекрасно! Остава само да се измисли как да се проверяват фалшивите болнични. Нещо не им достига въображение и опит на болярите и сега мълчат. Разбраха ли колко е несправедливо или смятат, че премиерът просто иска да спре протестите? Паралелно с болната тема за болничните обществото бе шокирано от трагичната новина за смъртта на 3-годишно дете, което не било прието от три елитни болници. Започнаха проверки. Лекарите солидарно се подкрепиха, започнаха да вадят аргументи, които само те знаят верни ли са или не. Преминаха и в настъпление. В студиото на би ти ви се скараха на Хекимян, че подклаждал кампания против лекарското съсловие. Тъгата и съчувствието на хората преляха в гняв. И отново „дежурният“ по управление на кризисни ситуации – премиерът Борисов, изригна гневно и поиска министърът на здравеопазването Ананиев да отстрани временно шефовете на трите болници, докато текат проверките, а експертизите да продължат във ВМА. За да бъде ясен смисълът на това решение Борисов допълни: „Трябва да има възмездие!“ Не звучеше добре за министър-председател на една правова държава. Но ако тази намеса на главата на изпълнителната власт целеше някакво рейтингово постижение, това бе достигнато сто на сто. Добрият цар, на когото пречат лошите боляри. Борисов бе истински гневен. Действаше по интуиция, както и друг път се беше случвало. Но изненадващо в социалната мрежа имаше и критични бележки, които също изглеждаха искрени и аргументирани. Техният най-общ смисъл беше, че при липсата на реформи в здравеопазването не можем да очакваме нищо добро. И вина за това носи самият премиер. Той си е подбирал болярите. Като пример се привежда и скорошната му драматична намеса във футболните дела, когато изгони окопалия се Борислав Михайлов. През тази седмица на премиерски „чудеса“ се чака той бързо да намери решение и на проблема с водата на Перник. Но там болярите се бяха постарали да поставят града в пълна безизходица и наистина само чудо може да помогне. Но от Бойко се очакват и свръхестествени чудеса. Чудото стана – отначало с два милиона лева. Ако избирателите гласуваха за самите боляри, партията на Борисов можеше и да е загубила изборите. И затова той избра номера с джипа, с който обикаляше родината. И спечели изборите. Повтори го и на следващите избори. За него е славата. Но и отговорността – умират деца, лекарите – недоволни, здравеопазването закъсва, преливат язовири, пресъхват язовири, хората недоволстват, хората го тачат. От проблем на проблем. Така ли ще я караме? Не идва ли време за по-радикални решения, за генерални промени и реформи, след които държавата да функционира по-добре? Местните избори поставиха въпроса готови ли са избирателите на БСП и на „либералната столична общност“ на общи действия в името на по-ефективно управление? Подобно взаимодействие излиза извън рамката на идеологическите различия и може да стъпи на основата на прагматичните решения на проблемите в София. Изборите отговориха частично на този въпрос. Сега трябва да проследим дали тези първи стъпки ще претърпят развитие. Ролята на лаборатория ще играе новият СОС, в който има относителен баланс на политическите сили. От общо 61 съветници ГЕРБ -СДС разполага с 27, а ВМРО с 4. БСП разполага с 15 съветници, Демократична България с 12, като се декларира като опозиция, Атака с 2, а Борис Бонев е сам, но с неизяснена позиция към кой лагер принадлежи. Герджиков обяви, че няма да правят друга коалиция освен ГЕРБ-СДС, но вече прибягна и до патриотите. Калоян Паргов, който е дипломат не само по образование, но и като поведение, се ограничи да заяви, че 15 съветници – два пъти повече от 2015 г. от БСП, ще работят за 30. От това, дали този лабораторен експеримент ще даде резултат, ще зависи дали управляващите ще прокарват с лекота решенията си или ще трябва да се съобразяват с мнението на опозицията. Ще следим с подчертан интерес. Надигащата се съпротива на болярското съсловие пряко се сблъсква с активността на разследващите журналисти. Имаме вече няколко интриги. Разобличените болнични шефове в Пазарджик минаха в настъпление срещу разкритията на Васил Иванов от Нова телевизия. Това е изпитание за новия собственик Кирил Домусчиев – ще защити ли своя журналист, без обаче да прибягва до обществените си привилегии? Това ще омаловажи въздействието на неговите разкрития. Но и да не го изоставя.   Героите от 94-та не се предават Футболните босове също се окопитиха и предявиха претенции за запазване на статуквото. Но Петър Нанев от би ти ви им нанесе нов удар, като разкри какви са били финансовите им интереси от управлението на футбола. Какъв цинизъм – за сметка на детско-юношеския футбол. Това дава нов тласък на скандала. След като толкова години спортната журналистика търпеше безобразията в БФС, сега е време и тя да мине в настъпление. Остава да видим дали ще се възползва премиерът от критичната енергия на журналистите за смели реформи – не само във футбола.", "date": "2019.11.25", "title": " Добрият цар и лошите боляри\t"}
{"url": "https://trud.bg/%d0%b4%d0%b0%d0%bd%d0%b8%d0%b5%d0%bb-%d0%bf%d0%b0%d0%bd%d0%be%d0%b2-%d0%ba%d0%bc%d0%b5%d1%82-%d0%bd%d0%b0-%d0%b2%d0%b5%d0%bb%d0%b8%d0%ba%d0%be-%d1%82%d1%8a%d1%80%d0%bd%d0%be%d0%b2%d0%be-%d0%b8-2/", "text": "Новите мандати на кметовете вече започнаха, а новите бюджети тепърва ще са обект на спорове в общините. Важна част от тях са местните данъци и такси. Ще има ли увеличение на размерите им? Как кметовете ще отговорят на финансовия министър Владислав Горанов, който им препоръча да не държат ниски налозите, а да направят сериозна ревизия на приходната част, за да не искат после допълнителни средства от правителството за местни проекти? Разговаряме с кмета на Велико Търново Даниел Панов, който е и председател на Националното сдружение на общините в Република България (НСОРБ). – Господин Панов, местните данъци и такси – това е темата, която влиза на дневен ред в общините през идните месеци. И то на казаното от министър Горанов, че кметовете трябва да преценят дали налозите в техните общини са ниски и да ги увеличат. Каква е позицията на НСОРБ?   – Всеки от кметовете всяка година, преди да започне разработването на общинския бюджет, прави анализ на приходите. И този анализ има три аспекта: достигнат ли е максимума по отношение на събираемост на местните данъци, има ли резерви в действащите ставки и каква е границата на поносимост, зад която може да се окаже, че натикваме хората в сивата зона и те спират да плащат данъци. НСОРБ всяка година анализира данните за събираемостта на местните данъци. За 2018 г. средната събираемост е 72,8%, което е много висок показател. За община Велико Търново събираемостта е близо 80%. Много ми се иска, когато КЕВР взема решенията за вдигане на цената на монополистите, също да изисква от тях анализ на събираемостта. Мислите ли, че е справедливо енергодружествата или топлофикациите да имат несъбрани задължения от десетки години и ние с вас да плащаме освен своите сметки, тези на неплащащите днес и тези на неплатилите вчера? Надявам се, че принципите на отговорност пред гражданите, от които се ръководят местните власти, е крайно време да бъдат възприети и на други нива. Вторият аспект е дали няма пропуски в действащата система, които да не водят до необходимия обем събрани данъци. Да, има. Веднага ви давам пример от община Велико Търново – без да повишаваме данъка за автомобили, възможността да получаваме информация директно от регистрите на КАТ доведе до повишение на приходите на общината. НСОРБ от няколко години апелира за цялостна преоценка на нормативната база, свързана с имуществените данъци. Там са правени множество промени, обикновено, както казваме „на парче“, но заложените бомби гърмят в джоба на общините. Още в края на 2018 г., с колегите ми в УС на НСОРБ обсъждахме основните стратегически и нормативни промени, с които на общините може да бъде осигурен инструментариум за формиране на ефективни местни политики, вкл. и за повишаване на собствените приходи, а оттам и на обхвата и качеството на публичните услуги. Нашите виждания са изпратени на министъра на финансите. Ще бъда по-конкретен – две теми, по които в НСОРБ сме си написали много добре домашното и се надяваме на не просто да бъдем изслушани, но и да бъдем чути. Данъчната основа на имотите и застрахователната стойност на автомобилите. През май тази година отново сме изпратили писмени предложения, които са оформени на базата на експертен анализ на нормативната уредба и на резултатите от общинските дискусии, които проведохме в страната. Още тогава алармирахме, че във формулата за определяне на данъчната оценка на имотите присъстват „неустановими“ и морално остарели показатели – за телефонизация в жилищните имоти, например. За сметка на това отсъстват други, влияещи на реалната пазарна цена: достъпност до масов градски транспорт; до публични услуги – образователни и здравни заведения, достъп до паркове, зелени площи и т. н. Ако бъдат преразгледани тези критерии, реално онова, което общината прави за облагородяване в публичната инфраструктура, пряко ще се отразява върху стойността на имота. Формулата за определяне на данъчните оценки не изменяна същностно от 1997 г. Въпрос, който поставят общините, е и за категоризираните като курортни селища, но без развит туризъм или някаква значителна инвестиционна активност. Самият факт, че са записани като курортни селища води до надценена данъчна оценка на имотите, вкл. тези общинска собственост – например община Брезник. Общините, на чиято територия има много сгради – паметници на културата, каквито са Велико Търново, Русе, Пловдив, Варна, Трявна и други, са натоварени с допълнителни отговорности по контрола за поддръжката на зданията, но собствениците са освободени от данък сгради и общините освен че губят от данък, извършват допълнителни разходи да издирват собствениците, да правят предписания, да проверяват тяхното спазване, да водят дела и пр. Друг проблем е застрахователната стойност на автомобилите. Тя се определя от застрахователите и общините се съобразяват с тази оценка при изчисляване на данъка, без да са ясни критериите, компетентността на служителите и така нататък. – Защо анализът на ИПИ за „2 процента в твоята община“ не среща одобрението на финансовото министерство и на кабинета?  – Министерството на финансите има своите мотиви. Има общини, в които населението трайно намалява, някои от тях практически нямат икономическа база да функционират като самостоятелна единица. Това, обаче, не означава, че жителите на тези райони не трябва да получават пълния пакет публични услуги, както всеки друг жител на голям град. Именно тези дисбаланси регулира сега действащата система на изравняващата субсидия. Подобни основания се споделят и от авторитетни икономисти. От другата страна са привържениците на тезата, че като помагаш на големия да стане още по-голям, той увлича в растежа си и по-малките. Такава беше и философията на европейските инвестиции в първия и втория програмен период. Ако 2% от подоходния данък остават в общината, където се извършва съответната икономическа дейност, това е пряк стимул местната администрация да се превърне в реален партньор на бизнеса, публичните инвестиции също да се приоретизират и по този показател, защото подкрепата за инвестиционната активност на бизнеса, това е подкрепа за работни места, за повишаване на доходите. В момента доминира виждането, че данъците от дейност трябва да отиват в държавата, а данъците от имущество – в общините. Именно този подход стимулира прекомерното застрояване по Черноморието, но едва ли в 21 век е стимул за бизнеса. Днес интелигентните производства не се развиват на хиляди квадратни метри площ. Ако до вчера привличането на инвеститор е било свързвано главно с интереса на общината някой да си построи сградите на територията, за да си плаща тук данъците, днес за общината е важен икономическия профил на инвестициите, какви работни места ще се отварят, защото те определят и образователната структура на общината, те могат да са стимул за привлекателността на региона. За нас е важно да привличаме социално отговорен бизнес, повече зелени компании. Общината се грижи за цялата инфраструктура, създава условията за работа на този бизнес, осигурява административното обслужване, промотира региона и деловите му възможности и е редно тя да има дял, макар и минимален, от приноса на този бизнес в хазната. – Кметът на Стара Загора Живко Тодоров призна в интервю пред „Труд“ наскоро, че общините са много зависими от централната власт. Къде освен в програмите и стратегиите тогава е приложението на думата „децентрализация“ и по-конкретно като говорим за финансовата децентрализация?  – Децентрализацията започва от осъзнаването на равнопоставеността на централната и местната власт. Пред нас все още стои въпросът за изграждане на взаимно уважение между администрациите на централно и местно ниво. Свидетели сме на редица решения за прехвърляне на отговорности на общините, при които държавната администрация се освобождава от ангажименти и бъдещи проблеми, като ги прехвърля на общините -последен пример е отговорността за чистотата на атмосферния въздух. Не са рядкост и задължения, законово възложени на НПО, да бъдат прехвърляни на общинската администрация. Пример: контрола по спазването на Закона за авторското и сродните му права. Със заявката за реформа в системата на социалните услуги пък сега сме на път да освободим от задължения териториалните структури на АСП, за сметка на натоварване на общините с нови ангажименти. При тези ситуации дори не облекчаваме работата, а напротив създаваме все по-сложни и тежки процедури. Ако си направите труда да прегледате всички нормативни актове, освен закона за местното самоуправление и местната администрация, ще откриете, че на кметовете са вменени 800 функции само по действащото законодателство. Днес повсеместното се пишат стратегии и планове, „произвеждат“ се от всички структури. След това тези стратегически виждания намират място и в някой закон, от общините се очаква да изпълнят тези стратегии, да се отчетат за изпълнението, а НСОРБ да обобщи данните. Това е разбирането днес за децентрализация и то е освен погрешно, но и вредно. Ако една община трябва да спази изискванията на действащото законодателство, трябва да разработи 10 стратегии и 19 плана – за каквото си помислите. Това е девалвация на самото стратегическо планиране. Основен европейски инструмент за регионализация и децентрализация е прилагането на принципа на субсидиарността. За него често се говори, много хора го споменават, но се съмнявам дали са наясно какво точно означава. Този термин се използва за първи път в Европейската харта за местно самоуправление на Съвета на Европа от 1985 г. През 1992 г. вече е залегнал в договора от Маастрихт, вече фигурира и в Конституцията на Европа. Ние сме част от духа на тези документи още от 2007 година. Проблемът е, че духът на тези документи още не е част от нас. Та да се върнем на принципа, субсидиарност, означава „решенията се вземат колкото е възможно по-близо до гражданите“. Докато продължаваме да чакаме „какво ще кажат от София“ или се оправдаваме с „така казаха от Брюксел“ – темата за децентрализацията у нас няма да стане актуална. – Четейки това интервю, гражданите на Велико Търново вероятно ще търсят отговор и за позицията на общината – планирате ли промяна в местните данъци и такси през следващата година с Вашия екип и в каква посока?  – Във Велико Търново няма да увеличаваме местните данъци и такси през 2020 година. С това искам да опровергая всякакви спекулации, които се хвърлят в общественото пространство. Акцент в данъчната ни политика досега е да увеличаваме събираемостта и смятам, че имаме сериозни успехи. За 8 години ръстът на местните приходи е с около 40%. – Още в първите дни на новия си мандат излязохте с предложение в община Велико Търново таксата за детска градина да стане дневна, а не месечна. Каква е целта на това предложение?  – Така формулирано, предложението създава още едно облекчение за родителите и, според нас, е по-справедлив метод. Такса ще се заплаща за всеки присъствен ден, т. е. за действително предоставена услуга. При отсъствие на децата не се заплаща присъствена такса при условие, че родителите предварително са уведомили ръководството на детската градина и детска ясла. – Ще Ви върна отново на темите от НСОРБ – подготвяте национален форум за началото на Мандат 2019-2023 с покана към премиера Борисов и членове на кабинета – кои са най-големите различия между местната и централната власт и съответно – допирните точки?   – Различия не би трябвало да има, поне що се отнася до целите и стремежа да подобряваме живота на хората. Различно е разстоянието, от което гледаме на ежедневните проблеми, може би затова понякога изглеждат различни. Казват, че отдалеч се виждат важните неща, но пък на място всяка човешка история е по-важна от всичко на света. Малко философски започнах да говоря, но може би наистина е време да мислим за властта не толкова като атрибути и привилегии, а за властта като философия и отговорност. Надявам се да изминем този път по-бързо. – Кое беше събитието от предния Ви мандат, заради което си казахте „Има смисъл да се кандидатирам отново за кмет“?  – Старата градска част на Велико Търново, кв. „Варуша“, е строен когато никой не си е мислел, че някога ще съществува транспорт – стръмни калдъръмени улички, тесни тротоари, надвиснали стрехи… Когато в началото на миналия век, госпожите слизали на пазар, файтонджиите отказвали да ги закарат до домовете им по уличките на „Варуша“ даже и срещу една жълтица. Тази история ми разказа Тодорка Недева – историк в Регионалния музей във В. Търново. Сетила се за този сюжет, когато ме беше видяла да правим тестове на нови компактни електробуси, с които планираме да организираме градски транспорт в историческата част на Велико Търново, където никога не го е имало. Там вече е изграден водопроводът и повечето от улиците, които от половин век не са били ремонтирани, вече са обновени. Не е ли вдъхновяващо? Нашият гост  Даниел Панов е роден на 4 октомври 1967 година във Велико Търново. Завършил е “Публична администрация” във ВУ “Св. св. Кирил и Методий” и “Машинно инженерство” в Националния военен университет “В. Левски”. Кмет е на Велико Търново от 2011 година. От 2016 година е избран за председател на НСОРБ.", "date": "2019.11.25", "title": " Даниел Панов, кмет на Велико Търново и председател на НСОРБ, пред „Труд“: Стратегиите за развитие девалвираха до планове на килограм\t"}
{"url": "https://trud.bg/%d0%bc%d0%b0%d0%bb%d1%86%d0%b8%d0%bd%d0%b0-%d0%bf%d1%80%d0%be%d0%ba%d0%be%d0%bf%d1%81%d0%b0%d1%85%d0%b0-%d1%81%d0%bb%d0%b5%d0%b4-1989-%d0%b3/", "text": "Историята правят не народите или избирателите, а елитите Преди 30 години в България започва разрушителен икономически, идеологически и социален процес. Днес много българи дори не си спомнят, че се наричаше „перестройка“, преустройство по нашему, други са го позабравили. Под непреодолимо силен натиск от Москва Тодор Живков подава оставка. Властта поемат роденият в Москва – Андрей Луканов и изучилият се в Москва – Петър Младенов. Обявяват, че социалистическата система у нас е в криза, за което обвиняват Живков и неговата Държавна сигурност. Няма дисиденти и улични брожения срещу режима. Следователно за голямото мнозинство българи, той е бил напълно или в значителна степен поносим. Недоутрепаната още от перестройчиците компартия два пъти получава абсолютно мнозинство на демократични избори. Перестройката се оказва напълно чужд и зловреден за българските условия процес. Принудително наложен от Москва, но с трайни последствия с оглед смяната на системата, чиято същност е смяната на собствеността в страната. Тя е осъществена главно чрез измами и невиждан преди грабеж. Не може да се изгради нова система, ако не се строши предишната – лъжлива постановка, послужила да се строши държавата под прикритието на синьо-червената мъгла. „Нямахме никакъв опит, не знаехме, как се сменя системата!“, оправдават се тогавашните сини и червени. Лъжат! Първите получават наставления от западните си ментори, постоянно клечат в американското и други посолства на „големите демокрации“, стриктно ги изпълняват. Такива, по Горбачовски модел ги създава, зарежда с кадри и организира в СДС Андрей Луканов. Раздвоени и объркани, позитанците предимно им съдействаха, мятайки се същевременно между несъвместимите „повече социализъм“ и „бегом към пазарна икономика“. Ръкувайки се с перестройката, полит-икономистът Костов обяви, че България е свръхиндустриализирана и бременна за реформи. Като подготвен в СССР кадър, Иван Йорданович е монтиран с власт да ги осъществява. От заклет безпартиен е произведен в партиен водач и в най-изгодни политически условия за министър-председател. Знакова фигура в хода на разрухата на страната е той, но далеч не е главният виновник, а само важен съучастник. Проведената в основни линии по негово време приватизация е по модела, приложен в СССР и Русия по програма на американските съветници, оказващи „техническа помощ“ на Елцин. У нас Луканов я прокара като „Програмата Ран-Ът“, посветените като Костов бяха разположени във вид на сини и червени депутати или министри в няколко правителства. Почти нищо българско няма в този „преход“. Както липсват реална демокрация, правова държава и нормална пазарна икономика. Правните рамки са наложени отвън. Като член на ЕС изпълняваме ангажиментите си за сближаване на законодателството и направо за уеднаквяване на политиките в областта на т. нар. „Трети стълб“ – Правосъдие и вътрешен ред. Още от 1991 г. институционалните и правни рамки в бившите соцстрани се подреждат от американски юристи, изпратени в Юридическия институт за Централна и Източна Европа. По този повод бившата служителка на икономическото разузнаване Клод Ревел споделя: „Трябваше да се въведе право, при което съдията ще бъде по-важен от закона и максимално ще отслаби правното регулиране“. Затова лозанпановците и Съюзът на съдиите се имат за извисени над закона. Не може да се изгради обещаната на българите нормална държава с такова право в основите си. В днешната на всички етажи се ширят безнаказаност, безотговорност, безидейност и недисциплинираност. Проникнали дълбоко и във всички обществени слоеве. Ето ги най-големите дефекти на създадената неолиберална система. Неизбежно беше да се появят, след като целенасочено бяха строшени във вид на „остатъци от комунизма“ всички препятствия пред тях. Но при такива дефекти в обществото и администрациите преходът се оказа разбойнически, управляващите – повсеместно корумпирани и добре организирани в криминална политическа олигархия. Оттам са и лъжедемократичният политически модел, и тежко изкривената пазарна икономика, и песимистичните обществени нагласи. Западното въздействие върху преустройствените процеси у нас, особено откъм САЩ, след разпада на СССР в края на 1991 г. стана непреодолимо. Под формата на верски секти и неправителствени организации безконтролно нахлуха подривни по същество структури. Със задачи, типични за провежданата хибридна война – ликвидиране на националната ни държава и изградилия я български народ. През 1994 г. „168 часа“ писа, че „Времето на Желев е време на разрухата“, а Горбачов е предател. Тези дни външният министър на Русия Лавров заяви: „Горбачов предаде всичко, което можа“. Такива бяха и последователите му в България. Комунистът Луканов се обяви за трето поколение социалдемократ, а комунистът Желю Желев – за дисидент и марксист-либерал. Мнозина избраха да оцеляват по този начин. Без достатъчно продължителна промяна на функцията, формата е само хамелеонщина, преобръщенство. Тя обаче деформира личността и изкорубва индивида отвътре, а в кухината се заселват увреждащи мисли и чувства, автоагресия и озлобление към околните. През почти целия 30-годишен период за главен виновник за провалите е обявяван избирателят, българинът. Недозрял бил за демокрацията, все за неправилните партии и грешните персони гласувал, пределно търпелив бил или все бързал подир Михаля. Лъжливи мантри, прехвърляне от болната глава върху здравата! Придружавани за заблуда с непрестанни призиви за нови и нови реформи. За доразграждане на всичко, което пречи на безотговорността и безнаказаността, за да могат инициаторите и активистите на разгрома да си поделят каквото има. Историята правят не народите, масите или избирателите, а елитите. Мотивирани преди всичко да запазят властта и собствеността си. Ето защо икономическите, политическите и социални процеси, решаващи за постигането на тези цели, са управляеми. Доказва го напълно и т. нар. преход у нас. Българите във вид на избиратели или протестиращи се оказваха инструменти в ръцете на външни и туземни елити, малко беше стихийното в хода на събитията. Партиите и политиците така и не попитаха гражданите за най-важните за България решения. Една от главните психологически особености на личността е отричането на неопределеността и склонността тя да се замества с въображаема определеност. Каквато и да му е хрумнала, подсказана, често и умело внушена на човека, тази особеност е била извънредно важна за оцеляването в първобитното му съществуване, от голямо значение е и сега. Но често го подвежда да мисли и действа в грешни посоки, прави го силно податлив за подвеждащи манипулации. Живеенето с неопределеността има граници. 30 години хората тук целенасочено и злонамерено са потопени в бъркотии и разпри, дори близкото бъдеще е неопределено и тревожно. Нуждата да се запазва контрол над своя вътрешен и околен свят обаче е постоянна. Отхвърлянето на неопределеността прави нещата и действията да изглеждат по-ясни, по-определени и разбираеми, отколкото наистина са. Важна предпоставка за привидно разбиране на случващото се. Понякога и за неволно фалшифициране на данни и обстоятелства. Друга защита от неопределеността е конформизмът, също несъзнателно присъщ на огромен процент от хората. По време на колониалните завоевания са използвани мисионери за създаване на анклави – ограничени територии и население в доскоро единни общности. В даден момент хората в анклава започват да искат от другите специални привилегии, естествено им отвръщат враждебно, така колонизаторът намира повод да накаже „лошите“ и да ги ограби. При неоколониализма ролята на мисионери играят неолибералните НПО-та. Има толкова държава, колкото тя има суверенитет. Във Варшавския договор беше ограничен, в НАТО и ЕС е крайно смален. Движещите сили на днешната революция са различни етнически, верски и организирани по външен НПО-модел малцинства. Чрез тях и колониални администрации, вместо правителства в условията на неопределеност и липса на ред световният хегемон демонтира и преструктурира за свои ползи обществото. Придобивките за българите и България не компенсират дори малка част от огромните щети със стратегическо значение. Малцина прокопсаха след 1989 г. Брахма споделил с по-низшите в индуизма богове: „Данда и единствено данда пази този и онзи свят“. Дхарма е редът, а данда е наказанието. Иначе липсва не само добруване за човеците, но и оцеляването им е невъзможно. В неолибералния модел демокрацията, народовластието е лишено от двете си съставки – народ и власт. Решението е в овластяването на народа с последващо налагане на правов ред чрез неотвратимост на данда. Дълъг и много труден в наши условия процес, но не е празна мечта.", "date": "2019.11.25", "title": " Малцина прокопсаха след 1989 г.\t"}
{"url": "https://trud.bg/%d0%bc%d1%8a%d0%b6%d1%8a%d1%82-%d1%81%d0%bf%d0%b0%d1%81%d0%b8%d0%bb-%d0%bd%d0%b0%d0%bc%d1%83%d1%88%d0%ba%d0%b0%d0%bd%d0%be%d1%82%d0%be-%d0%bc%d0%be%d0%bc%d0%b8%d1%87%d0%b5-%d0%b2%d1%8a%d0%b2-%d0%b2/", "text": "Експертиза ще реши вменяем ли е Пламен Нападателят Пламен, който намушка с нож 21-годишна жена в нощния влак от Пловдив за Варна, се опитал да нарани и спасителя є. Петър Бонев пътувал в същия вагон, заедно с жена си и детето си. Семейството изпуснало по-ранния влак и тръгнало към Стара Загора със следващия. Така Бонев се оказал близо до купето, в което Виктория била нападната от 19-годишния непознат. „Това момиче спеше във вагона. Момчето я гледаше постоянно. Мислехме, че са двойка”, разказва Бонев. Той и жена му чули викове за помощ. „Гледам – това момче легнало върху нея и само я ръга. Аз го бутам един път, той се изправя и посяга към мен с ножа, аз се дърпам назад”, спомня си Петър. Нападателят се опитал да избяга и скочил от влака, но Бонев го настигнал и задържал. „Това да спасиш човек не е геройство, това е човещина”, казва Петър. Състоянието на Виктория, която е в болница, се подобрява. Засегната е костта на главата є, наранен е гръдният кош, има рани на бедрото и срязано сухожилие на лявата длан. Нападателят е в психиатрията в Раднево. Ако се установи, че е вменяем, ще бъде съден. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.25", "title": " Спасителят на Виктория изпуснал по-ранния влак"}
{"url": "https://trud.bg/%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b8-%d0%b8%d0%b7%d0%b4%d0%b0%d0%b4%d0%be%d1%85%d0%b0-%d0%b4%d0%b2%d0%b0%d0%bc%d0%b0-%d0%bf%d0%b8%d1%8f%d0%bd%d0%b8-%d1%88%d0%be%d1%84%d1%8c/", "text": "Двама шофьори бяха уличени, че карат пили и ще отговарят пред съда, след катастрофи в Шуменско. Единият се озовал в ареста, а другият в болницата с комоцио. 56-годишен жител на град Плиска с 2,67 промила посред бял ден към 14,30 ч. в неделя блъснал с „Фиат Пунто“ паркирано „Рено Каджар“. Инцидентът станал на ул. “Добри Чинтулов“ в града. Пияният водач отказал да даде кръвна проба за анализ и е задържан за срок до 24 часа в Полицейското управление в Нови пазар. По случая е образувано бързо производство. Пак по-късно в неделния ден  в село Царев брод водач на „Фиат Мареа“ с варненска регистрация се ударил в крайпътно дърво, след като загубил контрол над автомобила. 33-годишният шофьор от същото село се движил по улица „Хан Аспарух“. Той и пътникът, 21-годишен мъж от Шумен, са откарани за преглед в МБАЛ- Шумен. Водачът, който бил с комоцио, е настанен за лечение в болничното заведение. Тестван е за алкохол и дрегерът отчел 1,78 промила в издишания въздух.", "date": "2019.11.25", "title": " Катастрофи издадоха двама пияни шофьори"}
{"url": "https://trud.bg/%d0%be%d0%b1%d0%b8%d1%80-%d0%b7%d0%b0-1-%d0%bc%d0%b8%d0%bb%d0%b8%d0%b0%d1%80%d0%b4-%d0%b5%d0%b2%d1%80%d0%be-%d0%be%d1%82-%d0%bc%d1%83%d0%b7%d0%b5%d0%b9-%d0%b2-%d0%b4%d1%80%d0%b5%d0%b7%d0%b4%d0%b5/", "text": "Антични бижута на стойност около 1 милиард евро са задигнати от прочутия музей Резиденцшлос в центъра на Дрезден са откраднати, съобщава Bild. Тази сутрин полицията в германския град е съобщила за може би най-голямата кражба в следвоенната история на страната. Установено е, че престъпна група е проникнала в „Грюнес гевьолбе” (Grünes Gewölbe – зелената арка) и от държавната колекция с произведения на изкуството – съкровищницата на крал Август II Силни, са откраднати антични бижута. Съобщава се, че престъпниците са избягали. Центърът е блокиран от полицейски автомобили и дворецът е заобиколен от представители на силите на реда. Музеят пази най-голямата колекция от съкровища в Европа, като в 10 зали са изложени 3000 различни бижута и произведения на изкуството от злато, сребро, скъпоценни камъни, слонова кост и т.н. Той е разделен на две секции – „нова“ и „историческа“, като именно последната е била нападната през нощта. Според германски медии, пожар е повредил електрозахранването на обекта непосредствено преди проникването, като в момента се разследва дали двете събития са свързани. По първоначални данни обирджиите са влезли през малък прозорец в сградата и няма видими щети от проникването.Самата сграда също е забележителен образец на архитектурата от XVIII век, като по време на Втората световна война е пострадала сериозно (а до 1958 г. ценностите са били военна плячка на Съветския съюз – б.р.), но след това е била напълно възстановена и от септември 2006 г. е в сегашния си вид.", "date": "2019.11.25", "title": " Обир за 1 милиард евро от музей в Дрезден"}
{"url": "https://trud.bg/%d0%b8%d1%81%d0%bf%d0%b0%d0%bd%d0%b8%d1%8f-%d0%b5-%d1%88%d0%b0%d0%bc%d0%bf%d0%b8%d0%be%d0%bd-%d0%bd%d0%b0-%d0%ba%d1%83%d0%bf%d0%b0-%d0%b4%d0%b5%d0%b9%d0%b2%d0%b8%d1%81-%d0%bf%d1%80%d0%b5%d0%b4/", "text": "Испания спечели първото издание на купа „Дейвис“ по новия регламент. „Ла Фурия“ триумфира във финалите пред родна публика в Мадрид след победа с 2-0 над изненадващия финалист Канада. Домакините не загубиха и сет в битката за трофея – Роберто Баутиста Агут надигра със 7:6 (3), 6:3 Феликс Оже-Алиасем, а Рафаел Надал би с 6:3, 7:6 (7) Денис Шаповалов.  Особено впечатляващ бе приносът на Баутиста Агут, който напусна лагера на тима заради смъртта на баща си, но се завърна, за да се включи във финалните срещи.  „Аз спечелих осем мача, но Роберто е човекът, който ни донесе тази купа – призна Надал. – Той ще е пример за мен до края на живота ми. Отборът мина през толкова трудности, но успяхме да намерим начин да останем в битката и да спечелим. Канадците са невероятни, сигурен съм, че след няколко години ще са непобедим отбор.“  Така Матадора успя да подслади допълнително изключително успешната си година, която ще завърши като №1 в ранглистата. А подгласникът му Новак Джокович, който е и президент на Асоциацията на играчите, обеща да съгласува с него и с Роджър Федерер ситуацията с отборите турнири.  „Нека първо да завършат и двата, но аз съм сигурен, че АТП къп ще е голям успех – заяви сърбинът. – Очаквам нашите мнения да тежат, но не сме ние хората, които пишат правилата в тениса.“ Искат обединение на отборните турнири Новият регламент на най-престижното отборно състезание в тениса – Купа „Дейвис“, явно не се хареса дори на организатора й Жерар Пике. Футболистът на „Барселона“ предизвика истински скандал с „преврата“, който извърши с т. нар. „световно първенство в тениса“, с чиято организация се зае тази година, а новият регламент доведе до куп оплаквания от играчи и фенове. Така след завършилото първо издание на турнира самият Пике заговори за обединение с новата надпревара АТП къп.  „Няма смисъл едновременно да съществуват два турнира, които са толкова подобни – заяви Пике. – Миналата година се опитахме да изясним ситуацията с АТП, но не успяхме да стигнем до съгласие с предишния президент. Но очакваме да подновим разговорите. Определено ще има промени. И все пак мисля, че първото издание имаше успех, след като Рафа Надал и Новак Джокович бяха тук.“", "date": "2019.11.25", "title": " Испания е шампион на купа „Дейвис“ пред родна публика"}
{"url": "https://trud.bg/%d0%b1%d0%b0%d1%81%d0%ba%d0%b5%d1%82%d0%b1%d0%be%d0%bb%d1%8a%d1%82-%d1%81%d0%b8-%d0%b3%d0%bb%d0%b0%d1%81%d1%83%d0%b2%d0%b0-2775-%d0%bc%d0%bb%d0%bd-%d0%bb%d0%b2-%d0%b1%d1%8e%d0%b4%d0%b6%d0%b5%d1%82/", "text": "Българската федерация по баскетбол ще разполага с бюджет от 2,775 милиона лева за 2020-а. Централата прие единодушно сумата на общото си събрание в София. Форумът не предизвика особен интерес у клубовете, на него присъстваха едва 23 клуба от общо 97. Липсата на кворум отложи заседанието с час.  Най-голямото разходно перо е организацията на световното първенство за юноши до 17 години в София идния юли. За домакинството ще бъдат похарчени 815 000 лв. Само подготовката на националния тим за шампионата възлиза на 120 000 лв.  По традиция най-разгорещени дебати предизвика предложението за система от показатели за оценка и финансово подпомагане на дейността на клубовете от ММС и други източници.", "date": "2019.11.25", "title": " Баскетболът си гласува 2,775 млн. лв. бюджет"}
{"url": "https://trud.bg/%d0%b4%d0%b2%d0%b0%d0%bc%d0%b0-%d0%b7%d0%b0%d0%b3%d0%b8%d0%bd%d0%b0%d1%85%d0%b0-%d0%b2-%d0%bf%d1%8a%d1%82%d0%bd%d0%b8-%d0%bf%d1%80%d0%be%d0%b8%d0%b7%d1%88%d0%b5%d1%81%d1%82%d0%b2%d0%b8%d1%8f-%d0%bf/", "text": "Два човешки живота бяха отнети при пътни произшествия в Новозагорско, съобщиха от полицията. И двете катастрофи са станали на 22 ноември, по време на дъжд. В 16,55 ч. е получен сигнал за произшествие в новозагорското с.Омарчево. 33-годишният водач на лек автомобил „Фолксваген” изгубил контрол над управлението и се е ударил в крайпътно дърво. Ударът е бил смъртоносен. В 17,15 ч. на ул.”Цар Освободител” в Нова Загора лек автомобил „Киа” е ударил пресичащ на пешеходната пътека мъж на 75 години. Пострадалият е бил откаран в болница Сливен, с множество наранявания и опасност за живота. По-късно е издъхнал в болницата. Шофьорът на автомобила – мъж на 65 години, е изгубил контрол над волана при движението върху мокра настилка. Водят се досъдебни производства. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.25", "title": " Двама загинаха в пътни произшествия при дъжд в Новозагорско"}
{"url": "https://trud.bg/%d0%b2%d0%bd%d0%b5%d1%81%d0%be%d1%85%d0%b0-%d0%b2-%d1%81%d1%8a%d0%b4%d0%b0-%d0%be%d0%b1%d0%b2%d0%b8%d0%bd%d0%b8%d1%82%d0%b5%d0%bb%d0%bd%d0%b8%d1%8f-%d0%b0%d0%ba%d1%82-%d0%b7%d0%b0-%d1%83%d0%b1%d0%b8/", "text": "Убиецът на 7-годишната Кристин от сливенското село Сотиря ще бъде изправен пред съда до 2 месеца. На толкова възлиза определеният от закона срок за провеждане на първото, разпоредително, заседание по делото, след като Окръжната прокуратура внесе обвинителния акт, съобщиха от Окръжния съд в Сливен. След разпоредителното заседание, в едномесечен срок ще бъде насрочено заседание по общия ред. Мартин Трифонов /21 г./ няма да бъде съден по съкратеното съдебно следствие, което позволява присъдата да бъде намалена с една трета, ако обвиняемият признае фактите и обстоятелствата по обвинителния акт, коментира председателят на Окръжния съд Мартин Данчев.  Приетите промени в закона налагат забрана за съкратеното следствие по отношение на умишленото убийство. Това означава, че в хода на процеса  ще се проверяват доказателствата, а  при необходимост могат да бъдат изискани нови. Срещу Трифонов са повдигнати три обвинения: за умишлено убийство на малолетно лице, извършено по особено мъчителен за жертвата начин и с особена жестокост; за опит за изнасилване и за блудствени действия.  Най-тежкото наказание по тях е от 10 до 20 години затвор, доживотен затвор или доживотен затвор без право на замяна, каза говорителката на Окръжната прокуратура Ваня Белева. Кристин бе убита на 15 август, на метри от дома на баба си и дядо си, където живее.  Трифонов видял детето в близкия магазин, където отишло да си купува сладолед, тръгнал след него и го нападнал. След жестокото убийство той се укри. Полицията го залови на следващия ден след претърсване, в което се включиха и много доброволци от селото. При задържането Трифонов е бил прострелян в крака. В областната болница бяха извършени две операции. По-късно бе транспортиран под засилена охрана в болницата към софийския затвор, където се намира и до момента. В съдебното си досие Трифонов има стара присъда за блудство. Гнусните престъпления предизвикаха вълна от гняв и възмущение. Бабата на Кристин, близките и жителите на Сотиря откриха подписка с искане за най-тежкото наказание за убиеца. Подписката бе подкрепена от десетки хиляди граждани от цялата страна. Под обществения натиск парламентът гласува промени, с които съкратеното съдебно следствие отпадна в случаите на тежки умишлени престъпления срещу личността.  Това дава надежда на близките на жертвите, че ще има възмездие за насилствено отнетия живот. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.25", "title": " Убиецът на Кристин няма да бъде съден по съкратеното съдебно следствие\t"}
{"url": "https://trud.bg/%d0%bf%d0%be%d0%bb%d1%8f%d0%ba-%d1%81%d0%b5-%d0%b1%d1%83%d1%82%d0%b0-%d0%b7%d0%b0-%d0%bc%d0%b0%d1%87-%d1%81-%d0%ba%d0%be%d0%b1%d1%80%d0%b0%d1%82%d0%b0/", "text": "Статутът на Кубрат Пулев на задължителен претендент за световната титла на Международната боксова федерация (IBF) явно привлича вниманието на доста от колегите му в тежка категория. Българинът трябва да се бие срещу победителя от реванша Анди Руис – Антъни Джошуа, но полякът Адам Ковнацки отправи предизвикателство към Кобрата за мач през февруари.  „Мисля, че такъв мач е възможен, ако Руис не поиска да защитава пояса на IBF – смята Ковнацки, който има 20 победи (15 с нокаут) в 20 мача в кариерата си досега. – Аз съм следващият кандидат след него. Такъв мач ще е много добра идея, изчаквам да видя какво ще стане. Проследих последния му мач, той не изглеждаше добре. Но не трябва да преценявате боксьор само по един мач. Пулев е от топ играчите в категорията.“  Думите му накараха британския журналист Майк Копинджър направо да съобщи, че такъв мач ще има. Според него датата е 22 февруари, а фактът ще е налице, ако Анди Руис спечели реванша срещу Джошуа и защити четирите пояса. В такъв случай американецът щял да се откаже от титлата на IBF, тъй като не бил склонен да я защитава в изискания срок.  Еди Хърн, агент на Джошуа, също очаква Пулев да се бие с Ковнацки, а победителят да се изправи срещу новия шампион.", "date": "2019.11.25", "title": " Поляк се бута за мач с Кобрата"}
{"url": "https://trud.bg/%d0%bd%d0%b0%d1%88-%d1%82%d0%b0%d0%bb%d0%b0%d0%bd%d1%82-%d1%81-%d0%be%d0%bb%d0%b8%d0%bc%d0%bf%d0%b8%d0%b9%d1%81%d0%ba%d0%b0-%d0%ba%d0%b2%d0%be%d1%82%d0%b0-%d0%b2-%d1%88%d0%be%d1%80%d1%82%d1%82%d1%80/", "text": "Международният кънки съюз потвърди квотата на Любомир Калчев за участие на зимните олимпийски игри за младежи в Лозана догодина. Спортният талант на „Еврофутбол“ спечели сребърен медал на 500 метра във втория кръг на веригата ISU Junior Challenge Series в Бялисток (Полша) с лично постижение от 43,182 секунди.  Румина Кирчева пък се окичи със сребро при девойките на международния турнир по таекуондо G1 на Израел, след като стигна до финала в категория до 59 кг. Братята Христо и Стефчо Христови също спечелиха сребро – съответно при мъжете и юношите на турнира по вдигане на тежести „Милен Добрев“ в Пловдив.", "date": "2019.11.25", "title": " Наш талант с олимпийска квота в шорттрека"}
{"url": "https://trud.bg/%d0%bf%d1%80%d0%be%d1%82%d0%b5%d1%81%d1%82-%d1%81%d0%bf%d0%b8%d1%80%d0%b0-%d0%b0%d0%b2%d1%82%d0%be%d0%b1%d1%83%d1%81%d0%b8%d1%82%d0%b5/", "text": "Искат затвор за нелегални маршрутки  Автобусните превозвачи започват протестни действия от 13 декември, заяви Магдалeна Милтенова от Конфедерацията на автобусните превозвачи. Символичните протестни действия ще продължат до 13 януари. Ако дотогава няма пътна карта с ясно разписани поети ангажименти и конкретни срокове, ще започнем ефективна стачка, допълни тя. Причина за недоволството на бранша са неизпълнените от държавата обещания за решаване на проблемите с нерегламентирания превоз на пътници, тол таксите и субсидирането на сектора. “Основният проблем, който трябваше да бъде решен, беше нормативната промяна на Закона за автомобилните превози. Към днешна дата законът все още не е финализиран, а реално промените не са толкова много и големи, за да изискват дълъг период от време. Другият проблем, който е изключително важен и който не намери решение, това е нерегламентираният превоз на пътници. Ясно е, че с административни действия и мерки този проблем не може да бъде решен. Единственият възможен вариант е инкриминиране на това деяние”, каза още тя. Милтенова допълни, че средствата за субсидиране на бранша са крайно недостатъчни, а това води до отлив на превозвачи, фалиране на фирми и оставяне на населението без транспорт. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.25", "title": " Протест спира автобусите\t"}
{"url": "https://trud.bg/%d1%82%d1%80%d0%b8%d0%bc%d0%b0-%d0%b4%d1%83%d1%88%d0%b8-%d1%81%d0%b0-%d0%bf%d0%be%d1%81%d1%82%d1%80%d0%b0%d0%b4%d0%b0%d0%bb%d0%b8-%d0%bf%d1%80%d0%b8-%d0%b8%d0%bd%d1%86%d0%b8%d0%b4%d0%b5%d0%bd%d1%82-2/", "text": "Три работнички в цех 130 в Завод № 3 на оръжейното дружество „Арсенал” в Казанлък са пострадали при трудова злополука. Те са съответно на 33, 34 и 40 години. В следствие на локално запалване на вещество, жените са получили различна степен на изгаряния, но няма опасност за живота им. Лекарите ще преценят дали най-сериозно пострадалата от тях да бъде транспортирана за лечение в София. На място се извършва оглед. Това е първата трудова злополука в „Арсенал” – Казанлък за тази година. През 2018 г възникнаха две. През март загинаха двама работници, а през октомври, в резултат на запалване на барутна маса, довела до локален взрив, пострадаха леко шестима мъже. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.25", "title": " Три жени пострадаха при злополука в „Арсенал” – Казанлък"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%bd%d0%be%d1%89%d0%b5%d0%bd-%d0%b2%d0%b0%d1%88%d0%b8%d0%bd%d0%b3%d1%82%d0%be%d0%bd-%d0%bf%d1%80%d0%b5%d0%b7-%d0%be%d0%b1%d0%b5%d0%ba%d1%82%d0%b8%d0%b2%d0%b0-%d0%bd/", "text": "В началото на  , преди  , вижте какво засне из нощен Вашингтон специалният пратеник на „Труд“. Снимки: Цветан Томчев", "date": "2019.11.25", "title": " Вижте нощен Вашингтон през обектива на „Труд“ (СНИМКИ)"}
{"url": "https://trud.bg/%d0%b7%d0%b0%d0%b4%d1%8a%d1%80%d0%b6%d0%b0%d1%85%d0%b0-%d0%bd%d0%b5%d0%bf%d1%8a%d0%bb%d0%bd%d0%be%d0%bb%d0%b5%d1%82%d0%b5%d0%bd-%d0%bd%d0%b0%d1%80%d1%8f%d0%b7%d1%8a%d0%bb-%d0%b3%d1%83%d0%bc%d0%b8/", "text": "На улица в провадийското село Бозвелийско неизвестно лице е увредило гумите на седем автомобила. Същите са били срязани с остър предмет или нож. След проведени незабавни действия по разследване на случая и оперативно – издирвателни дейности е установено, че извършител на деянието е непълнолетно момче, живущо на съседна улица в селото, съобщиха от ОД на МВР Варна. По случая е образувано досъдебно производство, материалите са докладвани на прокурор от Районна прокуратура – Провадия.  Момчето е задържано за срок до 24 часа.", "date": "2019.11.25", "title": " Задържаха непълнолетен, нарязъл гумите на 7 автомобила"}
{"url": "https://trud.bg/%d1%84%d0%b0%d0%bb%d1%88%d0%b8%d0%b2-%d1%81%d0%b8%d0%b3%d0%bd%d0%b0%d0%bb-%d0%b7%d0%b0-%d0%b1%d0%be%d0%bc%d0%b1%d0%b0-%d0%b2-%d1%80%d0%b5%d1%81%d1%82%d0%be%d1%80%d0%b0%d0%bd%d1%82-%d0%b2-%d1%81%d0%b2/", "text": "Сигнал за поставено взривно устройство е довело до извеждане на посетители в местен ресторант. Това съобщиха от ОДМВР-Хасково. На 22-ри около 23 часа, на спешния телефон е позвънил мъж със скрит номер. Той заявил, че 2 часа по-рано в местен ресторант, намиращ се на улица „Камчия“ в Свиленград, чул лица да си говорят, че в заведението има поставена бомба. Незабавно към мястото са изпратени всички налични екипи от управлението, които са извели стотината посетители в ресторанта. Създадена е организация и е извършена проверка на обекта. Взривно устройство не е било открито. Работата по образуваната полицейска преписка продължава. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.25", "title": " Фалшив сигнал за бомба в ресторант в Свиленград"}
{"url": "https://trud.bg/%d0%b3%d0%be%d1%80%d1%81%d0%ba%d0%b8-%d0%bf%d0%b5%d0%b4%d0%b0%d0%b3%d0%be%d0%b7%d0%b8-%d0%b3%d0%be%d1%81%d1%82%d1%83%d0%b2%d0%b0%d1%85%d0%b0-%d0%b2-%d0%b7%d0%b0%d0%b1%d0%b0%d0%b2%d0%b0%d1%87%d0%ba/", "text": "Зеленото училище, организирано от горските педагози на СИДП и ПП „Шуменско плато“, продължава заниманията с малчугани. Днес педагозите гостуваха на деца от група „Бонбон“ на ДГ „Смехорани“.   Чрез забавни игри беше представена беше професията на лесовъда. Малките ученици разбраха кой се грижи за гората, с какво се хранят животните, къде катеричките крият храната си през зимата и кой обича да посещава техните хралупи, докато спят зимен сън. Децата си припомниха урока за кръговрата на водата и научиха как се появява всяка нова гора. Горските педагози от Шумен са подготвили и нов урок за иглолистните и широколистни дървета, тяхното значение за чистотата на въздуха и пречистването на подпочвените води. В края на заниманието децата ще изработят сами своя коледна картичка свързана с наученото. Урокът е подходящ за предстоящите празници и при заявка може да бъде направен в класната стая. Предварително записване може да се направи на телефон: 0885/300-115.", "date": "2019.11.25", "title": " Горски педагози гостуваха в забавачка"}
{"url": "https://trud.bg/%d0%b4%d0%b6%d1%8a%d1%81%d1%82%d0%b8%d0%bd-%d1%82%d0%b8%d0%bc%d0%b1%d1%8a%d1%80%d0%bb%d0%b5%d0%b9%d0%ba-%d1%85%d0%b2%d0%b0%d0%bd%d0%b0%d1%82-%d0%b2-%d0%b8%d0%b7%d0%bd%d0%b5%d0%b2%d1%8f%d1%80%d0%b0/", "text": "Поп изпълнителят Джъстин Тимбърлейк, женен за красивата Джесика Бийл, бе уловен от папраци да се държи за ръка със своята екранна половинка Алиша Уейнрайт, предават от The Sun. На кадрите се вижда как Джъстин и Алиша се забавляват на парти в Ню Орлиънс, а в един прекрасен момент се хващат и за ръка. Източници споделили на таблоида, че певецът бил видимо прекалил с алкохола, а брачната му халка липсвала. Тимбърлейк и Бийл са заедно от 12 години, 7 от които са женени. Двамата имат и син – Сайлъс на 3 години. В началото на 2018-та двойката обяви, че възнамерява да има още едно дете. Към момента нито Джъстин, нито Джесика са коментирали ситуацията.", "date": "2019.11.25", "title": " Джъстин Тимбърлейк хванат в изневяра (СНИМКИ)"}
{"url": "https://trud.bg/%d1%81%d0%bf%d0%b5%d1%86%d1%81%d1%8a%d0%b4%d1%8a%d1%82-%d0%be%d1%82%d0%ba%d0%b0%d0%b7%d0%b0-%d0%b4%d0%b0-%d0%bf%d1%83%d1%81%d0%bd%d0%b5-%d0%be%d1%82-%d0%b0%d1%80%d0%b5%d1%81%d1%82%d0%b0-%d1%88%d0%b5/", "text": "Спецсъдът отказа да пусне шефа на „ТАД Груп“ Иван Тодоров, който е в ареста заради хакерската атака на НАП. Според магистратите той можел да въздейства на свидетели, включително и на негови служители, ако не е зад решетките, съобщи  . Самият Тодоров обяви, че съвестта му е чиста и не е извършил престъплението, в което е обвинен. Адвокатите му поискаха да му бъде определена парична гаранция, като алтернативна възможност в размер на 20 хил. лв., колкото е на Георги Янков – друг от обвиняемите за атаката на приходната агенция. Решението може да бъде обжалвано пред Апелативния спецсъд.", "date": "2019.11.25", "title": " Спецсъдът отказа да пусне от ареста шефа на ТАД Груп"}
{"url": "https://trud.bg/%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%b1%d0%be%d1%80%d0%b8%d1%81%d0%be%d0%b2-%d0%bf%d0%be%d0%b7%d0%b4%d1%80%d0%b0%d0%b2%d0%b8-%d0%ba%d0%bb%d0%b0%d1%83%d1%81-%d0%b9%d0%be%d1%85/", "text": "Министър-председателят Бойко Борисов изпрати поздравителен адрес до Клаус Йоханис по повод избирането му за втори път за президент на Румъния, съобщиха от правителствената информационна служба. „През последните години България и Румъния се радват на изключително динамичен и прагматичен двустранен диалог. Ние сме ключови партньори, свързани не само от географската си близост, но и съюзници, които споделят общи европейски и евроатлантически ценности“, отбелязва премиерът Борисов в адреса до Клаус Йоханис. „Уверен съм, че в рамките на втория Ви мандат като президент на приятелска Румъния, позитивната динамика и задълбочено сътрудничество между нашите страни ще продължат да се развиват във възходяща посока за благоденствието на двата народа и като пример за добросъседски отношения в региона“, изтъква още министър-председателят Бойко Борисов. В поздравителния адрес българският премиер отправя още най-искрени поздравления и благопожелания към преизбрания президент на Румъния. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.25", "title": " Премиерът Борисов поздрави Клаус Йоханис за избирането му за втори път за президент на Румъния"}
{"url": "https://trud.bg/101-%d1%81%d1%82%d0%b8%d0%bf%d0%b5%d0%bd%d0%b4%d0%b8%d0%b8-%d0%b2%d1%80%d1%8a%d1%87%d0%b8-%d1%84%d0%be%d0%bd%d0%b4%d0%b0%d1%86%d0%b8%d1%8f-%d0%b3%d0%b8%d0%bf%d1%81%d1%8a%d0%bd/", "text": "„Аз не съм Сорос… Нямам „глобален план” – каза Робърт Гипсън Вече 15 години Международната фондация „Св. св. Кирил и Методий” провежда конкурс сред българските студенти, които учат в държавни университети, за присъждане на целогодишни стипендии за отличен успех. Този благороден жест се финансира от Фондация „Нели и Робърт Гипсън” (САЩ). Самите дарители Нели и Робърт Гипсън пристигнаха в София на 20 ноември, а на 21 ноември г-н Гипсън беше удостоен с наградата „Най-голям частен дарител за 2019 г.”, която му беше връчена лично от президента на Република България Румен Радев. На официална церемония, състояла се в Театрална лаборатория „Алма Алтер” (СУ) на 22 ноември, бяха връчени 101 стипендии на талантливи студенти от различни родни университети, изучаващи медицина, инженерни, природни и хуманитарни специалности. Всяка стипендия е в размер на 2000 лв. Удостоените с нея в първи курс продължават да я получават до края на следването си, ако поддържат отлични резултати. Необходимо условие за кандидатстване е и затруднено материално положение на семейството. Събитието се водеше от Михаил Тачев – изпълнителен директор на Международната фондация „Св. св. Кирил и Методий”, а да връчат стипендиите на пристигналите от цялата страна студенти бяха поканени видни учени и общественици: доц. д-р Тодор Чобанов (зам.-кмет на София), проф. д.ф.н Анастас Герджиков (ректор на СУ), проф. д.ик.н. Стати Статев (ректор на УНСС), проф. д.н. инж. Иван Кралов (ректор на ТУ), акад. Петър Кендеров (почетен президент на Фондацията), член.-кор. Васил Николов (зам.-председател на БАН), Юмер Коджаюмер (старши експерт в МОН), Ваня Кастрева (директор на РУО – София), Алексей Христов (президент на Американска фондация за България), Жени Живкова (зам.-председател на Фондацията) и Джордж Марк Райнов (зам.-председател на Фондацията), проф. Иво Хаджимишев, Красимира Величкова (директор на Български дарителски форум). По време на връчването на грамотите всеки един от тях изказа благодарност към дарителите и призова студентите да не забравят никога, че дарителството е вътрешно убеждение, която възвисява всяка личност. В приветствието си проф. д.ф.н. Анастас Герджиков благодари на семейство Гипсън и подчерта, че подкрепата за талантливите млади хора вече се превръща в национална политика, след като в Парламента се лансира идеята за издирване на умните и талантливи студенти, които обаче имат нужда от социална подкрепа: „Много години преди държавната власт, семейство Гипсън помогна това да се осъществи в България. Честито на всички, които получават тази помощ! Работете с удоволствие, за да се реализирате най-добре в професиите си”. Общият брой на вече връчените стипендии е близо 1300. Въпреки икономическата криза през 2008 г., сем. Гипсън продължи подкрепата си за програмата. Цялата сума, предоставена от дарителите до момента, е 2 104 734 лева. Като повечето успели хора по света сем. Гипсън бяха лаконични в изявленията си. В емоционалното си експозе Нели Гипсън каза: „Изключително сме щастливи и радостни, че имаме възможност да присъстваме на това вълнуващо събитие”. А Робърт Гипсън призна, че неговата мисия е да дарява. Именно това го прави щастлив: „Нашата подкрепа е личната ни радост – ние действаме в различни културни и образователни сфери. Подкрепяме фотографията, защото тя е историята на България, а стипендиантската програма е в подкрепа на вашето трудолюбие”. Доц. д-р Тодор Чобанов говори за меценатството като традиция в България: „Вие, скъпо семейство Гипсън, се нареждате сред световни имена, които са дарили много за добруването на родината ни. Приемете специални поздрави от г-жа Фандъкова. Благодарим ви, че подкрепяте в момента археологическите разкопки в солниците на Провадия, че с ваша помощ бяха издадени 4 книги с фотографии на проф. Иво Хаджимишев”. Сред бурни аплаузи проф. д. ик. н. Стати Статев изрази възторга си: „Няма думи, с които може да се опише вашето дело! Вие давате светлина, път и надежда на много млади хора, които през целия си живот няма да забравят това. Благодарение на вас, те стават и по-добри хора. От името на всички колеги и студенти „Огромно благодаря!”. Ваня Кастрева припомни смисъла на една от най-красивите български думи – „спомоществователство”: „Уважаеми млади хора, без любов, отдаденост и трудолюбие вие няма как да оставите следа. Нека доброто бъде път към съвършенството…”. „Нека никога да не забравите този жест към вас. Не чакайте да се сдобиете с 4 ризи, за да дарявате. Когато имате две ризи, почвайте да дарявате” – каза акад. Кендеров.   Специално за в. „Труд” Робърт Гипсън даде интервю. Каква е ролята на дарителството във Вашето семейство?  Моят дядо е израсъл в едно малко село в щата Ню йорк, неговите родители не са имали средства да го изпратят в университет, но съселяните му са го подкрепили и той завършва образованието си. По същия начин и аз продължих пътя си в университет, без да познавам всички личности, които са ми помогнали. Ние почитаме дара на едно поколение към друго поколение, чрез дарителството предаваме щафетата в ръцете на другите. Чувствате ли се удовлетворен от днешната церемония?  Всеки път, когато се срещам с младите хора, аз се вдъхновявам още повече. Намирате ли разлика между поколението студенти преди 15 години и днес?  Истината е, че досега не съм се срещал организирано с рецепиентите на стипендиите. Сега за първи път тази година се запознавам с всички стотина наградени. Нели е присъствала на някои от церемониите през годините. Следователно вие предоставяте финансова помощ, без да познавате младежите…  Да, така е. Защото и на мене са ми помагали, без да ме познават. Аз не мога да определя кой заслужава. Това не е единствената програма, която спонсорираме. Ние се доверяваме на Фондация „Св. св. Кирил и Методий”, те имат ресурса да изберат най-добрите кандидати. Ние само подписваме чека. Дайте съвет как България да спре изтичането на образованите и талантливите в чужбина.  Ние не даряваме, за да спрем младите хора да напускат България. Нямаме никакъв „глобален план”. Аз не съм Сорос. Искам да помогна на младите и талантливи хора да се развиват така, както искат. Това е техен избор. Кои други проекти подкрепяте у нас?  Спонсорирам археологическите разкопки край Провадия, които изследват хипотезата, че солниците са причината за Варнеското злато, а древните тракийски царе са били най-богатите владетели в пределинистична Европа, благодарение на солта.", "date": "2019.11.25", "title": " 101 стипендии връчи Фондация „Гипсън”"}
{"url": "https://trud.bg/%d1%88%d0%be%d1%84%d1%8c%d0%be%d1%80%d1%8a%d1%82-%d0%bd%d0%b0-%d0%ba%d0%b0%d0%bc%d0%b8%d0%be%d0%bd%d0%b0-%d0%ba%d0%be%d0%b2%d1%87%d0%b5%d0%b3-%d0%be%d1%82-%d0%b5%d1%81%d0%b5%d0%ba%d1%81-%d1%81%d0%b5/", "text": "Шофьорът, обвинен в непредумишлено убийство и заговор за трафик на хора заради смъртта на 39 виетнамски мигранти, намерени мъртви на 23 октомври в ремарке на камион в Есекс, Южна Англия, се призна за виновен в по-дребни правонарушения, предаде Асошиейтед прес. В Централния наказателен съд в Лондон днес чрез видеовръзка от затвора 25-годишният Морис Робинсън призна, че е участвал в сговор за подпомагане на нелегална имиграция и придобиване на криминална собственост. Той не пледира по 39-те обвинения в непредумишлено убийство и заговор за трафик на хора. Още двама мъже са задържани по същия случай. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.25", "title": " Шофьорът на камиона ковчег от Есекс се призна за виновен"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b1%d1%80%d0%be%d0%bd%d0%b8%d1%80%d0%b0%d0%bd%d0%b8%d1%82%d0%b5-%d0%b4%d0%b6%d0%b8%d0%bf%d0%ba%d0%b8-%d1%81-%d0%ba%d0%be%d0%b8%d1%82%d0%be-%d1%89%d0%b5-%d0%b2%d0%be/", "text": "Премиерът Бойко Борисов показа във фейсбук бронираните джипове на американските служби, които ще превозват българската делегация по време на посещението във Ваингтон. В предната част на огромните машини могат да се видят националните флагове на САЩ и България. Първият ангажимент на Борисов във Вашингтон е поднасянето на венец на Мемориала на незнайния воин в Националния гробищен парк „Арлингтън“. Във Вашингтон българският министър-председател ще се срещне с президента на Международния републикански институт Даниел Туининг и с вицепрезидента на Националния демократически институт Шари Браян. Премиерът Борисов ще проведе и среща с представители на американския бизнес в сградата на Американската търговско-промишлена палата. Най-важният момент от визитата е срещата на българския министър-председател с президента на САЩ Доналд Тръмп.  В рамките на разговора им в Белия дом, премиерът Борисов и президентът Тръмп ще обсъдят стратегическото партньорство между двете страни и развитието на двустранното сътрудничество, отбелязвайки силните и трайни отношения, които съществуват между България и САЩ. Акцент ще бъде поставен върху начините за засилване на общите за двете страни интереси в областта на  сигурността в контекста на северноатлантическото партньорство, върху енергийната диверсификация, както и върху други актуални теми.", "date": "2019.11.25", "title": " Вижте бронираните джипки, с които ще возят премиера Борисов във Вашингтон (ВИДЕО)"}
{"url": "https://trud.bg/%d0%b1%d0%be%d1%80%d0%b8%d1%81%d0%be%d0%b2-%d1%80%d0%b0%d0%b7%d0%b3%d0%be%d0%b2%d0%b0%d1%80%d1%8f-%d1%81-%d1%88%d0%b5%d1%84%d0%be%d0%b2%d0%b5-%d0%bd%d0%b0-general-electric-%d0%b8-google-%d0%b2-%d1%82/", "text": "Премиерът Бойко Борисов ще проведе важни разговори с висши ръководители на американските компании AT&T, AES, Citibank, IBM, General Electric, Google, Facebook, Merck, MetLife, Motorola Solutions, UPS и др. в рамките на посещението си във Вашингтон. Малко след срещата с американския президент Доналд Тръмп, която започва в 14.00 часа местно време (21,00 часа българско, б.р.), Борисов ще се включи в бизнес-среща по покана на Търговската камара на САЩ – AmCham и Американската търговска камара в България. На нея ще се обсъдят въпроси от взаимен икономически интерес, бизнес климата у нас, както и възможностите за нови американски инвестиции в България, уточниха от прессофиса на Американската търговска камара на САЩ. Срещата в AmCham анонсирана преди дни и от Н.Пр. Посланикът на САЩ у нас Херо Мустафа, която съобщи, че от Вашингтон имат готовност да изпратят екип от енергийни експерти, които да помогнат за развитието на България като енергиен център на Балканите. Експертите ще посетят АЕЦ „Козлодуй“ и „Белене“, както и хранилищата за газ в страната. Точно General Electric са най-големият производител на турбини в света и от там вече заявиха интерес към АЕЦ „Белене“ с евентуално участие в реализацията на проекта като инженер и доставчик на турбините. Сградата на Търговската камара на САЩ е разположена срещу Белия дом. Във форума ще участват и президентът на AmCham Оливие Маркет и изпълнителният й директор Петър Т. Иванов. Българският министър-председател ще бъде посрещнат от Майрън Брилиънт, изпълнителен вицепрезидент по международните въпроси на Търговската камара на САЩ, както и от Марджъри Чоринс, старши вицепрезидент по европейските въпроси на Камарата. Търговската камара на САЩ е най-влиятелната бизнес-организация в страната с над 3 милиона компании-членове. Фокус на срещата са инвестиционните възможности в България и благоприятният бизнес-климат в страната, който подпомага директните чуждестранни инвестиции у нас. Делегацията от Американската търговска камара ще представи опитът на американския бизнес в България, значението на инвестициите от САЩ и тяхната важност както за заинтересованите страни, така и за местната икономика. Преките чуждестранни инвестиции показват въздействието на американската икономика върху инвестициите от България в САЩ. В числово изражение данните са следните: общият обем на ПЧИ от САЩ за 2017 г. е в размер на 848 милиона щатски долара. За същия период български компании са инвестирали 28 милиона щ.д. в САЩ. Продажбите на чуждестранни компании по предварителни данни от САЩ в България са за около 2,4 милиарда долара за 2017 г. Износът на стоки от България към САЩ също показва положителна тенденция. Изнесли сме стоки за близо 659 милиона щ.д., и сме внесли от САЩ стоки за едва 382 милиона щ.д. Като любопитна подробност е и фактът, че България изнася едва 1.5% от общия обем стоки от ЕС към САЩ в рамките на директния износ, но ако се приспадне вътрешно-европейските вериги на доставката, тогава този обем се почти утроява до 4% от всички български стоки изнасяни за САЩ, показват данните на AmCham. Подобна е е и със САЩ: директният износ от САЩ за България е 0.8% от общия обем стоки за България, а когато се отчете и износа през трети страни от ВС, тогава обемите нарастват до 2.1%. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.25", "title": " Борисов разговаря с шефове на General Electric и Google в Търговската камара на САЩ"}
{"url": "https://trud.bg/%d0%b4%d0%b0%d0%b2%d0%b0%d1%82-%d0%bd%d0%b0-%d1%81%d1%8a%d0%b4-%d0%b4%d0%b2%d0%b0%d0%bc%d0%b0-%d0%b2%d0%b0%d1%80%d0%bd%d0%b5%d0%bd%d1%86%d0%b8-%d0%b7%d0%b0-%d1%85%d0%b0%d1%88%d0%b8%d1%88%d0%be%d0%b2/", "text": "Окръжната прокуратура във Варна дава на съд 51-годишния Росен К. и 54-годишния Кирил Д., държали с цел разпространение хашишово масло на стойност над 14 000 лева – престъпление по член 354а, ал. 1, във връзка с член 20, ал. 2 от НК. Подсъдимият Росен К. започнал да се интересува от производство  на хашишово масло с лечебна цел след получени травми от пътнотранспортно произшествие. Така попаднал на информация в интернет и  набавил суровина – съцветия на индийски коноп, заради високия процент на наркотично активния компонент тетрахидроканабинол, съобщиха от пресцентъра на Апелативна прокуратура. В къща извън Варна  започнал да произвежда високорисковото наркотично масло. Той споделил с приятеля си Кирил Д., който трябвало да търси клиенти за дрогата. Росен разпределял продукцията си в спринцовки по 10 кубика. Цената на една доза се продавала между 1200 – 1600 лева. Росен успял да произведе и спиртен извлек от индийския коноп, който смесвал с кремове за директно намазване върху кожата. От 13 до 15 април т.г. той произвел 530,55 грама масло и 125 мл извлек. Наркотичното масло било поставено в 53 спринцовки, а извлекът – в стъклено шише. Продукцията била продавана предимно на онкоболни, а от съдебномедицинската експертиза по делото става ясно, че употребата на вещества с високо съдържание на тетрахидроканабинол уврежда мозъчните структури, имунната, сърдечно-съдовата и репродуктивната система, белия дроб, кръвта, води до мутации в ДНК  и рак. Престъпната дейност на двамата съучастници станала известна на органите на МВР. Те претърсили  жилища и коли на подсъдимите, от които били иззети  наркотичните вещества. И двамата са осъждани и реабилитирани. ﻿ В хода на досъдебното производство  Росен съдействал на разследващите. Заради здравословното си състояние той е с мярка за неотклонение парична гаранция в размер на 3000 лева. Съучастникът му Кирил е в затвора, където ще дочака делото във Варненския окръжен съд. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.25", "title": " Дават на съд двама варненци за хашишово масло за над 14 000 лева\t"}
{"url": "https://trud.bg/6-%d0%bb%d0%b5%d0%b2%d0%b0-%d0%b5-%d1%88%d0%b0%d1%80%d0%b0%d0%bd%d1%8a%d1%82-%d0%bd%d0%b0-%d1%80%d0%b8%d0%b1%d0%bd%d0%b0%d1%82%d0%b0-%d0%b1%d0%be%d1%80%d1%81%d0%b0/", "text": "6 лева струва в момента шаранът на рибната борса „Краснодар“ в Бургас. Цената на килограм от най търсената за празника Никулден риба, вероятно ще се задържи за 6- ти декември, когато почитаме Свети Николай Чудотворец, закрилник на моряците и рибарите. Тогава, всяко домакинство приготвя шаран- рибата, с която според легендата, светецът запушил пробойната на кораб и т.го спасил. „Регулярните проверки за бракониери в езерата край Бургас и водоемите в цялата страна ще се засилят, каза пред „Труд“ шефът на ИАРА Галин Николов. съвместно с експерти от Агенцията по храните, ще бъде засилен и контролът към търговска мрежа и всички рибопреработвателни предприятия, за да бъдат спокойни потребителите“, каза още Николов. В понеделник, негови служители са спипали бракониерски мрежи в езерото „Мандра“, а преди броени дни бе конфискуван 20 килограма шаран от езеро „Вая“ и 380 кг сребриста каракуда отново от „Мандра“, уловени също с бракониерски мрежи. Количеството риба е било предоставено на Домашния социален патронаж- за възрастните хора в Бургас. Ще бъдат проверявани щателно и автомобили за бракониерски улов, казаха от полицията. В бургаския квартал „Горно Езерово“, който е най- близо до езерата, редовно местни жители пробват да правят нелегална рибна борса и продават шарани, уловени незаконно, на дъмпингови цени- по 2- 3 лева килото.", "date": "2019.11.25", "title": " 6 лева е шаранът на рибната борса\t"}
{"url": "https://trud.bg/%d0%b5%d0%ba-%d0%bd%d0%b8-%d0%b4%d0%b0%d0%b2%d0%b0-%d0%bd%d0%b0%d0%b4-90-%d0%bc%d0%bb%d0%bd-%d0%b5%d0%b2%d1%80%d0%be-%d0%b7%d0%b0-%d0%b7%d0%b0%d0%b2%d0%be%d0%b4-%d0%b7%d0%b0-%d1%82%d0%be%d0%ba-%d0%be/", "text": "Инсталацията за над 157 евро ще е готова до края на 2023 г. Европейската комисия одобри над отпускане на помощ от над 90 млн. евро за изграждане на високоефективна централа за комбинирано производство на ток от боклук в София, съобщиха от институцията. ЕК одобри българските планове за подпомагане на изграждането и експлоатацията на високоефективна централа за комбинирано производство на електроенергия и топлинна енергия, използваща гориво, получено от негодни за рециклиране битови отпадъци. Инвестиционна стойност на проекта е над 157 млн. евро без ДДС. От тях ЕК одобри отпускане на пряка безвъзмездна помощ в размер на приблизително 90,8 млн. евро, финансирана от структурните фондове на ЕС, управлявани от България. За да осигури собственият принос на София, общината взима заем от Европейската инвестиционна банка от  67 млн. евро. Общината ще отпусне заем на „Топлофикация“ ЕАД с преференциална лихва, възлизащ на приблизително 3 милиона евро. На 8 октомври 2019 г. България уведоми Комисията за своите планове за подпомагане на изграждането на високоефективна централа за комбинирано производство на топлинна енергия и електроенергия в София. Изграждането ще приключи до края на 2023 г. Тя ще произвежда топлинна енергия и електричество с мощност приблизително 55 MW за топлинната енергия и 19 MW за електроенергията. За гориво ще бъдат използвани около 180 000 тона негодни за рециклиране битови отпадъци годишно. Инсталацията, която ще бъде изградена на площадката на ТЕЦ “София” от „Топлофикация“ ЕАД, ще бъде свързана с топлофикационната мрежа на София. Тя ще произвежда топлинна енергия за 40 000 домакинства и електроенергия за 30 000 домакинства. В летните месеци топлата вода на всички абонати, които захранва ТЕЦ „София“, ще бъде осигурена изцяло от инсталацията за производство на енергия от РДФ. Инсталацията ще спести между 15 и 18 млн. евро годишно от природен газ и 5 млн. лв., които в момента се плащат на циментовите заводи за оползотворяване на РДФ. От Столичната община твърдят, че оценката на експертите за очакваните емисии показва, че избраната технология за завода осигурява съответствие на емисионните норми и покрива много по-високи и по-строги параметри за чистота на въздуха и околната среда.   Проектирането на инсталацията стартира през 2012 г. РДФ-горивото представлява предварително сепариран и третиран отпадък, от който са извлечени тежките метали, хлора и т.н. Съоръженията на завода за битови отпадъци предварително отделят всички материали, които могат да бъдат рециклирани. През 2017 г. за рециклиране са предадени над 12 500 т. стъкло, метал, пластмаса и хартия, извлечени от битовите отпадъци. Процедурата за проектиране на инсталацията стартира през 2012 г., а през следващата година е подписан договор с проектанта Ramboll A/S, Дания. Компанията е четвъртата по големина в  сектора, проектирала е над 130 подобни инсталации в над 35 страни в Европа, САЩ и Азия. Ramboll е одобрена след публичен конкурс по правилата на Европейската банка за възстановяване и развитие, в който участват 22 кандидата. Проектът е представен в София през 2014 г. и технологията е окончателно приета от голяма междуведомствена група. Направена е оценка на въздействието върху околната среда. С инсталацията за производство на топлинна енергия от РДФ-горивото се гарантира екологично, сигурно и трайно решение за отпадъците на София. Тя е завършващият трети етап на работещите инсталации за зелени, био и битови отпадъци. Капацитетът на съоръжението е 180 000 т. РДФ годишно, който се доставя единствено от съоръженията на столицата. В инсталацията не се допуска приемането и изгарянето на опасни отпадъци.   Заводът ще спестява на „Топлофикация“ 18 млн. евро годишно от природен газ Инвестиционна стойност на проекта е 157 538 011 евро без ДДС. От тях безвъзмездната финансова помощ от ОП “Околна среда” е 58,2% или над 90 млн. евро. Собственият принос на София, в това число и заем от ЕИБ, е 41,8% или 65,7 млн. евро. Параметрите на заема от ЕИБ е до 67 млн. евро за срок от 29 години. От тях 4 години са гратисен период, а 15 години е срокът за изплащане. Лихвата е фиксиран лихвен процент около 1,5%. С използването на РДФ-горивото за производство на енергия се спестява 10% от природния газ, който използва Топлофикация-София. Това означава, че 65 млн. куб. м природен газ на година ще бъде заменен с безплатно за столичани гориво. По този начин се спестяват между 15 и 18 млн. евро годишно от природен газ и  5 млн. лв., които в момента се плащат  на циментовите заводи за оползотворяване на РДФ. „Така цената на топлоенергията в голяма степен се стабилизира, тъй като цената на природния газ е основният ценообразуващ фактор“, твърдят от Столичната община. Предварителните анализи сочат, че на годишна база инсталацията ще реализира печалба от 10 млн. евро, а оперативните разходи за поддръжката й са до 7 млн. евро на година.   При технологията „скарно изгаряне“ се отделя по-малко пепел Избраната технология отговаря на задължителното условие на Европейската комисия за „най-добра доказана технология“ – единствено за тези технологии комисията осигурява безвъзмездно финансиране. Следвайки правилата на най-добрите налични техники са разгледани и сравнени двете най-утвърдени и предпочитани технологии –  технология за изгаряне на скара и изгаряне в кипящ слой. Избрана от експертите е технологията „скарно изгаряне“ заради нейните предимства при по отношение на вида РДФ и по-малкото летяща пепел в димните газове. Технологията „скарно изгаряне“ се използва в над 450 подобни завода.  Със завършващата трета фаза София ще депонира под 10% от отпадъците, които градът произвежда. С инсталацията се осигурява управление и съхранение на опасни метали, които попадат в битовия отпадък.   Площадката на ТЕЦ “София” е избрана, за да може да се използва цялата налична техническата инфраструктура – топлопреносна мрежа, електроснабдителна мрежа, водопроводи и газопроводи, канализационна мрежа, транспортен достъп и градоустройствени ограничения. Този тип инсталации в Европа се изграждат в непосредствена близост до жилищните райони, което позволява използването на топлоенергията от гражданите. Екологичната оценка показва, че доставката на модифицирано гориво няма да има негативно влияние върху околната среда, твърдят от Столичната община.   Оценката на експертите за очакваните емисии показва, че избраната технология осигурява съответствие на емисионните норми и покрива много по-високи и по-строги параметри за чистота на въздуха и околната среда. От изключителна важност за София е, че новата инсталация ще замени стари производствени мощности на ТЕЦ „София“. По този начин емисиите на фини прахови частици на ТЕЦ „София“ се намаляват с 9,6%. Пречиствателните съоръжения са водещите технологични компоненти. Инсталацията на София е проектирана с комплексна 4-степенна система за очистване на отработените газове. Тя включва третиране с активен въглен, натриева основа и амонячна вода; ръкавни филтри за отстраняване на фините прахови частици;  мокър скрубер и утилизационна инсталация с кондензация за допречистване. Горивна камера е оразмерена за пълно изгаряне на димните газове при минимална температура 850°С и минимален престой от 2 секунди за горивните частици при тази температура. Работната температура разгражда диоксините и фураните, чийто стойности са в пъти по-малки от тези, емитирани от дейности по горене в бита. Системата за селективна некаталитична редукция в котела намалява концентрациите на NОх. Инсталацията е оборудвана и с комбинирана сухо-мокра система за очистване на димните газове с ръкавни филтри и реактор за впръскване на активен въглен и хидратна вар. По този начин се абсорбират киселинните съставки на димния газ (НСl, SО2 и НF), които се отделят като соли на калция, излишен варовик и летяща пепел. Впръскването на активен въглен води до абсорбция на живака, тежките метали и диоксините. Ръкавните филтри отстраняват фините прахообразни частици хидратна вар и активен въглен. За допълнително очистване на димните газове се монтира и мокър скрубер, който допречиства киселинните газове и фините прахови частици, абсорбирали тежки метали. В края на веригата от пречиствателни съоръжения се инсталира кондензаторно стъпало, чрез което се възстановява топлоенергията чрез прехвърляне на топлина от кондензацията на водните пари в димните газове към топлофикационната система. При работата на инсталацията ще се генерират около 20% неопасни инертни отпадъци (в т.ч. дънна пепел) от входящия отпадък и от 4 до 6% опасни отпадъци. Предвижда се шлаката да се транспортира и депонира на депо за строителни отпадъци или да се предава за последващо третиране. Опасните отпадъци ще се транспортират до специално хранилище за опасни отпадъци в Германия. Заедно с инсталацията се изгражда и мониторингова система, която следи изпълнението на всички задължителни технически параметри, условия за експлоатация и норми за допустими емисии. Всички данни за въздуха ще бъдат публично достъпни в реално време при непрекъснато измерване.   Общо в Европа работят над 450 инсталации за производство на енергия чрез изгаряне на битови отпадъци. Най-много те са във Франция – 126, в Германия – 121, в Скандинавските държави – 85 и във Великобритания – 37. С използването на отпадъците като ресурс за енергия само в Европа се спестяват над 25 млн. т. въглероден диоксид в атмосферата от изкопаемите горива, които отпадъците заместват. Техните системи за почистване на димните газове гарантират в пъти по-ниски емисии от тези на конвенционалните електро- и топлоцентрали. В същото време инсталациите за термична обработка на отпадъците намаляват до 90% депонираните отпадъци. Годишно в ЕС се депонират 62 млн. т. отпадъци. „Депонирането е най-вредният начин за третирането им. Освен че генерира метан, който е мощен парников газ, сметищата замърсяват почвата и подземните води за стотици години напред“, обясняват от Столичната община.   През 2017 г. в София са събрани и обработени 480 563 т. отпадъци. 84% от тях се рециклират и оползотворяват. От 2015 г. в София работят всички инсталации на интегрираната система за преработка на зелените, биологичните и битовите отпадъци на града. Благодарение на тях в момента София депонира едва 16% от отпадъците, а преди десетина години се депонираха 100%.  През 2010 г. и 2012 г. София печели европейско финансиране за изграждането на собствен завод за преработка на отпадъците. Заводът на София е най-големият подобен проект, реализиран от Европейската комисия по програмата “Околна среда”. Първите две фази са окончателно завършени през 2015 г., а заключителната третата фаза, която се разработва с подкрепата на ЕК и ЕИБ, остава за финансиране през настоящия програмен период. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.25", "title": " ЕК ни дава над 90 млн. евро за завод за ток от боклук в София\t"}
{"url": "https://trud.bg/%d0%b3%d0%be%d1%80%d0%bd%d0%be%d0%be%d1%80%d1%8f%d1%85%d0%be%d0%b2%d1%81%d0%ba%d0%b8-%d0%b4%d0%b5%d1%86%d0%b0-%d1%89%d0%b5-%d0%b7%d0%b0%d1%81%d0%b0%d0%b4%d1%8f%d1%82-750-%d0%b4%d1%80%d1%8a%d0%b2%d1%87/", "text": "Детски образователни комплекти за засаждане на дървета получиха училища и детски градини от Горна Оряховица. Дарението е направено от Фондация „77“ и „Гората.бг“ в рамките на инициативата „Гората.бг – 100 000 садим гора“. Комплектите са предназначени за деца от началния образователен курс (І-ІV клас) и за деца от по-големите групи на детските градини. Всеки образователен комплект съдържа саксия от рециклиран материал, биотор и/или торопочвена смес, подходящи семена – жълъди от величествени дъбове, ароматни кестени и др., етикети за всяка саксия, с които децата да отбележат кога и от кого е засадено дървото, както и инструкции за засаждането и грижите за дървото. След като децата, заедно със своите учители изпълнят инструкциите за засаждане и отглеждане, скоро в Горна Оряховица ще има нови 750 дръвчета. „Гората.бг – 100 000 садим гора“ е инициатива, която има за цел да подпомогне засаждането на дървета в България. За последните 8 години са засадени на 625 000 дървета на територията на цялата страна, с участието на десетки хиляди доброволци. В рамките на кампанията са дарени дървета на детски и учебни заведения, медоносни дървета на пчелари от цялата страна, дарени са и дървета на общо над 140 общини в страната.", "date": "2019.11.25", "title": " Горнооряховски деца ще засадят 750 дръвчета\t"}
{"url": "https://trud.bg/%d1%81%d0%be%d1%84%d0%b8%d1%8f%d0%bd%d0%b5%d1%86-%d0%b8%d0%b7%d1%85%d0%b2%d1%8a%d1%80%d0%bb%d0%b8-%d0%bf%d1%83%d1%88%d0%ba%d0%b0-%d0%be%d1%82-%d0%ba%d0%be%d0%bb%d0%b0%d1%82%d0%b0-%d0%b4%d0%be%d0%ba/", "text": "41-годишен мъж опита да се освободи от незаконно оръжие и боеприпаси в момент на полицейска проверка на автомобила, в който се движел на междуселски път във Видинско, съобщиха от МВР. На 23 ноември около 21.30 часа по пътя между селата Дреновец и Воднянци полицейски служители спрели лек автомобил „Опел“ със софийска регистрация. В хода на последвалата проверка пътуващият на предната дясна седалка 41-годишен столичанин изхвърлил от колата пушка. На пода в превозното средство униформените открили боеприпас. При огледа на местопроизшествието разследващите иззели патрон калибър16 и пушка с дървен приклад и метална цев без видими обозначения. По случая е образувано досъдебно производство по чл.339, ал.1 от Наказателния кодекс.", "date": "2019.11.25", "title": " Софиянец изхвърли пушка от колата, докато го проверяват"}
{"url": "https://trud.bg/%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%bf%d0%be%d0%b4%d0%bd%d0%b5%d1%81%d0%b5-%d0%b2%d0%b5%d0%bd%d0%b5%d1%86-%d0%bd%d0%b0-%d0%bc%d0%b5%d0%bc%d0%be%d1%80%d0%b8%d0%b0%d0%bb%d0%b0/", "text": "С 21 топовни салюта бе посрещнат българският министър-председател Бойко Борисов и водената от него делегация в Мемориала на незнайния воин в Националния гробищен парк „Арлингтън“, щата Вирджиния. Под звуците на химните на България и САЩ Борисов поднесе венец на Мемориала. Това е един от най-знаковите паметници на САЩ, където са положени останките на неизвестни американски войници от Първата и Втората световна война, както и от Корейската война. Снимки: Цветан Томчев Церемонията с топовните салюти е чест, която се оказва само на държавни и правителствени ръководители. В тържествената част на събитието участваха близо 400 войници от всички подразделения на американските въоръжени сили. „Тук, на това място, човек най-много се сеща за това, колко е ценен мирът“, отбеляза премиерът Борисов. След това министър-председателят и делегацията разгледаха комплекса. Българският премиер подари на музея на Националния гробищен парк кортик с образа на Св. Георги. Войници от 3-ти американски пехотен полк („Старата гвардия“) пазят денонощно Мемориала (гробница) и извършват официален ритуал за „смяна на караула“ на всеки час. Паметниците, мемориалите и дървета са посветени в памет на личности – астронавти, медицински сестри, свещеници, военни кореспонденти и неизвестни войни, както и на значими събития от историята на американския народ. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.25", "title": " С 21 топовни салюта бе посрещнат премиерът Борисов в Мемориала на незнайния воин в Националния гробищен парк „Арлингтън“"}
{"url": "https://trud.bg/%d1%88%d0%be%d1%84%d1%8c%d0%be%d1%80%d1%8a%d1%82-%d0%bd%d0%b0-%d0%ba%d0%b0%d0%bc%d0%b8%d0%be%d0%bd%d0%b0-%d0%ba%d0%be%d0%b2%d1%87%d0%b5%d0%b3-%d0%b2-%d0%b5%d1%81%d0%b5%d0%ba%d1%81-%d1%81%d0%b5-%d0%bf/", "text": "Шофьорът, обвинен в непредумишлено убийство и трафик на хора, заради смъртта на 39 виетнамци, чиито трупове бяха намерени на 23 октомври в ремарке на камион в Есекс, Южна Англия, се призна за виновен за превозване на незаконни мигранти. В Централния наказателен съд в Лондон днес чрез видеовръзка от затвора 25-годишният Морис Робинсън призна, че е участвал в сговор за подпомагане на нелегална имиграция и придобиване на криминална собственост. Той не пледира по 39-те обвинения в непредумишлено убийство и заговор за трафик на хора. Още двама мъже са задържани по същия случай. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.25", "title": " Шофьорът на камиона-ковчег в Есекс се призна за виновен за превоз на нелегални мигранти"}
{"url": "https://trud.bg/%d0%bc%d0%b8%d0%bb%d0%be%d0%b2%d0%b0%d0%bd-%d0%b4%d1%80%d0%b5%d1%86%d1%83%d0%bd-%d0%b2%d0%be%d0%b5%d0%bd%d0%bd%d0%be%d1%82%d0%be-%d0%b0%d1%82%d0%b0%d1%88%d0%b5-%d0%bd%d0%b0-%d0%b1%d1%8a%d0%bb%d0%b3/", "text": "Българският военен аташе в Сърбия е събирал информация в Северно Косово и е водило политически разговори. Това заяви депутатът в сръбския парламент от Сръбската прогресивна партия Мирослав Дрецун по ТВ Европа. Той допълни, че още не е ясно дали военния аташе ще бъде екстрадиран от сръбските власти. Припомняме, че Дрецун, който е председател на парламентарната комисия за Косово, предизвика дипломатически скандал, заявявайки, че в Сърбия действа голяма мрежа български разузнавачи. „За конкретна активност на българските служби трябва да се обърнете към съответните специализирани органи в Сърбия, а колкото до това, което аз имам като информация става дума за българи, които са в състава на международната мисия в Косово. Те са особено активни в северната част на Косово. В изявлението си президентът Вучич имаше предвид, когато говореше за активност на българските служби, военния аташе на България в Белград, който по време на посещение в Санджак, заедно с представители на австрийските и на немските специални служби, очевидно става дума за военни разузнавания, е водил политически разговори, насочени към това да се изясни бъдещият статут на тази област. Нещо, което е неприемливо от страна на сръбските власти. Как бихте реагирали, ако нашият военен аташе например отиде в южната част на България, в Кърджали например и започне да разговаря с турското национално малцинство за това какъв е техният статут и какво ще става с този регион?“, каза Милован Дрецун.", "date": "2019.11.25", "title": " Милован Дрецун: Военното аташе на България в Сърбия е водил разговори за статута на Северно Косово"}
{"url": "https://trud.bg/%d0%b7%d0%b0%d0%bf%d0%be%d1%87%d0%b2%d0%b0-%d0%b0%d0%bd%d1%82%d0%b8%d1%81%d0%bf%d0%b8%d0%bd-%d0%ba%d0%b0%d0%bc%d0%bf%d0%b0%d0%bd%d0%b8%d1%8f-%d0%b2%d1%8a%d0%b2-%d0%b2%d0%b0%d1%80%d0%bd%d0%b0/", "text": "Започва антиспин кампания, посветена на Световния ден за борба със СПИН – 1 декември. Организираната за единадесета поредна година акция ще бъде от 26 ноември до 4 декември. Инициативата е част от програмата на дирекция „Превенции“ към Община Варна съвместно с консултативния съвет за превенция на ХИВ/СПИН. Кампанията цели да предостави информация на младите хора чрез техни връстници и да ги мотивира да изследват своя статус. Акцията започва с двудневен тренинг за ученици – доброволци, който ще се проведе в хотел „Черно море“. По-късно в 10 варненски гимназии ще има  обучения. От 2 до 4 декември в Медицинския университет „Проф. д-р Параскев Стоянов“, в Икономическия и Технически университет ще се проведат информационни кампании с предоставяне на възможност за безплатно и анонимно изследване за ХИВ и хепатит С в мобилен медицински кабинет. В Световния ден за борба със спин на площад „Свят“ и   пред един от варненските Мол-ове ще се проведе кампания, която предвижда предоставяне на информационни материали от доброволци, безплатни и анонимни изследвания за ХИВ от специалисти на РЗИ-Варна в мобилен медицински кабинет.", "date": "2019.11.25", "title": " Започва антиспин кампания във Варна"}
{"url": "https://trud.bg/%d0%b4%d0%b6%d0%b8%d0%bf-%d1%81%d0%b5-%d0%bf%d1%80%d0%b5%d0%be%d0%b1%d1%8a%d1%80%d0%bd%d0%b0-%d0%b2-%d1%86%d0%b5%d0%bd%d1%82%d1%8a%d1%80%d0%b0-%d0%bd%d0%b0-%d1%81%d0%be%d1%84%d0%b8%d1%8f/", "text": "Джип се обърна в центъра на София. Инцидентът е станал пред Националния стадион „Васил Левски“ на ъгъла на ул. „Ген. Гурко“ и бул. „Евлоги и Христо Георгиеви“ около 15:15 ч., съобщи  . Няма пострадали. Временно в района се образува задръстване. По-късно джипът е обърнат на четирите си колела. Шофьорът не пожелал да коментира случилото се пред камерата и дори заплашил със саморазправа.", "date": "2019.11.25", "title": " Джип се преобърна в центъра на София"}
{"url": "https://trud.bg/%d0%b6%d0%b8%d0%b2%d0%ba%d0%be-%d0%b2%d0%b8%d0%bb%d0%b8%d1%86%d0%b0%d1%82%d0%b0-%d0%b2-%d1%81%d1%8a%d0%b4%d0%b0-%d0%b7%d0%b0-%d0%bd%d0%b0%d0%bc%d0%b5%d1%80%d0%b5%d0%bd%d0%b0-%d0%b4%d1%80%d0%be%d0%b3/", "text": "„Хал хабер си нямам какво се е случвало в къщата ни в село Чукарка. Аз много рядко съм бил там.“ Това заяви в Апелативният съд в Бургас 38-годишният Живко Димитров по прякор Вилицата. В понеделник магистратите гледаха мярката му за неотклонение и се произнесоха, че остава задържан под стража. Димитров бе арестуван при спецоперация в айтоското село Чукарка. При нея в двуетажна къща бяха открити 6,5 килограма дрога- марихуана.  Вилицата каза още, че иска домашен арест, защото е болен и трябва да се лекува.", "date": "2019.11.25", "title": " Живко Вилицата в съда за намерена дрога: Хал хабер си нямам какво е ставало в Чукарка"}
{"url": "https://trud.bg/%d0%b3%d0%be%d0%bb%d1%84-%d0%b3%d0%be%d1%80%d1%8f-%d0%ba%d0%b0%d1%82%d0%be-%d1%84%d0%b0%d0%ba%d0%bb%d0%b0-%d0%bd%d0%b0-%d1%83%d0%bb%d0%b8%d1%86%d0%b0-%d0%b2%d1%8a%d0%b2-%d0%b2%d0%b8%d0%b4%d0%b8%d0%bd/", "text": "Лека кола „Фолксваген Голф“ се е запалила във Видин по неизяснени засега причини в нощта на събота срещу неделя, съобщиха от ОД на МВР в крайдунавския град. Около 3 часа на 24 ноември на спешен телефон 112 бил получен сигнал за горящ автомобил на централна улица в града. От районната пожарна безопасност веднага се отзовали и потушили пламъците, които се прехвърлили и по дограмата на къщата, пред която е било паркирано возилото. Според огнеборците причината за пожара може да е късо съединение в електрическата инсталация на немската машина, но това ще се установи окончателно при разследването по случая. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.25", "title": " Голф горя като факла на улица във Видин"}
{"url": "https://trud.bg/%d0%bd%d0%b8%d0%ba%d0%be%d0%bb-%d1%88%d0%b5%d1%80%d1%86%d0%b8%d0%bd%d0%b3%d0%b5%d1%80-%d1%81-%d0%bc%d0%bd%d0%be%d0%b3%d0%be-%d1%81%d0%b5%d0%ba%d1%81%d0%b0%d0%bf%d0%b8%d0%bb%d0%bd%d0%b0-%d0%b2%d0%b8/", "text": "Изкусителната Никол Шерцингер за пореден път показа страхотна фигура и изключителен моден вкус. 41-годишната певица позира за Instagram феновете си, облечена в много смела и сексапилна цикламена рокля, разкриваща бюста и изваяната й талия. Перфектните си форми Никол поддържа с  , редуващи по-интензивни и силови упражнения с йога и танци.", "date": "2019.11.25", "title": " Никол Шерцингер с много сексапилна визия"}
{"url": "https://trud.bg/%d0%b4%d0%b2%d0%b5-12-%d0%b3%d0%be%d0%b4%d0%b8%d1%88%d0%bd%d0%b8-%d0%bc%d0%be%d0%bc%d0%b8%d1%87%d0%b5%d1%82%d0%b0-%d1%81%d0%b0-%d0%bf%d0%be%d1%81%d1%82%d1%80%d0%b0%d0%b4%d0%b0%d0%bb%d0%b8-%d0%bf%d1%80/", "text": "Две 12-годишни момичета са пострадали при катастрофа на пешеходна пътека на ул. „Тр. Китанчев“ в Търговище. Това съобщиха от ОДМВР – Търговище. Днес в 14,06 ч на тел. 112 в оперативната дежурна част на областната дирекция е получен сигнал за възникнало пътно-транспортно произшествие в близост до бензиностанция на ул. „Тр. Китанчев“ в гр. Търговище. По първоначални данни лек автомобил „Рено Меган“ с търговищка регистрация, управляван от 20-годишен правоспособен водач от същия град, е блъснал две 12-годишни момичета на пешеходна пътека. Децата своевременно са откарани на преглед в МБАЛ-Търговище, където до момента е установено, че едното е с фрактура на рамо, а другото – с контузна рана на коляно. На водача на лекия автомобил е взета проба за евентуално наличие на алкохол в издишания от него въздух, която е отрицателна. В момента се извършва оглед на местопроизшествието. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.25", "title": " Две 12-годишни момичета са пострадали при катастрофа на пешеходна пътека в Търговище"}
{"url": "https://trud.bg/%d0%be%d0%b1%d1%89%d0%b8%d0%bd%d0%b0-%d0%b2%d0%b5%d0%bb%d0%b8%d0%ba%d0%be-%d1%82%d1%8a%d1%80%d0%bd%d0%be%d0%b2%d0%be-%d1%81-%d0%bd%d0%be%d0%b2%d0%b8-%d0%bd%d0%b0%d0%b3%d1%80%d0%b0%d0%b4%d0%b8-%d0%b7/", "text": "С няколко награди за комплекса от социални услуги в подкрепа на децата бе удостоена Община Велико Търново през миналата седмица. Четири от отличията са от Държавната агенция за закрила на детето. Приз бе връчен и от Национална асоциация за приемна грижа. Постиженията бяха представени от директора на общинската дирекция „Социални дейности и здравеопазване“ Росица Димитрова и от управителите на отличените социални услуги и неправителствени организации. „Благодаря за всеотдайността и високата отговорност, с която работят всички екипи. Гаранция за успехите е и успешното партньорство с Община Велико Търново“, коментира Росица Димитрова. Тя припомни, че в старата столица и съседните населени места край общинския център се предлагат общо 91 социални услуги. 30 от тях се финансират със средства от държавния бюджет, а останалите са на общинска издръжка. Община Велико Търново е носител на приза „Аз гарантирам щастливо детство“ на Държавната агенция за закрила на детето в няколко категории. Наградите са следните социални услуги: Дневен център за деца и младежи с увреждания „Дъга“ – в категория „Устойчиво развитие“; Центрове за настаняване от семеен тип за деца с/без увреждания I, II и III – в раздел „Успешна промяна“; Центрове за настаняване от семеен тип I и II (на ул. „Цветарска“ във В. Търново) – в категория „Значимо партньорство“ и за реализирани успешни дейности със Сдружение „ЗОВ-България“. В клас „Значима иновация“ призът е за Център за обществена подкрепа и е повод създадения SOS Клуб на приемния родител, който е и първи в България. Община Велико Търново е носител и на приза „Посланик на доброто“, също даван от Държавната агенция за закрила на детето. Наградата бе връчена на Албена Добрева – ръководител на Център за обществена подкрепа, а поводът е отбелязването на 30-годишнината от приемането на Конвенцията за ООН за правата на детето. С отличието „Спасители на детството“ бе удостоена Десислава Георгиева – социален работник в областния екип по приемната грижа към Община В. Търново. Наградата е на Националната асоциация за приемна грижа.", "date": "2019.11.25", "title": " Община Велико Търново с нови награди за социалните услуги в подкрепа на децата"}
{"url": "https://trud.bg/%d0%bf%d1%80%d0%b8%d0%bd%d1%86-%d1%85%d0%b0%d1%80%d0%b8-%d0%b8%d0%bc%d0%b0-%d0%bd%d0%b0%d0%b9-%d1%85%d1%83%d0%b1%d0%b0%d0%b2%d0%b0%d1%82%d0%b0-%d1%83%d1%81%d0%bc%d0%b8%d0%b2%d0%ba%d0%b0-%d1%81%d1%80/", "text": "Принцовете Уилям и Хари и съпругите им – херцогинята на Кеймбридж Катрин и херцогинята на Съсекс Меган, постоянно са във фокуса на медийното внимание. Със сигурност по-младите членове на британското кралско семейство могат да си позволят най-скъпите дентални процедури. Кой измежду тях обаче може да се похвали с най-хубава усмивка? Британски експерти, цитирани от в. „Дейли експрес“ и БТА, са на мнение, че това е принц Хари. Според Матю Роуз, специалист по възстановителна дентална медицина, от естетична гледна точка принц Хари има най-приятна усмивка. Това според него се дължи на факта, че като малък бъдещият херцог на Съсекс е носил шина. „Бих казал, че сред кралските особи най-задоволителна усмивка от естетична гледна точка демонстрира принц Хари. Зъбите му са добре подредени и равни. Това може да се обясни с носенето на шина като дете“, споделя Роуз. Второ място Матю Роуз отрежда на херцогинята на Кеймбридж Катрин, която според него има „перфектните несъвършени зъби“ – равни, но не идеално подредени. По думите на експерта непълното съвършенство на усмивката ѝ прави съпругата на принц Уилям особено привлекателна и подтиква много дами да ѝ подражават. Роуз допуска, че херцогинята на Кеймбридж избелва зъбите си, но не прекомерно, което им придава естествен вид. Как експертът сравнява усмивката на Меган Маркъл с тази на Кейт? „Наши клиентки искат зъби като на Меган, които са по-бели, по-американски и открояващи се. За разлика от херцогинята на Кеймбридж, усмивката на херцогинята на Съсекс не изглежда толкова естествена“, отбелязва Матю Роуз. В „дъното“ на своеобразната класация е принц Уилям, който се е подлагал на дентални корекции, наложени от загубата на зъб преди няколко години. През 2014 г. в. „Мейл он сънди“ съобщи, че херцогът на Кеймбридж се е „простил“ със зъба си, докато се е „вихрил“ на сватба с приятеля си Том Инскип.", "date": "2019.11.25", "title": " Принц Хари има най-хубавата усмивка сред кралските особи"}
{"url": "https://trud.bg/%d0%b1%d0%b5%d0%b1%d0%b5-%d1%81-%d0%bf%d1%80%d0%be%d0%b1%d0%bb%d0%b5%d0%bc-%d0%bf%d0%be%d1%81%d0%b5%d1%82%d0%b8-%d0%bf%d1%80%d0%b8%d0%b5%d0%bc%d0%bd%d0%b8%d1%8f-%d0%b4%d0%b5%d0%bd-%d0%bd%d0%b0-%d0%ba/", "text": "Момиченце на 1,5 г. беше най-малкият посетител в първия приемен ден на кмета на Шумен Любомир Христов в новия му мандат. Майката на малката Златея дойде с нея, защото въпроса касаеше и бебето, а именно – отваряне на Детска кухня в отдалечения кв.“Боян Българанов“. В момента Ивелина Спасова и десетки други майки навъртат ежедневно по десетина километра в двете посоки, за да вземат храна от детската кухня в центъра на града. Кметът Христов обеща, че най-късно в началото на идната година ще заработи предвидената кухня за деца в училище СУ „Трайко Симеонов“. В момента тя се оборудва и предстои приемателна комисия. Ако не успеят до месец, храна за бебета ще бъде доставяна в две детски градини в квартала. „Обещавам да решим въпроса с един от двата варианта“, каза градоначалникът.", "date": "2019.11.25", "title": " Бебе с проблем посети приемния ден на кмета на Шумен"}
{"url": "https://trud.bg/%d0%b6%d0%b8%d0%bb%d0%b8%d1%89%d0%bd%d0%b8%d1%82%d0%b5-%d0%ba%d1%80%d0%b5%d0%b4%d0%b8%d1%82%d0%b8-%d0%bd%d0%b0%d1%80%d0%b0%d1%81%d0%bd%d0%b0%d1%85%d0%b0-%d1%81-%d0%bd%d0%b0%d0%b4-14/", "text": "Гражданите спестиха още 4 млрд. лв. Фирмените заеми се увеличиха с 5,2% Жилищните кредити нарастват с най-бързи темпове. Общият размер на отпуснатите от банките жилищни заеми нарасна с 1,3 млрд. лв. за година и към края на октомври достигна 10,515 млрд. лв., обявиха от БНБ. Това представлява ръст с 14,1%. Потребителските кредити за домакинствата също се увеличават, но с по-бавни темпове. За година те нарастват с над 1 млрд. лв, или с 10,8% и достигат 11,2 млрд. лв. При другите заеми за домакинствата обаче има малък спад. В резултат общият размер на отпуснатите кредити на граждани нарасна с над 2 млрд. лв. за година, или с 9,4%. Фирмените заеми също продължават да се увеличават, но темповете са по-малки в сравнение с кредитите за домакинствата. За година бизнес заемите нарастват с 1,7 млрд. лв., или с 5,2%. Оказва се, че хората взимат повече нови кредити от фирмите. Т. е. потреблението под формата на покупка на жилища, коли, мебели, уреди, ремонти в дома и т. н. се увеличава с по-бързи темпове от инвестициите на бизнеса в разширяване на производството и нови технологии. В резултат потреблението се оказва основната движеща сила на ръста на икономиката. А всичко това е възможно благодарение на увеличението на доходите и увереността на хората, че ще могат да връщат заемите си. При депозитите гражданите отново имат превес над бизнеса. За година спестяванията на домакинствата в банките са нараснали с над 4 млрд. лв. и вече надминават 54,18 млрд. лв. В същото време влоговете на фирмите се увеличават над два пъти по-малко – с 1,65 млрд. лв., и достигат 25,8 млрд. лв. Като се добавят и депозитите на финансови предприятия като застрахователи и пенсионни фондове, се оказва че общият размер на влоговете в банките се увеличава с 6,12 млрд. лв., или със 7,9% за година. Това е повече от ръста на заемите, който е със 7,3%, или с близо 4,2 млрд. лв. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.25", "title": " Жилищните кредити нараснаха с над 14%"}
{"url": "https://trud.bg/30-%d1%83%d1%87%d0%b5%d0%bd%d0%b8%d1%86%d0%b8-%d0%b8-%d1%81%d1%82%d1%83%d0%b4%d0%b5%d0%bd%d1%82%d0%b8-%d0%b2-%d0%bd%d0%b5%d1%80%d0%b0%d0%b2%d0%bd%d0%be%d1%81%d1%82%d0%be%d0%b9%d0%bd%d0%be-%d0%bf%d0%be/", "text": "Знанието и образованието са сила, която в ръцете на млади хора води до един по-добър свят. Бъдете настойчиви, упорити и последователни, защото от вас ще се изискват много усилия. Не се отказвайте от препятствията по пътя, а ги използвайте за трамплин към следващи успехи. Това заяви президентът Румен Радев в Гербовата зала на „Дондуков“ 2, където се срещна със студентите и учениците, които получиха еднократна стипендия от инициативата на държавния глава „Подкрепи една мечта“ за 2019 г., съобщиха от пресцентъра на държавния глава. Еднократна стипендия получиха 22 студенти и 8 ученици в 12 клас, които са завършили миналата учебна година с отличен успех. Сумата от 51 636.29 лева, набрани чрез дарения по време на благотворителната кампания, беше разпределена сред студентите и отличните ученици, които подписаха днес договорите си за стипендии в президентската институция. Студентите първи курс получиха стипендии в размер на 1892, 55 лева, а отличниците – стипендии от 1250 лева. В приветствието си пред младежите държавният глава припомни, че на абитуриентския бал т.г. е пожелал да има поне дузина студенти, приети през 2019 година. „Благодаря ви, че надхвърлихте значително тази бройка – 22-ма сте. Поздравявам ви за вашата смелост и амбиции да продължите вашето образование във висше училище“, каза президентът. „Не забравяйте хората, които ви помагат да се развивате и да намирате своята перспектива в живота“, призова още Румен Радев и благодари на щедрите дарители, които са повярвали в младите хора и са им дали шанс и нови възможности в живота. Администрацията на Президента предоставя еднократна финансова помощ на младежите в неравностойно положение от инициативата „Подкрепи една мечта“, които през академичната 2019/2020 г. са приети за студенти в първи курс. Финансова подкрепа получават и учениците от 12 клас, които са настанени в социални услуги, и които са завършили с отличен успех учебната 2018/2019 г. Румен Радев припомни, че през 2018 г. за първи път по инициативата бяха въведени стипендии за ученици с отличен успех, което се е превърнало в сериозен стимул. На церемонията присъстваха съпругата на държавния глава Десислава Радева, преподаватели и възпитатели на младежите в неравностойно положение и представители на партньорски институции по инициативата.", "date": "2019.11.25", "title": " 30 ученици и студенти в неравностойно положение получиха стипендии ot президентската инициатива „Подкрепи една мечта“"}
{"url": "https://trud.bg/%d0%b1%d0%b3-%d0%b8%d0%bd%d0%b2%d0%b5%d1%81%d1%82%d0%b8%d1%82%d0%be%d1%80%d0%b8-%d0%b8%d0%b7%d0%bc%d0%b5%d1%81%d1%82%d0%b8%d1%85%d0%b0-%d1%87%d1%83%d0%b6%d0%b4%d0%b8%d1%82%d0%b5-%d0%be%d1%82-%d0%bf/", "text": "Индустриалните сгради са с най-висок доход Български компании изместиха чуждите на инвестиционния пазар на имоти в страната. За първи път от две години насам наши компании формират 59% от трансакциите, показва доклад на консултантска фирма. Общата стойност на инвестиционните сделки към средата на годината достига 167 млн. евро. Това е лек спад спрямо миналата година като сред причините за това е недостигът на нови готови активи за придобиване. Сделките с имоти, генериращи доход, са предпочитани (53%) пред тези, придобити със спекулативна цел (47%), показва още докладът. В радара на инвеститорите са основно парцели за строеж (близо 42% от всички трансакции) и офис площите (32%), следвани от хотели (19%) и други площи (8%). Нивата на възвръщаемост запазват стойностите си от 2018 г. – 8% за офиси, за търговски площи 7,25% и 9,5% за индустриални. Сегментите с най-голям инвестиционен потенциал са офисни и търговски площи, при които се наблюдава устойчиво развитие, висока заетост на проектите и стабилни наемни нива. Засиленото търсене и купуване на парцели ще се запази – сигнал, че пазарът се намира във фаза, подходяща за развитие на нови проекти, които в последствие могат да се превърнат в инвестиционен продукт.", "date": "2019.11.25", "title": " Бг инвеститори изместиха чуждите от пазара\t"}
{"url": "https://trud.bg/%d1%85%d0%b2%d0%b0%d0%bd%d0%b0%d1%85%d0%b0-3-%d1%82%d0%be%d0%bd%d0%b0-%d0%ba%d0%be%d0%ba%d0%b0%d0%b8%d0%bd-%d0%bd%d0%b0-%d0%bf%d0%be%d0%b4%d0%b2%d0%be%d0%b4%d0%bd%d0%b8%d1%86%d0%b0/", "text": "Испанската полиция залови подводница, натоварена с близо 3 тона кокаин, съобщават местни медии. Задържането станало във водите край северозападния бряг на страната. Арестувани били двама от тримата души екипаж на подводницата. Третият успял да избяга и в момента се води издирвателна операция. И тримата са от Еквадор. Предполага се, че лодката с контрабандния товар е пристигнала във водите край Галисия от Колумбия. Подводниците не са необичаен транспорт за трафик на наркотици, но обикновено се ползват за превозването им от Латинска Америка до САЩ. Испания също е залавяла подобни пратки в миналото.", "date": "2019.11.25", "title": " Хванаха 3 тона кокаин на подводница"}
{"url": "https://trud.bg/%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%b1%d0%be%d1%80%d0%b8%d1%81%d0%be%d0%b2-%d1%81%d0%b5-%d1%81%d1%80%d0%b5%d1%89%d0%bd%d0%b0-%d1%81-%d0%bf%d1%80%d0%b5%d0%b7%d0%b8%d0%b4%d0%b5-6/", "text": "Премиерът Бойко Борисов се срещна с президента на Международния републикански институт Даниел Туининг във Вашингтон. „Церемонията в гробищата в „Арлингтън“ беше много силна. Оказа се, че многозвездните генерали, които работят там, са се подготвяли в българо-американската база Ново село през 2009 година. Стана ми много драго. Те познават България много добре, тренирали са там, летели са. Истински бойни партньори. И не само – надявам се и в икономическата, и във вътрешно-политическата сфера. След малко с президента Тръмп мислим да надградим нашите отношения“, каза Бойко Борисов. „За първи път посетих България с Джон Маккейн, когато кандидатствахте за присъединяване към НАТО. Още тогава знаехме, че България ще е чудесен партньор в НАТО и се оказахме прави. По онова време си мислехме, че в Европа няма други заплахи, а всъщност сега знаем, че има много – агресията на Русия, дизинформацията, насилственият екстремизъм на Балканите, последиците от конфликта в Сирия и други места, които вече се усещат в Европа. Затова се радваме, че България е член на НАТО и наш сътрудник, подчерта Даниел Туининг. „Нашият институт работи с български политически партии и според нас България е лидер в това да помага на другите Балкански страни да се справят с вътрешните си конфликти. През декември ще бъдем домакини на една голяма среща в София с Държавния департамент на САЩ и българското правителство. Основната тема ще бъде борбата с екстремизма, който води до насилие в региона“, каза още той. „Догодина имаме две мероприятия. Едното е от тях е с краля на Йордания по процеса АКАБА. В София ще проведем и двата процеса контратероризъм и контрарадикализам“, заяви от своя страна българският премиер. „Ние приемаме Америка за едно цяло и уважаваме и двете партии. Еднакво сте ми близки – демократи и републиканци“, заяви премиерът Борисов по време на срещата си с Шари Браян, вицепрезидент на Националния демократичен институт. Двамата обсъдиха резултатите от проекти, които утвърждават демократичните ценности и ролята на САЩ в постигането на свободи за гражданското общество. Двата института са неправителствени организации и работят с България от години в областта на изграждането на капацитет и знания в политическите науки и демократичните системи. IRI и NDI си сътрудничат с неправителствени организации у нас като фокусът е обмяната на опит и експертиза. Международният републикански институт и Националният демократичен институт са създадени през 1983 г. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.25", "title": " Премиерът Борисов се срещна с президента на Международния републикански институт Даниел Туининг във Вашингтон"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%b8%d1%82%d0%b5-%d0%b2%d0%bb%d0%b0%d1%81%d1%82%d0%b8-%d1%81%d0%b0-%d0%bf%d0%be%d0%b8%d1%81%d0%ba%d0%b0%d0%bb%d0%b8-%d0%be%d1%82-%d0%b5%d0%b2%d1%80/", "text": "Българските власти са сезирали председателя на Европейския парламент Давид Сасоли с искане да бъде свален имунитетът на евродепутатката от групата на европейските социалисти и демократи Елена Йончева. Това съобщи самият Сасоли при откриването на пленарната сесия днес в Страсбург, информира БНР. Целта е срещу Йончева да бъде образувано наказателно производство от страна на специализираната прокуратура. То е представено пред правната комисия на Европарламента, уточни Сасоли. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.25", "title": " Българските власти са поискали от Европарламента имунитета на Елена Йончева"}
{"url": "https://trud.bg/%d0%b6%d0%b8%d0%bb%d0%b8%d1%89%d0%b0%d1%82%d0%b0-%d0%b2-%d1%81%d1%82%d1%80%d0%b0%d0%bd%d0%b0%d1%82%d0%b0-%d0%bf%d0%be%d1%81%d0%ba%d1%8a%d0%bf%d0%bd%d0%b0%d1%85%d0%b0-%d1%81%d1%8a%d1%81-73/", "text": "Китай оглавява класацията Жилищата в страната са поскъпнали със 7,3% през второто тримесечие спрямо същия период на миналата година, което нарежда България на 15-то място от общо 56 страни, включени в индекса на консултантска компания на пазара на имоти. Страната ни се изкачва с три места спрямо първото тримесечие на тази година, когато заемаше 18-то място. Между четвъртото тримесечие на миналата година и второто тримесечие на 2019 г. цените на жилищата у нас са се увеличили с 3,6%, а спрямо предходното тримесечие ръстът достига 2,6%, сочат данни на компанията. Китай оглавява класацията за първи път от 2010 г. насам. С повишение на цените на жилищата от 10,9% на годишна база това е най-ниското равнище, достатъчно за първото място в класацията от първото тримесечие на 2009 г. досега. Топ 10 се допълва от Малта (годишен ръст на цените от 10,8%), Чехия (9,4%), Люксембург (9,3%), Мексико (9,2%), Унгария (9,2%), Чили (9,1%), Словения (8,4%), Тайван (8,4%) и Португалия (7,8%). Австралия е на дъното на класацията със спад на цените на жилищата на годишна база от 7,4%, следвана от Финландия с понижение от 2,6% и Италия и Мароко с 0,8%. Това са и единствените четири пазара с понижение на цените на жилищата през второто тримесечие. Индексът на цените на жилищата на консултантската компания отбелязва забавяне в общия ръст на цените на имотите в света. Търговските войни между САЩ и Китай, и Япония и Южна Корея, Брекзит, политическите протести и прогнозите за забавяне на световната икономика натежават върху нагласите на купувачите въпреки понижаването на лихвените проценти. Въпреки това през второто тримесечие 93% от попадащите в индекса страни са регистрирали положителен растеж на цените на жилищата на годишна база, отбелязват от консултантската компания. Анализът показва, че Латинска Америка е най-силно представилият се регион в света в 12-те месеца до юни 2019 г. Мексико, Чили и Колумбия са регистрирали годишен ръст на цените на жилищата от над 7%. Ръстът на икономиките, повишаването на заплатите и подобряването на достъпа до кредитиране стимулират търсенето в региона. В Европа се открояват някои интересни тенденции – Австрия изпреварва Германия с ръст на цените на жилищата съответно от 7,3% и 5%. Португалия (7,8%) се изкачва в класацията, а страните от Централна и Източна Европа се представят много добре – Чехия (9,4%), Унгария (9,2%) и България (7,3%), отбелязват от консултантската компания. Великобритания пада от 36-о място преди една година до 48-о място заради ситуацията около Брекзит. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.25", "title": " Жилищата в страната поскъпнаха със 7,3%\t"}
{"url": "https://trud.bg/%d0%b7%d0%b0%d1%82%d1%8f%d0%b3%d0%b0%d1%82-%d0%ba%d0%be%d0%bd%d1%82%d1%80%d0%be%d0%bb%d0%b0-%d0%bd%d0%b0%d0%b4-%d0%b6%d0%b8%d0%bb%d0%b8%d1%89%d0%b0%d1%82%d0%b0-%d0%b7%d0%b0-%d1%82%d1%83%d1%80%d0%b8/", "text": "До 15 хил. лв. глоба за обява в интернет за стая без категоризация Съдът ще забранява достъпа до сайтове Всички апартаменти, стаи и къщи за гости, които се предлагат на туристи онлайн, ще трябва да бъдат категоризирани. Това предлагат депутатите Менда Стоянова от ГЕРБ и Валери Симеонов от Обединени патриоти с внесени от тях промени в Закона за туризма между първо и второ четене на закона за държавния бюджет за 2020 г. Промените са предложени заради бума през последните години на оферти за отдаване на апартаменти за краткосрочно настаняване в електронни платформи като Booking, Airbnb, Expedia, Homeaway, Rentbyowner, Facebook и др., пише в мотивите на депутатите. Това е туристическа услуга, но без имотите да са категоризирани по Закона за туризма, смятат вносителите на законопроекта. Промените ще засегнат както апартаментите в София, които се отдават под наем чрез Airbnb, така и стаите край морето, които баби отдават на туристи, тъй като единственият начин в съвременния свят офертите им да достигнат до клиентите е чрез обяви в интернет. При първо нарушение и пускане на онлайн оферта за отдаване на апартамент или къща за гости, които не са категоризирани, да бъдат налагани глоби на гражданите до 5000 лв., а на юридическите лица и едноличните търговци имуществени санкции до 10 000 лв., предлагат депутатите. При повторно нарушение глобата за граждани да бъде до 8000 лв., а за фирми до 15 000 лв., предвижда законопроектът. При системни нарушение министърът на туризма да има право да поиска от Софийския районен съд да постанови на всички онлайн доставчици да спрат достъпа до съответните сайтове, предлагат още депутатите. Собствениците на имоти, предлагани онлайн на туристи, ще имат 3 месеца, в които да категоризират обектите си, пише в проекта. Според Закона за туризма категоризацията на апартаменти, стаи и къщи за гости се извършва от общината, на чиято територия се намират. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.25", "title": " Затягат контрола над жилищата за туристи\t"}
{"url": "https://trud.bg/%d0%b5%d0%bf-%d0%be%d1%82%d0%bd%d0%be%d0%b2%d0%be-%d0%bd%d0%b0%d1%82%d0%b8%d1%81%d0%ba%d0%b0-%d0%b7%d0%b0-%d0%b8%d1%81%d1%82%d0%b0%d0%bd%d0%b1%d1%83%d0%bb%d1%81%d0%ba%d0%b0%d1%82%d0%b0-%d0%ba%d0%be/", "text": "7 държави от ЕС не са я приели  Европейският парламент отново подхваща въпроса с приемането на Истанбулската конвенция, показва програмата за започващата тази седмица в Страсбург сесия на ЕП, предаде БТА. Предвижда се тази вечер евродепутатите да обсъдят въпроса с одобрението на конвенцията, а в четвъртък да призоват всички държави в ЕС да я приемат. Очаква се ЕП да настоява Истанбулската конвенция да бъде незабавно възприета от държавите в ЕС, които още не са я ратифицирали. Според евродепутати тези страни следва да предприемат всички необходими законодателни и политически мерки за спирането на насилието над жените и момичетата. Конвенцията на Съвета на Европа за предотвратяване и борба с насилието над жени и домашното насилие, известна също като Истанбулската конвенция, бе подписана от ЕС на 13 юни 2017 г. Към момента седем държави в съюза още не са я ратифицирали – България, Чехия, Унгария, Литва, Латвия, Словакия и Великобритания.", "date": "2019.11.25", "title": " ЕП отново натиска за Истанбулската конвенция"}
{"url": "https://trud.bg/%d0%b8%d0%bc%d0%be%d0%b1%d0%b8%d0%bb%d0%b5-%d0%bf%d0%be%d0%b4%d0%b3%d0%be%d0%bd%d0%b8-%d1%80%d0%b5%d0%ba%d0%be%d1%80%d0%b4-%d0%bd%d0%b0-%d0%b1%d0%b0%d1%82%d0%b8%d1%81%d1%82%d1%83%d1%82%d0%b0/", "text": "Чиро Имобиле вече е в топ 3 на вечните голмайстори на „Лацио“. Нападателят и национал на Италия се разписа за 15-ти път през кампанията при успеха с 2:1 като гост на „Сасуоло“. По този начин бившият футболист на „Борусия“ (Дортмунд) събра 82 попадения за „орлите“. Пред него са единствено Джузепе Синьори (107) и Силвио Пиола (143). Освен това Имобиле има голове в осем поредни двубоя в шампионата. Той продължава да преследва рекорда на Габриел Батистута, който през 1994-та се разписа в продължение на 11 мача. Същото стори и Фабио Куалиарела по-рано тази година. За „небесносините“ това бе пети пореден успех за първенство, а тимът излезе на трето място в класирането.  Исторически момент беляза и друг двубой от кръга. Ветеранът Фабио Куалиарела се превърна в действащия футболист с най-много мачове в елита на Италия. Нападателят вече има 450 срещи в Серия А. За капак и тимът му постигна важна победа – 2:1 над „Удинезе“, с което излезе от зоната на изпадащите.  Куалиарела, както и много други звезди на Апенините играха с червена линия на лицето си през уикенда. По този начин футболистите подкрепиха кампанията срещу насилието над жени. В нея се включиха играчи от всички отбори. Организатор е неправителствената организация WeWorldOnlus.", "date": "2019.11.25", "title": " Имобиле подгони рекорд на Батистута"}
{"url": "https://trud.bg/%d0%b7%d0%b0%d0%b4%d1%8a%d1%80%d0%b6%d0%b0%d1%85%d0%b0-%d0%b1%d1%8a%d0%bb%d0%b3%d0%b0%d1%80%d0%b8%d0%bd-%d0%be%d0%b1%d1%8f%d0%b2%d0%b5%d0%bd-%d0%b7%d0%b0-%d0%b8%d0%b7%d0%b4%d0%b8%d1%80%d0%b2%d0%b0/", "text": "Служители на ГДНП задържаха мъж, издирван от съда на Чешката република. Мъжът е обявен за издирване с европейска заповед за арест, издадена на 19 юли по искане на съда в гр. Семили във връзка с извършено от него престъпление на 3 февруари 2018 г. в гр. Турнов, Чешка република, съобщиха от МВР. 41-годишният български гражданин е установен и задържан вчера в района на столицата при операция на сектор „Издирване“, ГДНП. Той е с богато криминално минало, има четири присъди за кражби, една за грабеж и една за изнасилване. Мъжът е задържан в  Областната служба за изтърпяване на наказанията, София, наложена му е мярка за неотклонение „задържане под стража“ за срок до 72 часа, предстои разглеждането на процедурата му за екстрадиция. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.25", "title": " Задържаха българин, обявен за издирване с европейска заповед за арест"}
{"url": "https://trud.bg/%d0%bd%d0%b0%d1%88-%d0%b2%d1%80%d0%b0%d1%82%d0%b0%d1%80-%d1%81-%d0%b2%d0%b8%d1%81%d0%be%d0%ba%d0%b0-%d0%be%d1%86%d0%b5%d0%bd%d0%ba%d0%b0-%d0%b2-%d0%b0%d0%bd%d0%b3%d0%bb%d0%b8%d1%8f/", "text": "Димитър Евтимов получи висока оценка за игра си в мача „Акрингтън“ – „Болтън“, спечелен със 7:1. Стражът получи 7 по десетобалната.  „Българинът нямаше много работа в този мач – се казва в анализ на местното издание Ланкшъртелеграф“. – Беше спокоен по време на всички 90 минути и играеше опростено.“  Евтимов, който е юноша на „Чавдар“ (Етрополе), е със статут на твърд титуляр в третодивизионния тим. Неговият отбор е 17-и с 18 точки. А „Болтън“, където премина една част от кариерата на Мартин Петров, е плътно на дъното с едва 1 точка. От актива на отбора бяха извадени по-рано 12 пункта, което допълнително затруднява положението им.", "date": "2019.11.25", "title": " Наш вратар с висока оценка в Англия"}
{"url": "https://trud.bg/%d0%bf%d1%80%d0%be%d0%b4%d0%b0%d0%b2%d0%b0%d1%82-%d0%b4%d0%be%d0%bc%d0%b0-%d0%bd%d0%b0-%d1%80%d0%be%d0%b1%d0%b8%d0%bd-%d1%83%d0%b8%d0%bb%d1%8f%d0%bc%d1%81-%d0%b2-%d0%ba%d0%be%d0%b9%d1%82%d0%be-%d0%b0/", "text": "Имението на покойния актьор Робин Уилямс в Калифорния е обявено за продан, а цената му възлиза на 7,25 милиона долара. За разлика от имотите на други популярни лица от Холивуд, този на Уилямс е и мястото, където актьорът отне живота си на 63 годишна възраст през август 2014. Жилището, построено през 1987-ма и реновирано през 2000-та, има 6 спални и 6 бани с тоалетни. Имотът е с обща площ от 603 кв.м. и има само един етаж.", "date": "2019.11.25", "title": " Продават дома на Робин Уилямс, в който актьорът почина\t"}
{"url": "https://trud.bg/%d1%82%d1%80%d1%8f%d0%b1%d0%b2%d0%b0-%d0%bb%d0%b8-%d0%b4%d0%b0-%d0%b4%d0%b0%d0%bc-%d0%bc%d0%b5%d0%b4%d0%b8%d1%86%d0%b8%d0%bd%d1%81%d0%ba%d0%be-%d0%ba%d0%be%d0%b3%d0%b0%d1%82%d0%be-%d0%b7%d0%b0%d0%bf/", "text": "Въпрос:  Здравейте, д-р Капитанов! Искам да попитам дали спрямо закона е необходимо да представям медицинско свидетелство преди да започна работа? Ако отговорът е да, моля да разясните също дали има вариант служебно да се прехвърлят данните за здравния ми статус между фирмите, в които работя, когато сменям работа например. Предварително благодаря! П. Коткова, гр. София Отговор:  На основание чл. 287, ал. 1 от Кодекса на труда, всички работници и служители подлежат на задължителни предварителни и периодични медицински прегледи. Условията за извършване на предварителните и периодичните прегледи съобразно характера на работата, условията на труда и възрастта на работниците и служителите се определени в Наредба ? 3 от 28.02.1987 г. за задължителните предварителни и периодични медицински прегледи на работниците (Наредба ? 3 от 28.02.1987 г.). Пълният отговор четете в броя на вестник „Труд“ във вторник. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.25", "title": " Трябва ли да дам медицинско, когато започвам работа?"}
{"url": "https://trud.bg/%d1%82%d1%80%d0%b8-%d0%ba%d0%be%d0%bc%d0%bf%d0%b0%d0%bd%d0%b8%d0%b8-%d0%be%d1%81%d1%82%d0%b0%d0%b2%d0%b0%d1%82-%d0%b2-%d0%bd%d0%b0%d0%b4%d0%bf%d1%80%d0%b5%d0%b2%d0%b0%d1%80%d0%b0%d1%82%d0%b0-%d0%b7/", "text": "Общо 7 кандидата заявиха интерес  Държавата ще чака обвързващи оферти от избраните  Три компании продължават в надпреварата за инвеститор на АЕЦ “Белене”, потвърдиха източници пред “Труд”. Това са руската “Росатом”, чрез дъщерната “Атоменергопром”, Корейската Хидро и атомна енергийна корпорация и Китайската държавна ядрена корпорация. Те трябваше да бъдат избрани от работна група, в която влизат представители на Министерството на енергетиката, БЕХ и НЕК. Изборът на тези компании е очакван, защото те отговарят на изискването за стратегически инвеститор, коментира пред “Труд” председателят на Булатом Богомил Манчев. По думите му в проекта ще се включат и френската “Фраматом” и Дженерал Електрик. На практика те също ще са инвеститори, защото предлагат лизингова схема за изплащане на оборудването, което ще доставят за централата, коментира енергийният експерт проф. Атанас Тасев. Припомняме, че интерес като инвеститор заявиха консултантската компания ИПК и УП, германската “Бектрон-Лиаз-Техническо инженерство”, българо-чешкият консорциум “Атомна електроцентрала Белене 2019” и консорциум “АЕЦ Белене България” с фирмите на Ковачки. Преди дни министърът на енергетиката Теменужка Петкова обяви, че до края на този месец ще бъде обявен списъкът от компании, с които държавата би желала да води разговори за изграждането на втора атомна централа. На избраните ще бъдат отправени покани за подаване на обвързващи оферти. Ако постъпят такива, ще започне самият процес по водене на преговори. След това ще имаме яснота дали ще се постигне съгласие между това, което ние сме заложили като изисквания и това, което те предлагат, каза министър Петкова.", "date": "2019.11.25", "title": " Три компании остават в надпреварата за АЕЦ „Белене”"}
{"url": "https://trud.bg/%d0%bd%d1%83%d0%bd%d0%be-%d1%80%d0%b5%d0%b9%d1%88-%d0%b2-%d0%bb%d0%b5%d0%b2%d1%81%d0%ba%d0%b8-%d0%b3%d0%be%d0%b2%d0%be%d1%80%d0%b8%d0%bc-%d0%bd%d0%b0-%d1%87%d0%b5%d1%82%d0%b8%d1%80%d0%b8-%d0%b5/", "text": "Нуно Рейш, бранителят на „Левски“, разказа подробно за живота си в България  в интервю за „Minute Sport“. Португалецът призна, че изпитва трудности с българския език и това е причината да търси алтернатива при комуникацията в съблекалнята на „сините“.  „Най-важното за мен в началото бе да се наложа в отбора – призна опитният футболист, който получи травма срещу „Царско село“ при успеха с 2:0. – Трябваше да бъда търпелив, защото имаше добри играчи на моята позиция, но постепенно нещата се наредиха. Беше ми трудна аклиматизацията. Нагласата тук е различна. Ние португалците сме по-открити хора, докато в България е обратното. Населението е затворено, гледа се на чужденците по различен начин. Сега ходим на уроци по български, но не е лесно, защото учителят ни не говори английски. Опитвам се да уча важни думи и фрази от ежедневието, но хората тук говорят бързо. Между нас обаче си комуникираме на английски, португалски и френски. Младите не искат да учат английски и комуникацията става сложна.“  Рейш разкри, че отношението на феновете към футболистите също е различно от това, което е срещал в Португалия, Белгия и Гърция.  „Когато отборът победи, всичко е наред и ние сме най-големите. Но когато загубим сме най-слабите играчи, които те са виждали някога. Тук реалността е друга. В България можеш да тичаш, да се бориш, но ако не си постигнал победата след последния съдийски сигнал, ще те обиждат.“", "date": "2019.11.25", "title": " Нуно Рейш: В „Левски“ говорим на четири езика"}
{"url": "https://trud.bg/%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d1%82%d1%80%d1%8a%d0%bc%d0%bf-%d0%bf%d0%be%d1%81%d1%80%d0%b5%d1%89%d0%b0-%d0%bf%d1%80%d0%b5%d0%bc%d0%b8%d0%b5%d1%80%d0%b0-%d0%b1/", "text": "Този следобед президентът Доналд Тръмп ще приветства министър-председателя Бойко Борисов в Белия дом, съобщиха от институцията в официалния си профил в туитър. Планирано е разговорът между двамата да започне в 21.15 ч. българско време. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.25", "title": " Президентът Тръмп приветства премиера Борисов в Белия дом"}
{"url": "https://trud.bg/660-%d0%bb%d0%b2-%d0%b7%d0%b0-%d0%b3%d1%80%d0%b0%d0%b6%d0%b4%d0%b0%d0%bd%d1%81%d0%ba%d0%b0-%d0%b7%d0%b0-%d1%88%d0%be%d1%84%d0%b8%d1%80%d0%b0%d0%bd%d0%b5-%d1%81-81-%d0%ba%d0%bc/", "text": "Оценяват риска от катастрофа на база фишовете от КАТ 3600 лв. става максималната цена Цената на задължителната застраховка „Гражданска отговорност” ще нарасне два пъти до средно 660 лв. за младеж на 25 години, който има по-малко от една година стаж зад волана, ако бъде сниман да кара с 81 км\\ч в София при съществуващото ограничение за шофиране с до 50 км\\ч в населено място. Това предвижда предложеният от Комисията за финансов надзор (КФН) базов вариант на система „бонус-малус” при настоящите тарифи на застрахователите. Ако шофьор на 35 години и с над 5 години стаж зад волана направи същото нарушение, цената на застраховката му ще нарасне два пъти до 540 лв. Причината за това е, че според предложената от КФН система „бонус-малус” за превишение на скоростта с между 31 км\\ч и 50 км\\ч в населено място ще бъдат давани четири наказателни точки и рисковият клас на шофьора ще нараства. А след това ще трябва да минат четири поредни години, през които той няма нарушения, за да може рисковият му клас да се върни на базовото ниво и да плаща за „Гражданска отговорност” по основната тарифа на застрахователите. Според алтернативния предложен вариант на „бонус-малус”, цената на полицата за същото нарушение няма да нарасне два пъти, а само с 60%. За телесни повреди, причинени по непредпазливост, и ако извършителят е помогнал на пострадалия, цената на „Гражданска отговорност” ще нарасне на 1056 лв. за младежа на 25 г. и на 864 лв. за шофьора на 35 г., показват изчисленията. Застрахователните компании и в момента отчитат риска от причиняване на катастрофа от всеки водач на база показатели като възрастта му, от колко години има шофьорска книжка, каква е мощността и годините на колата и в кой град предимно я управлява. Така полиците за шофьори с опит, които карат коли с малка мощност в населени места със слаб трафик са по-евтини и започват от 226 лв. А полиците за шофьори без никакъв опит, които карат нови и мощни коли в София, са по-скъпи и стигат до 899 лв. С предложената от КФН система „бонус-малус” съществуващите утежнения в цената за по-рисковите шофьори ще бъдат увеличени допълнително на база наличието на фишове и глоби от пътната полиция. Така за неопитни шофьори, които направят няколко по-малки или едно тежко нарушение, цената на полицата може да достигне 3600 лв. За да ползва отстъпка от цената на „Гражданска” след стартиране на системата „бонус-малус” човек трябва да шофира поне една година без нарушение. След това цената на полицата ще бъде намалена с 12%. При 5 поредни години без нарушения отстъпката от цената ще стигне до 23%, предвижда основният вариант на „бонус-малус”.   Вдигат цената на полицата с 1 лв. Цената на застраховката „Гражданска отговорност” ще нарасне с 1 лв. от началото на 2020 г. Причина за това е повишаване на вноската за Обезпечителния фонд от 1,50 лв. на 2,50 лв., която е включена в цената на полицата. В Обезпечителния фонд се трупат пари, така че да бъдат гарантирани продадените полици при евентуален фалит на застраховател. Предложението за увеличение на вноската е направено от Гаранционния фонд и е подкрепено от КФН, но в мотивите им не е посочено защо това се налага. Вноската във Фонда за незастраховани МПС и през 2020 г. ще остане 10,50 лв. Фондът изплаща обезщетения, ако катастрофа причини автомобил без „Гражданска”, а после си търси парите от виновния шофьор. Така 13 лв. от цената на всяка „Гражданска” ще влизат в двата фонда. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.25", "title": " 660 лв. за „Гражданска” за шофиране с 81 км/ч в град"}
{"url": "https://trud.bg/110-%d0%bd%d0%b0-%d0%b4%d0%b5%d0%bd-%d0%b7%d0%b2%d1%8a%d0%bd%d1%8f%d1%82-%d0%b7%d0%b0-%d0%b4%d0%be%d0%bc%d0%b0%d1%88%d0%bd%d0%be-%d0%bd%d0%b0%d1%81%d0%b8%d0%bb%d0%b8%d0%b5/", "text": "Съдът издал 2398 ограничителни заповеди     За последните 4 години са убити 96 жени  Средно по 110 сигнала за домашно насилие постъпват за ден на телефон 112. Общият брой на обажданията от началото на тази година до август са 23 334. Подадените сигнали за последните 3 години са се увеличи драстично, сочи статистика на МВР. През 2016 г. са получени 28 000 за домашно насилие на телефон 112, през 2017 г. са 29 000, а през 2018 година сигналите са 31 166. Данни бяха представени от зам.-директора на ГДНП старши комисар Благородна Макева по повод стартирането на регионална кампания в България, Унгария и Румъния срещу насилието над жени. Броят на случаите на домашно насилие расте, но повечето жени ги е страх да говорят за това. „Жените се обръщат към неправителствения сектор, а не към полицията или съда”, заяви инспектор Пенка Стоянова от Главна дирекция „Национална полиция” по повод Световния ден против насилие над жени. Тя отправи призив тези сигнали да се подават и на спешния телефон 112. Всяка четвърта жена в България е подложена на насилие в ежедневието и дома си, пише в доклад на фондация Анимус. През 2018 година над 1500 български жени и деца са били жертви на насилие. За сравнение през 2017 година са 1300. За последните четири години броят на убитите представителки на нежния пол е почти сто. Техният брой може и да е по-голям, тъй като има и такива, които не са идентифицирани като жертви на домашно насилие, отбелязват още от фондация „Анимус”. През последните три години с 50% са се увеличили убийствата на жени, извършени от съпрузи, партньори и близки роднини, сочи доклад на МВР от началото на тази година. Ревността е най-честият мотив. От началото на годината до сега 24 жени са били убити, през 2018 г. са 33, през 2017 г. са 27, а през 2016 г. са били 22. Всеки месец две жени губят живота си след насилие само от началото на тази година. Това заяви омбудсманът Диана Ковачева. Статистиката не е докрай точна, защото Наказателният кодекс инкриминира домашното насилие само, когато е системно – извършен е един и същ акт повече от три пъти, каза Ковачева. „Една жена може да бъде убита от първия път, да бъде осакатена от втория път, а това не влиза в статистиката”, заяви омбудсманът. Статистиката на полицията сочи още, че издадените ограничителни заповеди към 30 септември са 2398. Те включват защита не само на един човек, но и на близки и роднини. За тази година по информация на МВР има 381 случая на нарушена заповед за защита, като около 40% от тях са за домашно насилие над жени. 182 са случаите на средни телесни повреди, над 100 са били срещу жени. В рамките на стартиралата кампания ще бъдат разпространени постери, видео и радио спот. В тях ще бъдат дадени контакти със спешни телефони на неправителствени организации, които са официални партньори с държавните институции за подкрепа на жертвите, пострадали от домашно насилие. Кампанията у нас се провежда със съдействието на прокуратурата и Националния институт на правосъдието, а мотото є е „Насилието започва с викове, но не трябва да завършва с тишина”. Предстои подписване на споразумение по Норвежкия финансов механизъм за обучение на полицейски служители, досега са били обучени над 2000 полицаи. Също така ще се разработи автоматизирана информационна система, в която да се обобщават всички случаи на домашно насилие.   13 млн. жени в ЕС са подложени на тормоз По данни на последното проучване на Агенция на Европейския съюз за основните права на човека, което е проведено през 2014 г., една от 10 жени е преживяла форма на сексуално насилие от 15-годишна възраст и една на 20 е била изнасилена. За изследването са интервюирани 42 000 жени във всички държавни членки на Европейския съюз (ЕС). Около 13 милиона жени в ЕС са преживели физическо насилие през годината преди проучването, а в същия период около 3,7 милиона жени в ЕС са жертви на сексуално насилие. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.25", "title": " 110 на ден звънят за домашно насилие"}
