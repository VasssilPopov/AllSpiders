{"url": "https://trud.bg/%d0%bd%d0%b8%d0%bd%d0%be%d0%b2%d0%b0-%d1%81%d0%bb%d0%b5%d0%b4-%d0%bf%d0%bb%d0%b5%d0%bd%d1%83%d0%bc%d0%b0-%d0%bd%d0%b0-%d0%b1%d1%81%d0%bf-%d0%be%d1%82%d1%82%d1%83%d0%ba-%d0%bd%d0%b0%d1%82%d0%b0%d1%82/", "text": "След девет часа дебати, избрахме своята листа за европейските избори.  Надявам се, че с това опровергаваме  чужди и наши твърдения, че сме диктаторска и еднолична,  вождистка  партия.  Националният съвет взе своето решение. Това коментира лидерът на БСП Корнелия Нинова след пленума, на който социалистите определиха своята листа за Европейските избори. На партийния форум Националния съвет пренареди почти напълно проектолистата, предложена от лидерката и Изпълнителното бюро. Незасегнати останаха само позициите на водача Елена Йончева и лицата от гражданската квота, сред които е и началникът на кабинета на президента Румен Радев – Иво Христов. „Ние можем да победим на тези избори и съм сигурна, че ще го направим. Предложих пред вас листа от името на Изпълнителното бюро. Националният съвет реши друго“, обясни Нинова. „Няколко пъти, на последните заседания на Националния съвет, другари очакват от мен  да кажа, че поемам отговорността за тази листа и за тези избори. Щях да я нося с оставка, ако загубим. Това важеше до днес, до решението на Националният съвет, което уважавам. Оттук нататък- за резултатите от изборите носи отговорност Националният съвет. Пожелавам ви успех и съм сигурна в победата“, коментира соцлидерката.", "date": "2019.04.14", "title": " Нинова след пленума на БСП: Оттук нататък отговорността е на Националния съвет"}
{"url": "https://trud.bg/%d0%b4%d0%b2%d0%b0-%d0%b1%d0%b0%d0%bb%d0%be%d1%82%d0%b0%d0%b6%d0%b0-%d0%b7%d0%b0-%d0%b5%d0%b2%d1%80%d0%be%d0%bb%d0%b8%d1%81%d1%82%d0%b0%d1%82%d0%b0-%d0%bd%d0%b0-%d0%b1%d1%81%d0%bf-%d1%81%d1%82%d0%b0/", "text": "Президентът на ПЕС Сергей Станишев влиза със сигурност в листата на БСП.   на пленума го вкара с 95 гласа в списъка на кандидатите за евродепутати на левицата, но още толкова взе и бившият зам.-министър на образованието от кабинета Орешарски – Иван Кръстев, съобщи  . Ще се състои балотаж между двамата, за да се определи кой ще бъде пети и кой – шести. Преди тях обаче ще има друг балотаж – за второто и третото място в листата – между младия депутат Петър Витанов и Цветелина Пенкова, които също са набрали равен брой гласове – по 97. Така двамата ще изместят зам.-председателката на БСП Деница Златева от третото място, където беше първоначално поставена от соцлидерката и ИБ на партията. Все още тече окончателното преброяване на бюлетините от тайния вот на червения пленум.", "date": "2019.04.14", "title": " Два балотажа за евролистата на БСП, Станишев влиза със сигурност"}
{"url": "https://trud.bg/%d0%b1%d0%b5%d1%80%d0%b5%d0%bd-%d1%81%d0%b0%d0%b0%d1%82-%d0%b7%d0%b0%d0%bf%d0%be%d1%87%d0%bd%d0%b0-%d1%81%d0%bd%d0%b8%d0%bc%d0%ba%d0%b8-%d0%b2-%d0%bd%d0%be%d0%b2-%d1%81%d0%b5%d1%80%d0%b8%d0%b0%d0%bb/", "text": "В центъра на сюжета е една силна жена, която се бори със силите на злото. Вицепрезидент на Netflix – г-н Кели, заяви, че са щастливи да работят с Берен, която се превъплъщава в главната женска роля. Снимките на сериала стартираха в Истанбул, под наблюдението на британския продуцент Алекс Съдърланд, който работи и за сериала „Защитникът“. Първият сезон на проекта ще се състои от осем епизода, като са предвидени два сезона. „Снимките започват от Истанбул, за да минат през Гьобекли тепе и Анадола, за да проследи връзката между духовното и материалното“ – се казва в изявление на продуцентите на новия сериал.  В „Пробуждане“ „Събуждането на света“, която разказва историята на една млада жена на име Атие, която живее мирно със своето семейство и приятеля си Озан в Истанбул. Изведнъж обаче, животът й ще се промени с едно откритие, направено от археолога Еркан в древния храмов комплекс Гьобекли тепе. По време на разкопките, той открива, древен символ, който ще провокира Aтие да търси отговори на въпроси, за да повдигне тайнствената завеса между минало и настояще, между духовното и материалното.  Снимките на „Пробуждане“ ще приключат с два сезона през идната година и До последно не бе известен екранният партньор на Берен Саат и чак в края на февруари бе оповестено, че красавицата от „Забраненият плод“, „Пепел от рози“, „Щастливи заедно“ и „Великолепният век: Кьосем“ ще играе рамо до рамо с не по-малко популярния и дал своя принос за развитието на турското кино в световен мащаб – Мехмет Гюнсюр, който в България познаваме от „Памуковата принцеса“, „Златната клетка“ и „Великолепният век“ и който за последно се снима в интернет-сериала „Фи“ (Fi). Името на Мехмет бе анонсирано от самото начало, но само в социалните мрежи и в крайна сметка се потвърди. Пак в интернет пространството стана известно, че в „Пробуждане“ актрисата Мелиса Шенолсун ще играе негова сестра. Според пресата в южната ни съседка само за един епизод Берен Саат ще взима рекорден хонорар от 100 хиляди турски лири за епизод, който е върхова точка като сума в кариерата ѝ до момента.  За последно 34-годишната красавица бе на екран през 2016 г. в ролята на Кьосем в първия сезон на историческата поредица „Великолепният век: Кьосем“, излъчен у нас в ефира на bTV миналото лято. Със старта на снимките на „Пробуждане“ бе потвърдена новината, че Берен Саат наистина се развежда. Докато в професионален план актрисата прави поредна голяма крачка напред, участвайки в новата оригинална продукция на американската интернет-платформа Netflix, в личен е с крачка назад. Близки до красавицата споделиха пред няколко магазинни предавания в южната ни съседка, че разводът ѝ със съпруга ѝ Кенан Доулу е въпрос на няколко дни. Новината за раздялата им шокира милионите им фенове по света. Двойката Берен – Кенан бе една от най-харесваните в турското медийно пространство.", "date": "2019.04.14", "title": " Берен Саат започна снимки в нов сериал\t"}
{"url": "https://trud.bg/%d0%bf%d0%be%d1%80%d0%be%d1%88%d0%b5%d0%bd%d0%ba%d0%be-%d0%be%d0%b1%d0%b5%d1%89%d0%b0-%d0%b4%d0%b0-%d0%bf%d1%80%d0%b8%d0%b7%d0%bd%d0%b0%d0%b5-%d1%80%d0%b5%d0%b7%d1%83%d0%bb%d1%82%d0%b0%d1%82%d0%b8/", "text": "Действащият украински президент Петро Порошенко обеща да признае резултатите от балотажа на президентските избори в Украйна на 21 април и да освободи поста, в случай че претърпи поражение, предаде БТА. Това ще бъде изборът на украинския народ и аз ще го призная, какъвто и да е той, каза Порошенко днес на стадион „Олимпийски“ в Киев. Той чакаше напразно повече от час съперника си Володимир Зеленски за диспут между двамата на спортното съоръжение. Комикът и фаворит за президентския пост Зеленски беше дал ясно да се разбере още преди това, че не е склонен да се явява на диспут с Порошенко преди петък идната седмица. Зеленски, който е актьор и новак в политиката, спечели първия тур на изборите с резултат от около 30 процента от гласовете и с доста голяма преднина пред Порошенко. Според някои социологически проучвания преди втория тур Порошенко изостава от Зеленски с 20 процента и повече.", "date": "2019.04.14", "title": " Порошенко обеща да признае резултатите от балотажа в Украйна"}
{"url": "https://trud.bg/%d0%b8%d0%b2%d0%b0%d0%bd-%d0%b3%d0%b5%d1%88%d0%b5%d0%b2-%d1%81%d0%bb%d0%b5%d0%b4-%d0%b7%d0%b0%d0%ba%d0%b0%d0%bd%d0%b0%d1%82%d0%b0-%d0%bd%d0%b0-%d0%b8%d0%b2%d0%b0%d0%bd%d1%87%d0%b5%d0%b2%d0%b0-%d0%be/", "text": "Заместник-главният прокурор и ръководител на Специализираната прокуратура Иван Гешев заяви пред журналисти, че не се притеснява от това да бъде обект на внимание от всички, които е привлякъл като обвиняеми. Повод за думите му стана   на бившата кметица на столичния район „Младост“ Десислава Иванчева и заместничката й Биляна Петрова, които днес в съда заявиха, че ще съдят Гешев за клеветничество. „Няма основания Иванчева и Петрова да ми завеждат дело. В Конституцията е регламентирана функционалният имунитет на магистратите по повод изпълнение на служебните им задължения. Очаквам всеки момент дела да ми образуват и тези, които вие наричате Митьо Очите, Куката и Гольовците. Така че нещата са динамични. Подсъдимите Иванчева и Петрова са малко по-агресивни, но не се притеснявам от нищо. За мен даже е част, че подсъдими и обвиняеми лица се ангажират толкова активно с мен“, коментира с чувство за хумор зам.-главният прокурор. Иван Гешев допълни, че всеки може да избира как и по какъв начин да се защитава.", "date": "2019.04.14", "title": " Иван Гешев след заканата на Иванчева: Очаквам дела да ми образуват Митьо Очите, Куката и Гольовците"}
{"url": "https://trud.bg/%d0%ba%d1%80%d0%b8%d1%81%d1%82%d0%b0%d0%bb%d0%b8%d0%bd%d0%b0-%d0%b3%d0%b5%d0%be%d1%80%d0%b3%d0%b8%d0%b5%d0%b2%d0%b0-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d1%81-%d0%bd%d0%b0%d0%b9-%d0%bd/", "text": "България с най-ниска безработица от началото на финансовата криза. Страната ни отбелязва стабилен, макар и по-бавен растеж в икономиката си спрямо миналата година. Това обяви временният изпълнителен директор на Световната банка Кристалина Георгиева, предаде  . Анализът показва, че безработицата у нас е малко над 5%, което на практика означава пълна заетост. Проблем обаче продължава да бъде липсата на квалифицирана работна ръка. „Това, което виждаме, е повече инвестиции в България от страна на големи компании и както знаете и Световната банка е също в числото на тези, които виждат България като надеждна дестинация. Повишаване на заплати, евтини кредити, хората се чувстват по-комфортно да харчат повече пари“, посочи още Кристалина Георгиева.", "date": "2019.04.14", "title": " Кристалина Георгиева: България с най-ниска безработица от началото на финансовата криза"}
{"url": "https://trud.bg/%d1%81%d1%82%d0%be%d1%82%d0%b8%d0%bd%d0%b0-%d0%b6%d0%b8%d1%82%d0%b5%d0%bb%d0%b8-%d0%bd%d0%b0-%d0%b3%d0%b0%d0%b1%d1%80%d0%be%d0%b2%d0%be-%d0%b8%d0%b7%d0%bb%d1%8f%d0%b7%d0%be%d1%85%d0%b0-%d0%bd%d0%b0/", "text": "Стотина жители на Габрово излязоха на нов мирен протест, съобщи   Недоволството срещу агресията и неспазването на правилата и законите избухна преди дни след побой над продавач в централен магазин. Протестиращите ще потърсят подкрепа от Общината, от държавната власт и от институциите. Полицейското присъствие в града остава засилено, въпреки че обстановката е спокойна, а повечето от ромските къщи са празни. Вчера се проведе най-масовия до момента протест срещу агресията. Демонстрацията премина без инциденти, след като полицията задържа лица, въоръжени с боксове, палки и бомбички. Около 2000 души изпълниха площада пред сградата на общината снощи.", "date": "2019.04.14", "title": " Стотина жители на Габрово излязоха на пореден мирен протест"}
{"url": "https://trud.bg/%d0%ba%d0%b0%d1%82%d1%80%d0%b8%d0%bd-%d1%81-4-%d0%bc%d0%b5%d0%b4%d0%b0%d0%bb%d0%b0-%d0%bd%d0%b0-%d1%81%d0%b2%d0%b5%d1%82%d0%be%d0%b2%d0%bd%d0%b0%d1%82%d0%b0-%d0%ba%d1%83%d0%bf%d0%b0/", "text": "Катрин Тасева демонстрира изключитено силна форма на световната купа по художествена гимнастика в „Арена Армеец“. Българката се отчете с четири медала на турнира, като взе три сребърни отличия на уредите. Първо на топка, където златото отиде в ръцете на рускинята Екатерина Селезньова. После на бухалки, като бе изпреварена само от Линой Ашрам (Израел), а на лента пред нашето момиче завърши шампионката от многобоя Александра Солдатова (Русия).  Ден по-рано Тасева взе бронз на многобоя, а преди нея на стълбичката се качиха рускините Солдатова и Селезньова. Капитанката на националките Невяна Владинова обаче не успя да стигне до отличията. Миналата година тя пропусна надпреварата заради травма. А турнирът в София бе първи за нея за новия сезон. Голямата цел на момичетата е световното в Баку през септември, на което ще се разиграват и олимпийските квоти. Ансамбълът ни си осигури виза за Токио 2020 още през  миналата година. Независимо, че са си гарантирали участие на игрите момичетата на Весела Димитрова бяха с класи над съперничките си и заслужено взеха златото в многобоя. На уредите обаче допуснаха неточности на топка, което им отреди шесто място. Но се реваншираха със сребро на обръч и бухалки. Момичетата се справиха много добре – обяви старши треньорът Весела Димитрова, след като ансамбълът спечели златото в многобоя. – Допуснаха една малка грешка, но си изиграха умно композициите. Все пак мислим да направим промени в едното от съчетанията, другото няма да го пипаме.” „Бронзовата“ Катрин Тасева пък обяви, че е доволна от медала, но може много повече.  Капитанката Невяна Владинова, която остана далеч от призовата тройка в многобоя – осма, разкри че е имала здравословни проблеми. „Не съм в оптимална форма, но не се оправдавам с това”, каза тя.  Все пак грацията и изяществото на Невяна бяха оценени подобаващо от акредитираните журналисти на Световната купа, които я избраха за Кралица на турнира за втори път.   Снимки ЮЛИАН ТОДОРОВ", "date": "2019.04.14", "title": " Катрин с 4 медала на световната купа"}
{"url": "https://trud.bg/%d0%bc%d0%b0%d0%bb%d1%82%d0%b0-%d1%80%d0%b0%d0%b7%d0%b4%d0%b0%d0%b4%d0%b5-64-%d0%bc%d0%b8%d0%b3%d1%80%d0%b0%d0%bd%d1%82%d0%b8-%d0%bd%d0%b0-%d0%b5%d1%81/", "text": "Правителството на Малта постигна споразумение с други четири държави-членки на ЕС за равномерно разпределение на 64 нелегални имигранти, базирани върху кораб в Средиземно море, собственост на германска неправителствена организация, предаде Ройтерс. До решението се стигна след като на спасените край бреговете на Либия предполагаеми бежанци бе отказан прием в най-близките италиански пристанища, както и в тези на Малта. Четири държави от ЕС – Германия, Португалия, Люксембург и Франция – се споразумяха да разделят бежанците помежду си. До скандала се стигна след като вицеприемиерът и министър на вътрешните работи Матео Салвини забрани достъп на плавателния съд до пристанища на Италия, припомнят наблюдатели. Това е поредният скандал, в който новото правителство на Италия се замесва, в контекста на обявената си политика на нетърпимост към вълните бежанци, които гледат на Ботуша, като най-близка дестинация за влизане в ЕС.", "date": "2019.04.14", "title": " Малта „раздаде” 64 мигранти на ЕС"}
{"url": "https://trud.bg/%d0%bc%d0%b5%d1%81%d1%82%d0%b0%d0%bd-%d0%b5-%d0%b7%d0%b0%d0%b4%d1%8a%d1%80%d0%b6%d0%b0%d0%bd-%d0%b7%d0%b0-24-%d1%87%d0%b0%d1%81%d0%b0-%d0%b7%d0%b0%d1%80%d0%b0%d0%b4%d0%b8-%d0%ba%d0%b0%d1%82%d0%b0/", "text": "Лидерът на ДОСТ Лютви Местан е задържан за 24 часа заради   с негово участие край „Маказа“, съобщи  . Той е под полицейска охрана в болницата, тъй като му предстоят изследвания. Пътният инцидент стана малко след 13:30 ч. днес на главния път към граничния пункт на няколко километра след Момчилград. Колата на Местан влиза от разклонението на с. Загорско и засича движещ се автомобил, в което е пътувало семейство. Следва удар. Колата изхвърча на 50 метра в близкото дере и се прекатурва няколко пъти. Загива 6-месечно бебе. Майката, 10-годишно момченце и бащата са в болница. Общинският лидер на ДОСТ Мустафа Исмаил, който е шофирал след Лютви Местан обясни, че той е спрял на знак „Стоп“ преди да излезе на главния път. „Тъкмо зави и за секунди – един трясък, много силен, един дим, дори не видяхме как можа толкова моментално да излети с такава скорост тази кола. Това беше – не мога да си представя дали 180, дали 200 км в час, това момче. Той спря на „Стоп“, огледа се, гледа наляво, надясно и след това потегли“, разказа Мустафа Исмаил. По информация на окръжния прокурор на Кърджали има образувано досъдебно производстово за катастрофа по непредпалзивост и причиняване на смърт на едно лице. Алкохолните проби и на двамата водачи са отрицателни. Взета им е проба за употреба на наркотици.", "date": "2019.04.14", "title": " Местан е задържан за 24 часа заради катастрофата край „Маказа“\t"}
{"url": "https://trud.bg/%d0%b5%d0%bb%d0%b5%d0%ba%d1%82%d1%80%d0%be%d0%bd%d0%b5%d0%bd-%d0%bd%d0%b0%d1%88%d0%b8%d0%b9%d0%bd%d0%b8%d0%ba-%d1%81%d0%bb%d0%b0%d0%b3%d0%b0%d1%82-%d0%bd%d0%b0-%d0%b2%d1%81%d0%b5%d0%ba%d0%b8-%d0%b0/", "text": "Новият стикер ще замени талона за годишен технически преглед Лепенката с чип за идентификация трябва да е горе в средата на панорамното стъкло Лепенка с чип за електронна идентификация да има всеки автомобил, преминал през годишен технически преглед. Той ще е подобен на чиповете, които сега ветеринарите слагат на домашните кучета и при проверка може да се получи подробна информация за породата, възрастта, стопаните и адреса на четириногото. Своебразният електронен нашийник за превозните средства е описан в проект за промяна на Наредба на Министерството на транспорта, публикуван за обществено обсъждане. Предвижда се чипът да е от типа UHF RFID (от англ. – Ултра висок радио честотен идентификатор), клас 1, поколение 2. Всъщност широката публика вече познава добре подобен тип чипове, с които може да се отключват врати, вдигат бариери, задействат асансьори, или да се маркират скъпи стоки и дрехи в магазини и молове. В някои страни, между които и съседна Турция, те играят ролята на винетни стикери. Цената не е висока, особено когато се произвеждат стотици хиляди или милиони бройки, какъвто е случаят с автомобилите. По-скъпи обаче са четящите устройства, които трябва да скенират информацията от чипа от по-далечно разстояние, включително и от движещи се обекти. Правени са опити, при които данните без проблем се виждат дори и от автомобил, движещ се с 220 км/ч. Но по принцип четящите камери би трябвало да се поставят в зони с ограничения на скоростта. Ръчни устройства могат да се носят и при проверки от полицаи, граничари, митничари или инспектори от ДАИ. При установяване на нередности или изтекъл срок за явяване на ГТП, колата ще бъде идентифицирана и собственикът нарушител ще получава глоба от 50 лв. по Закона за движение по пътищата, или принудителна административна мярка “спиране от движение” в случай, че има техническа повреда или отклонения от еконормите за изгорели газове. Стикерът с чип ще се лепи горе в средата на предното панорамно стъкло, веднага след като са приключили успешно тестовете на автомобила в пункта за ГТП. Новата лепенка ще замени старата, а на шофьорите няма да са дават досегашните талон 1 и талон 2, нито ще се налага той да ги показва при спиране на пътя. Ново в лепенката ще бъде обозначението с номер за екокатегория (виж стр. 3). В случай, че последният технически преглед е бил направен в друга държава и колата няма стикер, собственикът ще може да мине на преглед по-рано от изтичането на периода, за да получи наш стикер с екокатегория. Друга промяна в наредбата предвижда специален режим за минаване на ГТП на моторни превозни средства, които се използват с атракционна цел. В случая става дума за всякави велосипеди с електродвигатели или мотопеди и мотори, които се предлагат за разходки, за АТВ-та, триколки, джетове и моторни шейни, давани под наем на туристи, а така също и за влакчета за обиколки в курортните градове.   Само 5 от над 50 данни няма да са кодирани  Чипът и стикерът ще съдържат над 50 технически данни за автомобила, като само 5 от тях няма да бъдат кодирани, предвиждат промените в наредбата. На първите места това са регистрационният номер на колата, какъв вид е бил нейния годишен технически преглед на коя дата и в коя държава. Ако е лек автомобил или микробус до 8 места и до 3,5 тона – ще се вижда ясно и цифрата от 1 до 5, тоест – на коя от петте екологични категории отговаря. Всички останали 54 позиция в чипа ще бъдат криптирани и ще излизат само в случай, че се четат със специално декодиращо устройство. Сред тях са номерът на рамата, датата на първа регистрация, масата, марката и моделът на колата, обемът на двигателя, измерените стойности на отделени газове, вида гориво, показания на километража и други.   Разделят на 5 екологични групи леките коли и микробусите Общините решават кога да ги спират Пет екологични групи ще бъдат въведени, но не за всички автомобили, а само за леките коли и микробуси с до 8 места и до 3,5 тона. Ограниченията се въвеждат съгласно Националната програма за подобряване качеството на атмосферния въздух (2018-2024 г.) и са предложени като поправки в наредбата за годишните технически прегледи (ГТП). Целта е всяка община да може в дни с извънредно мръсен въздух да обявява забрани за движение на колите от групи 1 до 4. Тяхната екокатегория ще бъде записана в стикера с чип на предното стъкло. По условие в Пета екогрупа ще бъдат само колите, които имат само електродвигател или са задвижвани с водородна горивна клетка. Всеки автомобил от най-масовите категории М1 и N1 ще влезе в останалите четири групи по няколко критерия – с какъв ЕВРО стандарт е произведен, през коя е годината е излязъл от завода и какъв е резултатът от проверката на изгорелите му газове. На пунктовете за ГТП за бензиновите двигатели ще се мери с газомер отделeните количества въглероден окис (CO), а дизеловите ще се тестват за количествата отделен дим. В най-долната Първа група ще попаднат всички двутактови коли като “Трабант” и “Вартбург”, както и тези, които изобщо нямат даже и ЕВРО 1. Колите с газови уредби на пропан-бутан или метан ще бъдат изпробвани за отделени газове и при работа на двигателя с оригиналния вид гориво. Някои от тях – тези, които са произведени и при тестове покриват нормите на екостандарти ЕВРО 5, междинния ЕЕV и ЕВРО 6, могат да влязат и в най-високата Пета екологична група.   Първа Моторните превозни средство с двутактови двигатели, които не подлежат на измервания. 1. Автомобили до 8 места и до 3,5 тона (леки и лекотоварни коли и микробуси) с принудително възпламеняване на работната смес, наричани още бензинови. – Без екологична категория, произведени до 1 юли 1992 г., които на празен ход отделят до 4,5% въглероден окис (CO).  – От категория Евро 1 и Евро 2, произведени до 1 януари 1996 г., които на празен ход отделят до 3,5 % СО. 2. Автомобили до 8 места и до 3,5 тона (леки и лекотоварни коли и микробуси) с двигатели със самозапалване чрез сгъстяване на работната смес, наричани още дизелови  – От категории от ЕВРО 1 до ЕВРО 4, произведени до 1 януари 2002 г., които имат димност при атмосферно пълнене до 2,5 m на минус първа степен и при принудително пълнене до 3,0 m на минус първа степен Втора 1. Леки и лекотоварни коли и микробуси с бензинови двигатели – От категории от Евро 1 до Евро 3, произведени до 1 януари 1998 г., които на празен ход отделят до 0,5% СО, а на високи обороти до 0,3% СО. 2. Леки и лекотоварни коли и микробуси с дизелови двигатели – От категории от Евро 2 до Евро 5, произведени до 1 януари 2007 г., с димност до 1,5 m на минус първа степен. Трета  1. Леки и лекотоварни коли и микробуси с бензинови двигатели – От категории от Евро 3 до Евро 5, междинният стандарт ЕЕV и Евро 6 произведени до 1 януари 2002 г., които на празен ход отделят до 0,3% СО, а на високи обороти до 0,2% СО. 2. Леки и лекотоварни коли и микробуси с дизелови двигатели – От категории от Евро 4 до Евро 6, произведени до 1 септември 2009 г., с димност до 0,7 m на минус първа степен. Четвърта 1. Леки и лекотоварни коли и микробуси с бензинови двигатели – От категории Евро 5, междинната ЕЕV и Евро 6, произведени след 1 септември 2009 г., които на празен ход отделят до 0,2% СО, а на високи обороти до 0,1% СО. 2. Леки и лекотоварни коли и микробуси с дизелови двигатели – От категории Евро 5, междинната ЕЕV и Евро 6, произведени след 1 септември 2009 г., с димност до 0,5 m на минус първа степен. Пета  Моторни превозни средства, на които задвижването е само с електродвигатели и нямат двигател с вътрешно горене, както и МПС с водородна горивна клетка. Ако автомобилът е оборудван с уредба, която позволява работата на двигателя с втечнен нефтен газ (ВНГ), наричан още пропан бутан, или сгъстен природен газ (СПГ), наричан още метан, той може да влезе и в тази екологична група, ако проверките при работа на двигателя покажат ниски норми на замърсяване.   Париж въведе 6 екокатегории, но и за камионите Движението с автомобил в големите европейски градове става все по-трудно. В Париж всички превозни средства, включително камионите, са разделени в 6 категории според датата на регистрация, енергийната ефективност и количеството вредни газове и трябва да имат съответната винетка. Глобата за навлизане на зона с ограничение тръгва от 68 евро за леки коли и достига 135 евро при бусове и камиони, като нараства още, ако не се плати навреме. В центъра на Париж в делнични дни от 8 до 20 ч не се допускат бензинови автомобили с еконорма Евро 0 и Евро 1, както и дизелови с Евро 0, Евро 1 и Евро 2. От това лято в централна част на града ще бъде забранена и за дизели Евро 3. Същата мярка се прилага в лион и Гренобъл. В съседна Гърция в центъра на Атина на четни дати могат да влизат гръцки коли с четни номера, а на нечетни дати – с нечетни номера. Това не важи за взети под наем автомобили. За движение в централната част на Лондон в делнични дни всички коли трябва да имат съответната винетка. В центъра на Мадрид в работно време не се допускат бензинови коли под Евро 3 и дизелови под Евро 4. В Барселона се въвеждат екозони в случай на повишено замърсяване на въздуха. В центъра на Прага не могат да влизат камиони и машини с тегло над 3,5 тона.   Пускат ленти само за екоавтомобили В различни градове в Германия бяха създадени и еколенти, подобни на буслентите, в които могат по-бързо да се движат само екологични автомобили. Изследването на Немската академия обаче сочи, че всички автомобили, дори тези с електрическо задвижване, отделят твърди прахови частици. Те се генерират не само от двигателите, но и от триененето на гумите с асфалта и от контакта на накладките със спирачните дискове. В много случаи електромобилите отделят повече твърди частици, защото собствениците им натискат здраво газта. Проучването показва още, че трамваите и метро влаковете също отделят твърди частици при триенето на колелата с релсите. Затова немските учени смятат, че трябва да се търсят алтернативни видове транспорт.   Праховите частици по-вредни от газовете Немските учени не виждат смисъл в екозабраните  Твърдите прахови частици във въздуха са по-вредни за здравето на хората от вредните емисии в отработените автомобилни газове. Това се казва в изследване на учените от Националната академия на науките в Германия по заръка на канцлера Ангела Меркел. Немското правителство възложи на академията да изготви становище за азотните окиси, отделяни от охулените напоследък дизелови автомобили. Германия е държавата с най-силно развита автоиндустрия в Европа и е сериозно засегната от дизеловия скандал и последвалите забрани за по-стари дизелови автомобили в центровете на някои градове. Учените препоръчват на Меркел да концентрира по-големи усилия върху борбата с твърдите прахови частици във въздуха, отколкото с вредните емисии въглероден и азотен окис. Азотните окиси изострят белодробните заболявания като астма, докато твърдите частици водят до увреждания на дихателната система, сърдечно-съдови болести и рак на белия дроб. Учените не смятат, че въвеждането на забрани за движения на автомобили в централните части на големите градове ще има положителен ефект. Подобни ограничения водят до пренасочване на трафика в други зони в периферията на градовете, където също живеят хора и там замърсяването ще се увеличи за сметка на централните райони.", "date": "2019.04.14", "title": " Електронен нашийник слагат на всеки автомобил"}
{"url": "https://trud.bg/%d1%81%d1%8a%d0%bf%d1%80%d1%83%d0%b3%d0%b0%d1%82%d0%b0-%d0%bd%d0%b0-%d1%81%d0%bb%d0%be%d0%b1%d0%be%d0%b4%d0%b0%d0%bd-%d0%bc%d0%b8%d0%bb%d0%be%d1%88%d0%b5%d0%b2%d0%b8%d1%87-%d0%bf%d0%be%d1%87%d0%b8/", "text": "Вдовицата на покойния сръбски лидер Слободан Милошевич, често наричана „лейди Макбет на Балканите“, почина в Русия на 76-годишна възраст, съобщи AFP. „Мога да потвърдя, че за съжаление Мира Маркович почина“, казал Милутин Марконич, някога близък сътрудник на Милошевич и приятел на семейството. Маркович е починала в московска болница. През 2003 г. Маркович, за която се знаеше, че оказва огромно влияние върху съпруга си, напусна Сърбия, където бе обвинена в злоупотреба с власт и заподозряна в контрабанда на цигари и политическо убийство. През 2008 г. Русия предостави на нея и на сина й Марко Милошевич политическо убежище, след като Сърбия издаде международна заповед за арест заради предполагаема контрабанда на цигари. Слободан Милошевич почина в килията на затвора в Хага през март 2006 г.", "date": "2019.04.14", "title": " Съпругата на Слободан Милошевич почина в Москва"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-383/", "text": "Електронен нашийник слагат на всеки автомобил Новият стикер ще замени талона за годишен технически преглед. Лепенката с чип за идентификация трябва да е горе в средата на панорамното стъкло.               “Еколози” въртят хотел в защитена зона Прибират по 45 евро за нощувка. Червеногушата гъска – параван за бизнеса им.           Съдия ли е Лозан Панов?! Документи, с които “Труд” разполага, поставят под съмнение подписал ли е изобщо председателят на ВКС актовете си за встъпване в длъжност и валидни ли са хиляди съдебни актове и решения, засягащи стотици човешки съдби.           Изборите не са най-важното Ако няма катарзис, всичко е било предизборна компроматна война – TV Панорама с Иван Гарелов.         Партийният гамбит и страстите български Борисов инкасира тежки щети, но успя да спечели нещо важно – върна си партията – анализ на д-р Борислав Цеков.                 60 компании ще разкрият 7000 работни места И Южна България има нужда от нови индустриални зони, казва министърът на икономиката Емил Караниколов в интервю за „Труд“.         Терминаторът на тепиха Силует на Биляна Дудова. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.14", "title": " Вижте акцентите в броя на вестник „Труд“ в понеделник, 15 април 2019"}
{"url": "https://trud.bg/%d0%be%d1%82-%d1%83%d1%82%d1%80%d0%b5-%d1%81%d1%82%d0%b0%d1%80%d1%82%d0%b8%d1%80%d0%b0-%d0%ba%d0%b0%d0%bc%d0%bf%d0%b0%d0%bd%d0%b8%d1%8f%d1%82%d0%b0-%d0%b7%d0%b0-%d0%bf%d1%80%d0%b8%d0%b5%d0%bc-%d0%b2/", "text": "Кампанията за прием в първи клас в София започва утре. Главният критерий е местожителството, информира  . Училищата в България очакват над 57 хил. първокласници. Близо една четвърт от тях са в София. И тази година продължава да важи принципът на тригодишната уседналост. Най-голямата промяна е, че предимство ще имат братята и сестрите на деца до 12 години в същото училище. При повече кандидати с равен брой точки училищата ще теглят жребий. Директорите предупреждават, че няма нужда родителите да се редят на опашки от рано сутринта, за да подават документи, тъй като редът няма да има значение при класирането. Подаването на документи в София ще продължи до 15 май. Класирането ще бъде обявено на 3 юни.", "date": "2019.04.14", "title": " От утре стартира кампанията за прием в първи клас в София"}
{"url": "https://trud.bg/%d0%b5%d0%ba%d0%be%d0%bb%d0%be%d0%b7%d0%b8-%d0%b2%d1%8a%d1%80%d1%82%d1%8f%d1%82-%d1%85%d0%be%d1%82%d0%b5%d0%bb-%d0%b2-%d0%b7%d0%b0%d1%89%d0%b8%d1%82%d0%b5%d0%bd%d0%b0-%d0%b7%d0%be/", "text": "Докато уж опазват червеногушата гъска край Шабла, „еколозите” от фондация „Льо Балкан” са си построили хотел на брега на Дуранкулашкото езеро, който попада в Натура 2000, показа разследване на „Труд”. Организацията е ръководена от Павел Симеонов. Той е част от „зеления” кръг около нелегитимния председател на Асоциацията на парковете в България Тома Белев. И докато Белев и компания саботират ключови държавни и частни инвестиции под предлог, че ще бъдат засегнати защитени зони, техният приближен Симеонов е собственик на хотел в Натура 2000, работещ под прикритието на информационен център. Истинската идея на сградата е да приютява орнитолози, учени и любители на птиците, които да наблюдават защитените видове край Дуранкулашкото езеро. Но днес Павел Симеонов отдава стаи под наем срещу 45 евро на вечер. „Побързайте, защото няма никакви места. Аз съм орнитолог и мога да развеждам и да обяснявам на гостите за редките птици. Това се заплаща допълнително”, казва Симеонов по телефона на туристите. Проверка на „Труд” в района показа, че обзаведена къща в Крапец, състояща се от две стаи и кухня, може да се наеме в разгара на летния сезон за 40 евро на нощувка. А докато „екологът” развива бизнеса си, на официално запитване на вестника от Регионалната инспекция по околната среда и водите (РИОСВ) във Варна отговориха следното: „Имотът попада в защитена зона за опазване на дивите птици BG0002050 „Дуранкулашко езеро”. Историята Идеята за информационния център е от 1999 година, когато започва да се пише Планът за управление на защитена местност „Дуранкулашко езеро”. Тези местообитания попадат в обхвата на Закона за защитените територии. Местностите често съвпадат или граничат със зони от Натура 2000. Режимът на последните е определен в Закона за биологичното разнообразие. Така в конкретния случай налице е защитена територия „Дуранкулашко езеро” и зона със същото име. Автор на Плана за управление е Българо-швейцарската програма за опазване на биоразнообразието (БШПОБ), която днес се нарича фондация „Биоразнообразие”. Тя е неправителствена организация (НПО), членуваща в коалицията „За да остане природа в България”. През 1999 г. зараждащото се „екологично” движение у нас е наясно, че в близко бъдеще всичко край Дуранкулашкото езеро ще бъде със защитен статут. Затова е логично всякакво строителство там да се избягва, най-вече от „природозащитните” организации. Но в Плана за управление БШПОБ залага изграждането на центъра-хотел. Мотивите се, че той вече е записан в един от устройствените проекти за развитието на местността, който е финансиран от фондация „Льо Балкан” – инвеститор, строител и собственик на сградата. „Предлага идея за създаване на инфраструктура за обслужване на посетителския поток в района на Дуранкулашко езро”, пише в Плана за управление. От цитата се вижда, че още тогава „зелените” мислят в далечна бизнес-перспектива – центърът ще обслужва туристите, които искат да научат повече за защитените видове. Източници от община Шабла разказаха пред „Труд” как организацията се е сдобила с терена на брега на Дуранкулашкото езеро, върху който е изградила хотелът. Преди 20 години, на 27 януари, „Льо Балкан” изпраща писмо до тогавашния кмет на Шабла Коста Костов. В текста е обяснено, че построяването на сградата вече е заложено в Устройствения план на местността „Дуранкулашко езеро”, който е приет от Общинския съвет. От фондацията предлагат заменка – те ще дадат нива край водния басейн. Срещу това ще станат собственици на общинска земеделска земя на брега на езерото. Защо е необходимо всичко това? Отговорът е много лесен – въпреки че сградата е заложена в Плана за управление на защитена местност „Дуранкулашко езеро”, е по-добре тя да е извън нея, предвид хотелски амбиции на Симеонов. Режимите за развитие на туристически бизнес са много по-леки, когато не трябва да спазваш ЗЗТ, приет през 1998 г. Общинският имот, с който „Льо Балкан” се сдобива, е извън защитената територия. Общинският съвет на Шабла одобрява заменката на 14 септември 1999 г. Така е разчистен пътят към хотелския бизнес на „еколога” Павел Симеонов. Но през 2010 година МОСВ включва хотела в защитена зона от Натура 2000. Проблем няма – зданието е изникнало преди това и не е в нарушение, поне на закона. От „екологична” гледна точка ситуацията е меко казано странна – Симеонов е част от движението, което твърди, че в Натура 2000 не може да се правят инвестиции, камо ли да се изграждат хотели. Според „природозащитниците” това нарушава местообитанията на видовете. Но за техни хора очевидно е разрешено, защото Павел Симеонов има хотел в Натура 2000. Странна помощ Днес хотелът работи целогодишно на пълни обороти, а вероятно и печели доста добре благодарение на още един факт: в сградата на община Шабла действа „зелен” инфоцентър. Той е създаден с подкрепата на Българското дружество за защита на птиците (БДЗП), част от коалицията „За да остане природа в България”. Преди да бъде построен хотелът те изпращат свое становище, в което подкрепят изграждането на сградата на Симеонов. В общинското звено работят служители, които са на заплата от местния бюджет. Официално те трябва да стимулират развитието на туризма в района чрез организиране на събития и разяснителни кампании. Източници от местната управа разказаха пред „Труд”, че основната дейност на общинските работници е съвсем друга – когато дойдат туристи, те ги насочват към хотела на Симеонов с препоръката, че това е най-доброто място за нощувка наоколо. Защо правят това не е ясно. Категоризация Хотелът на брега на Дуранкулашкото езеро е с категория от 3 звезди, научи „Труд”. Разрешителното, издадено от община Шабла, изтича през 2021 година. Отделно с две звезди е категоризиран снек барът. Той има 20 места на закрито и още толкова на открито – непосредствено до защитените видове. Изводите Разследването на „Труд” разкрива двойният аршин на „еколозите”, когато става въпрос за защитени територии и местности. Ако те следваха собствените си тези, че в Натура 2000 не може да се развиват никакви човешки дейности (което е абсолютна лъжа, служеща за рекет над държава и бизнес), то фондация „Льо Балкан” отдавна трябваше да е прекратила хотелската си дейност. Все пак са „природозащитници”, а не бизнесмени. Сега на дневен ред изниква питането дали отговорните институции ще започнат проверки на Павел Симеонов, за да се види дали всичко около заменките, хотела и неговата туристическа дейност е в рамките на закона. Медиен комфорт: БТВ лъска имиджа им с европари „Статут – застрашен вид” – такъв филм излъчи телевизия БТВ през месец март. Автор е репортерът Борислав Лазаров, който обяви за герои „еколозите” от Българско дружество за защита на птиците (БДЗП), действащи в района на Шабла. Причина за хвалебствения репортаж е тяхната работа за опазването на червеногушата гъска. В телевизията явно са пропуснали факта, че „природозащитниците” от БДЗП имаха достъп до 2.6 милиона евро финансиране от Брюксел, за да се грижат за този застрашен вид. Какво са свършили, никой не знае. Един факт е безспорен – въпреки огромното финансиране, популацията на птицата продължавала да намалява. Филмът за „еколозите” е платен от ЕК, отговориха за „Труд” от официалното представителство на Комисията у нас. Имали договор с БНР, един сайт и БТВ за информационната кампания „ЕС: по-защитени заедно”. От представителството не знаят колко средства са дадени на БТВ за хвалбите по адрес на „еколозите” – общото финансиране за България е 40 000 евро и се разпределя от компанията, която отговаря за информационната кампания.", "date": "2019.04.14", "title": " “Еколози” въртят хотел в защитена зона\t"}
{"url": "https://trud.bg/%d0%b4%d0%b5%d1%81%d0%b8-%d0%b4%d0%be%d0%b1%d1%80%d0%b5%d0%b2%d0%b0-%d1%86%d0%b8%d0%bd%d0%b8%d0%b7%d0%bc%d1%8a%d1%82-%d0%b2-%d0%bc%d1%83%d0%b7%d0%b8%d0%ba%d0%b0%d1%82%d0%b0-%d0%bd%d0%b5-%d0%b5-%d0%b1/", "text": "Човек може да излъже за много неща, но не и себе си Аз съм перфекционистка и изпипвам нещата до последното тонче! Показната сексуалност и сценично поведение са най-неприсъщи за мен – Деси, след големия успех на песента ти “ДОС”, ти издаваш “Песен на Червената шапчица”, която е твоя версия на известната композиция на Евгени Димитров. Защо реши да направиш нов вариант точно на нея?  – Това е една от песните, които изпълнявах с «Ку-Ку Бенд» и която остана в сърцето ми и до ден днешен. Мисля, че дължах на себе си, а и на своята публика да запиша свой вариант на песента. Тя е много лична като усещане. Винаги съм я харесвала, но бях твърде млада тогава, за да усетя истинския смисъл, заложен в нея. Сега чувствам и разбирам по съвсем различен начин текста на Ивайло Вълчев, и съм вложила всичко от себе си както в изпълнението и във видеоклипа на песента, така и в самия аранжимент, който направихме заедно с моя съмишленик Нено Илиев. – Каква е идеята на клипа към песента, който е много стилен и какво символизира клетката в него?  – Предпочитам всеки сам за себе си да открие смисъла и скритото послание, което песента носи. – В края на март имаше рожден ден, който отпразнува с голям концерт в Пловдив. Най-хубавият подарък, който получи?  – Пълната зала “СИЛА” в Пловдив. Пълна не само със зрители, но с усмивки, с емоции, със спомени. – Твоята песен “ДОС” звучи модерно, но е на фолклорна основа. Изненада ли те голямата популярност, която получи и над какво ново работиш?  – Със сигурност за мен бе много приятна изненада да видя, че песента се излъчва по медии, които по принцип не пускат мои песни. «ДОС» е пълна противоположност на “Песен на Червената шапчица”. Песента е е свежа и закачлива и те кара да си спомниш за хубавото лято, за приятните мигове, за «готината» компания. В момента работя усилено върху завършването на албума “Лудо младо”. Повечето песни са готови, но има още няколко, които са в процес на запис. Общо взето има доста работа, тъй като обичам да изпипвам всичко до най-малкия детайл, особено що се отнася до музика. – Ти си една от звездите в новия сезон на шоуто “Като две капки вода”, където ти се налага да влизаш в различни образи. Кой от тях ти беше най-труден досега? А най-приятен?  – Повечето хора си мислят, че образа на вокалиста на “Рамщайн” – Тил Линдеман, ми е бил най-труден и непонятен. Всъщност дотук най-трудно ми беше да направя образа на латино-дивата Дженифър Лопес, защото нейния стил и сценично поведение е в пълна противоположност на моя стил и поведение. За разлика от мъжкия образ, женския такъв няма как да бъде преекспониран. Трябва действително да бъдеш «нея», да влезеш под нейната кожа. И тъй като съм възпитана в по-различна етика на поведение, а и в скромност като цяло, ми беше много трудно да избягам от себе си и да бъда провокативна, нахална, а и да свикна с доста разголения костюм. Но много репетирах и много се постарах да изкарам от себе си тази сексапилна и предизвикателна Джей Ло, която всички познаваме. Иначе най-приятно ми беше да се превъплътя в Мими Николова, защото е много близко до това, което харесвам и излъчвам самата аз. Много харесвам старите български песни и тяхното настроение, и затова направих този образ с лекота. – Когато Поли Генова участваше в шоуто, тя призна, че не иска да й се пада единствено Лили Иванова, а за теб кой образ би бил най-голямо предизвикателство, може би Слави Трифонов?  – Бих направила всеки образ, защото приемам участието си в това предаване първо като предизвикателство към самата мен, и второ като лично и професионално развитие и обогатяване. Разбира се, че една имитация на Слави би била голямо предизвикателство за изпълнител като мен, тъй като той е двуметров гологлав огромен мъж, а аз съм дребна слабичка жена с много и къдрава коса. Освен това вокално той има нисък мъжки глас, а аз – висок женски и просто няма как един висок сопранов глас като моя да изимитира ниското баритоново звучене на неговия глас. – С изключение на последния лайв на шоуто, Фънки, като че ли е малко по-критичен към теб. Това амбицира ли те?  – Всяка критика е добре дошла. В предаването ние не се състезаваме – ние се забавляваме. В него всички сме приятели, колеги и съмишленици и аз приех поканата за участие в този формат именно заради ползотворната работа в него. Екипът е изключително добър, добронамерен и подготвен. Като професионалист, виждам в това предаване възможност за лично развитие и имам голямо желание да предизвиквам сама себе си! Интересно ми е да изляза извън зоната на комфорт и да направя нещо съвсем различно, което иначе никога не бих направила и понякога е дори доста неудобно. – Тита, Папи Ханс и повечето млади изпълнители у нас, имат доста провокативни текстове. Ти би ли се изкушила да изпееш нещо подобно?  – За момента не, но може някой ден да ми щукне нещо! Като цяло не харесвам циничните текстове, както и тези без смисъл, в които има просто наредени думи, без поетика, без мелодичност, без значение. Аз държа на стилистиката, на красотата и естетиката. Завършила съм класическо образование и за мен би било обидно някакси да редя цинизми на сцената. Ако текстът е социален, бунтарски, сигурна съм, че има много начини това да бъде показано без да се ползват цинизми или обидни епитети. – Според теб, защо смислените песни трудно стигат до ефира, а да си го кажем направо – откровени простотии се ротират нон-стоп?  – Защото стойностните песни те карат да се замислиш и да размърдаш малко сивото си вещество, а като го размърдаш, то може да ти подскаже, че някои неща в твоя живот и в начина, по който живееш, не са съвсем правилни. Хората искат да избягат от действителността, от съвестта си, от себе си… Откровените простотии, както правилно ги нарече, са лесно смилаеми и не те карат да се замисляш, а общо взето те карат да си раздвижиш краката в ритъма на песента. Докато стойностната музика раздвижва мозъка и сетивността, може би докосва и някои нотки на съзнанието, които човек се опитва да подтисне, затова тя често е заклеймявана! – За теб се знае, че си голям перфекционист. Работата в “Шоуто на Слави” ли те изгради като такава?  – Не, още като малка бях много взискателна, даже може да се каже че бях и доста по-серт като характер – буквално режех всички на краставици. В началото това беше голям проблем за всички колеги от шоуто, защото не бяха свикнали с такъв човек, който не си поплюва и казва всичко в прав текст. Например, не се притеснявах да кажа, че не ми харесва дадена песен или нещо друго, без да се опитвам да бъда дипломатична. С годините обаче се научих да бъда много по-търпелива с хората, с които работя и да се радвам на всичко, което се случва. – А някога карали ли сте се със Слави – и той е много силен характер?  – Спорили сме много, понякога като коте и куче, но винаги е било свързано с работата, с музиката, с нещо, което творим. С него много сме си говорили за най-различни музикални произведения, като голяма част от тях са били от класическата музика. Слави е интересен партньор за разговор, въпреки че колегите често се шегуват, че не може да се води диалог с него, защото процесът е еднопосочен и говори само той. Това не е така. Когато той самия има насреща си интересен събеседник, се получава диалог. – Случвало ли се е да те глобяват за закъснение?  – Да, веднъж направо щях да припадна от бързане, защото тогава учех две специалности в Консерваторията и сутрин бях на лекции, а следобед отивах на работа и хич не беше лесно. Бях се разбрала с преподавателите да ме пускат 30 минути по-рано от лекциите, за да мога да стигна навреме до БТВ, но ходех пеша или с градския транспорт, тъй като тогава още нямах кола. Този ден също бях взела градския транспорт, но точно тогава имаше стачка и не можеше да се мине през Орлов мост, така че ми се наложи да сляза и да бягам до НДК с една огромна, тежка раница. Бягах, без да спра, за да не закъснея, а като влязох в студиото паднах по лице пред всички! Колегите много се стреснаха, а аз поне 15 минути след това не можех да си поема въздух от бързане. Тогава една глоба беше половин заплата, а аз се издържах изцяло от нея – добре, че този път не ме глоби… – В предаването са гостували големи имена от световния шоубизнес. Как се държаха тези звезди извън ефир?  – Големите звезди, които наистина са голямо име са много скромни, подават ръка и се сприятеляват, докато съм забелязала, че други, дето ги знаят само петлите в село, идват с едно огромно самочувствие и надутост… И започват да правят проблеми за всичко, докато от звездите не съм чула едно оплакване. – Оценката, или комплиментът на кой от гостите в шоуто, са те развълнували най-силно и са най-ценни за теб?  – Най-ценна за мен беше оценката на публиката, но и оценката на г-н Трифонов като работодател и партньор. Тъй като Слави е човек, който не прави много комплименти, малкото такива, които съм получила от него, са били много ценни за мен. – Ти си красива жена. Налагало ли се е Слави, или други твои колеги от шоуто да те спасяват от агресивни ухажори?  – Разбира се, като по-големи от мен, а и като мъже се е случвало да ме спасяват – и то целокупно, в най-различни ситуации. Двете с Александра (Раева-б.а.) бяхме много малки тогава и е нормално колегите да пазят нас, както и момичетата от балета, които също бяха много малки и много красиви. – Слави е разказвал забавна случка с теб, че когато си била настинала, си похапнала толкова лук, че на него са му се насълзили очите, докато сте пяли заедно. Случвало ли се е и друг път да се просълзи на твое изпълнение, но вече без помощта на лук?  – (Смее се.) Тази случка беше, докато изпълнявахме песента “Назад, назад, моме Калино”. Преди това наистина бях изяла цяла чиния с лук, защото бях доста настинала, а това много помага да възвърнеш глас, и му дъхнах толкова силно докато пея, че той се разрева! След години, когато гостувах в шоуто – Слави също се разплака, докато слушаше изпълнението ми на “Лудо Младо”. – Дъщеря ти Алина иска ли вече да тръгне по твоя път и кои свои черти виждаш в нея?  – Много е рано все още според мен, нека първо да си изживее детството. Смятам, че е добре за едно дете да се докосне до повече и различни дейности, и така да натрупа повече знания и умения, за да прецени в бъдеще какво да избере. Аз не съм от свръх амбициозните майки, начертали планове за детето си до 100-ната му година. Най-важно е да бъде здраво и усмихнато. Алина прилича на мен по това, че е много усмихната и искрена. – Най-важните неща, които си научила от твоите родители?  – Д бъда истинска, да обичам и да раздавам обич, защото самата аз съм била много обичано дете. По същия начин възпитавам и моята дъщеря. Всяко дете трябва да се чувства обичано и желано. Родителите ми са ме научили също на дисциплина и на труд, най-вече чрез техния личен пример. Израснала съм в задружно и сплотено семейство, една пълна и весела къща с три деца, с баба и дядо и с много животни, а от майка ми и баща ми съм научила, че животът е хубав и трябва да го живеем с желание. – Мечтаеш ли си за семейство с три деца?  – Скоро намерих листа, на който си бях написала като дете за какво мечтая и много се смях! Бях написала, че мечтая да стана най-великата пианистка на света – е, не станах най-велика пианистка… Освен това мечтаех да пея на една сцена с Майкъл Джексън! Бях му голяма почитателка и с една приятелка бяхме събрали 5000 подписа, за да напарви концерт в България! За съжаление той почина и тази мечта също замина на кино, а третата ми най-голяма мечта от тогава е да живея в замък с огромна градина – с много животни и лъвове! За нея все още имам време и ще се боря да я осъществя, поне едно лъвче да си взема. Смее се. А за децата – това е Божа работа… – В какво вярваш?  -Вярвам първо в себе си, второ вярвам в енергията – в силата, която всеки нарича по различен начин. Вярвам, че има неща по-силни от нас, но че ние също имаме силна енергия и ако повярваме в нея, ще можем да променим почти всичко. – Любима мисъл?  – “Ядосвайки се, ние се наказваме за грешките на другите!” Нашият гост  Деси Добрева, е родена във Варна в семейство на инженери. Тя е завършила Училище по изкуствата “Добри Христов” със специалност “Класическо пиано”, но става известна буквално за една нощ, след като е избрана за вокалистка на “Куку-Бенд”, заедно с Александра Раева. Гласовитата певица изненадва всички, след като през 2004-та година решава да напусне “Шоуто на Слави” в пика на популярността си, за да учи в Музикалния колеж “Бъркли” в Бостън. В Америка тя печели няколко награди, сред които са два приза от “The Billboard World Song Contest” през 2005 г. и отличие от “The Great American Song Contest” през 2006 г. Деси е избирана за певица на годината от наградите на “БГ радио” и “Фен ТВ”, а е носителка и на много международни награди от конкурси в Китай, Турция, Молдова, Малта, Чехия, Беларус и др. Заедно с доцент Валя Манолова, тя е автор на учебник по музика за най-ранно обучение в детските градини.", "date": "2019.04.14", "title": " Деси Добрева: Цинизмът в музиката не е бунтарство!"}
{"url": "https://trud.bg/%d0%ba%d0%be%d0%bd%d1%81%d1%82%d0%b0%d0%bd%d1%82%d0%b8%d0%bd-%d0%bf%d0%b5%d1%82%d0%ba%d0%b0%d0%bd%d0%be%d0%b2-%d1%85%d0%b0%d1%80%d0%b0%d0%ba%d1%82%d0%b5%d1%80%d0%bd%d0%b8-%d1%87%d0%b5%d1%80%d1%82/", "text": "Попада под ударите на цензурата Цензурата души българското слово откакто го има. Първо са средновековните индекси на забранените книги. Сетне ефендита с червени фесове и моливи драскат по ръкописите на нашите възрожденци. След Освобождението е въведен Закон за защита на особата. Драконовският текст не позволява и дума срещу княза! Най-страшна е така наречената „предварителна цензура” след преврата на 19 май 1934 г. По тайни пътеки през нея се промъква романът „Морава звезда кървава” на Константин Петканов. Едно от най-ярките антивоенни произведения не само у нас, но и по широкия свят. Коста, както му викат, се сражава в три войни. Бил е „На нож!” в Балканската, Междусъюзническата и Първата световна. Нагледал се е на кървища, които вгражда със страшна сила в „Морава звезда кървава”. През 1935 г. романът е награден от Софийската община заедно с „Чифликът край границата” на Йовков. Душителите на свободното слово са потресени. Насъсква ги Йордан Бадев във вестник „Зора”. Той завещава на литературата нарицателното „бадевщина”. Пасквил „Награден писателски позор” тръгва из цялата страна. Доклад на Съюза на офицерите от запаса информира военния министър: „Странно е, че такава отрова, каквато е книгата на Петканов, е могла да бъде допусната от цензурата, защото въздействието й е равносилно на цианкалий… Според нас по-добре е в едно село да проникне един вагон болшевишка литература, отколкото само една книжка от този роман. Подавляющето впечатление е не само странно, а и ужасно…” Романът е конфискуван. Коста е уволнен от държавна служба, запасното офицерство настоява да бъде съден. Най-крайните му готвят куршум. Спасява го Софийският митрополит Стефан, който иска царска милост от Борис III. В есето „Характерни черти на българина” Константин Петканов пропуска тая ненавист към правото да говориш истината. Защото не е характерна за обикновения човек, а за ония, които са стъпили на шията му. Последното мракобесие беше гласувано от сегашния парламент. С лъжовна защита на „личните данни” депутатите се опитаха да затворят устата на медиите. Гостоприемството е украшение на българската къща За мнозина Алековият бай Ганю е типът на българина. Известният и много разпространен израз „българска работа” потвърждава горното. Този израз винаги се казва при несимпатични прояви, били те на отделната личност, или на мнозинството. В случая имаме несериозно, повърхностно обобщаване – признак, че сами добре не се познаваме, не си даваме сметка за живота и делото на българина. Като народ сигурно сме нещо повече от недодялания, весел и добродушен хитрец бай Ганю, щом като сме успели да се запазим през вековете на тъмното робство. Религиозен ли е българинът? Преди всичко той е в повечето случаи фаталист, вярва в предопределението. Щом е лице с лице със стихиите, които вършат с него каквото си искат, то не е чудно, че се проявява като фаталист: „Каквото е писано, това ще стане”, или „Теглото е писано на челото на човека”. Един пита: „Ще отидем ли утре на работа?”, друг отговаря: „Ако е рекъл Бог, ще отидем”. Не умува, не дири причините на противоречията в живота. За него всичко си върви по един ред: „Бог дал, свети Илия взел”. Какво има да се чуди на очевидни неща! Тъй е било, тъй ще бъде до края на света. Готви се за работа, но и поглежда към небето, звездите, месечината, следи ветровете и по тях нарежда какво да прави. Вярва в силата на стихиите – те са и кротки, и луди, затова не се страхува от тях. Ако това е тъй, то следва да отбележим, че и дума не може да става за чисто религиозно съзнание у българина. Доброто, любовта към ближния, основата на християнството, за него не са нищо друго, освен човещина, нещо съвсем обикновено. Човещина е да нагостиш чужденец, да помогнеш на бедния, а да помогнеш в работата на съседа си, е дълг. Трябва да се помага на тоя, що обича да работи. Във всички тия прояви за него няма нещо особено. А страхът от Бога у него е притъпен. Свикнал е на ударите на стихиите, претръпнал е, та не чувства така дълбоко страх от прегрешенията: „Който не работи, той не греши”, „Греховете са драги до гробови праги”. Едни са наклонни да приемат, че българинът е скъперник. Но по-вярно ще бъде, ако се каже, че той е пестелив, а не свидлив. В тоя случай единиците не могат да ни служат за мерило. Скъперничеството е черта, която се проявява у богатите, при много пари. Нашият народ не е богат, той не разполага с много. При случай от всекиго ще чуете: „Имам, колкото да поминем”. Щом като той в своя труд не се стреми толкова много към печалбата, напълно правдоподобно е, че и не желае да му отпуска края. „Само с честен труд се печели хляб”. Тази философия обяснява донякъде защо българинът е пестелив. Туря в торбата, когато отива на работа, хляб, чесън, шише оцет, сланина. Това му дава земята, стопанството му, това яде. Когато отива в града, носи си храна от село. Няколко дни му са нужни, за да закара на пазара кола дърва или нещо друго, затова лесно не се решава да харчи спечеленото с толкова труд. Парите не се печелят за ядене и пиене; с тях се купува земя, добитък, разни стопански принадлежности; за тях са направени кесиите и са измислени възлите. Жълтицата се връзва в девет възела; на парата се тегли куршум. „Бели пари – за черни дни”. Ако българинът проявява една крайна пестеливост по отношение на парите, то по отношение на хляба, на житото и на другите домашни произведения той е щедър. Посреща гостите сърдечно, слага им богата трапеза, предлага им от всичко, що има в къщата си. Гостоприемството е украшение на българската къща. Вековна традиция е да се слага трапеза на всеки канен и неканен гост. Там, гдето гостоприемството е култ, не може и дума да става за скъперничество. Българският селянин печели за хляб, за поминък. Към многото печалба той е недоверчив, защото с непосилен труд едва свързва двата края. „Ако търговец все би печелил, печелко биха го нарекли, а не търговец”. Когато в хамбарите има жито, в толума – сирене, в долапа – хляб, той е винаги готов да го покаже на хората, да видят и да разберат, че и той може, като всички хора. „Защо се труди човек, нали за такива дни – да посрещне и да изпрати като хората”. В тая народна традиция преодолява нашироко нравственият закон. Материалното не е цел на живота, то е преходно, нужно е на човека, за да може в един момент да покаже „колко пари струва”. „Ако не се харчи, не се печели”. Българинът схваща, че за да има резултат неговият труд, трябва да се подготви добре, а със стискане на парата нищо не става. От друга страна пък определя за какво трябва да се харчи; той е против излишните разходи и затова казва: „Ако не кърпиш ветото, ново не носваш”, „Ако оставиш след себе си, ще намериш пред себе си”. За да работи спокойно, за да не губи сили в търсене на утрешния хляб, той намира за добре да пести: „Повече печели, който всичко не купува”. „Без сребро – не дава добро”, защото за него е ясна съдбата на тоя, който, като няма спестено, търси в заем: „Борчлията ни сладко яде, ни сладко спи”, „Върти ли се къща с една ока брашно?” Това разбиране на живота кара българина да туря по нещо настрана. Ако той е трудолюбив и възприемчив, лесно е да се разбере, че е и несговорчив. Щом той изгражда своята философия върху труда и чрез него обяснява тайните в природата, следва, че и общественият живот се пречупва през ъгловатата призма на труда. Земята го е отчуждила от общежитието. Започва със задругата, свършва сам, дори разделен и от двадесетгодишния си женен син. Размяната на произведения е толкова незначителна, че не играе никаква роля при разширяване на връзките между отделните производители. Всичко нужно за семейството е произвеждал сам, затова не е чувствал голяма нужда от чужда помощ. Тая отчужденост го е тласнала в крайности – самоуверен е, настойчив е, а това му пречи да разбере, че интересите на отделната личност не могат в никой случай да станат център на едно обществено движение. Представата му за „общото благо” е фикция. Щом няма полза за него и за децата му, то не е никакво благо, а „нагласяват го за себе си”. Но когато се увлече, упорства до край, за да наложи своето. Не сполучи ли да се наложи, минава в друга крайност – става му враг. Много трудно излиза от кръга на личния си интерес. Това чувство обаче не е користно. Не прави опозиция от любов да противоречи, нито от интерес. Той не може да намери връзката между частния интерес и общия. Чужденци мислят, че българинът е меланхоличен. При извличане на заключението си те сигурно са имали пред очи тъжната ни народна песен. Българинът се задълбочава, вътрешно изживява радостите и скърбите си, не им дава външни прояви, но това не значи, че той е меланхоличен. В народната ни песен – единствения девствен извор, в който напълно се е отразила народната ни душа, меланхолията се среща много нарядко. Има скръб за умрелия, за погиналия, за хайдутина, по неизживяна или нещастна любов, но не рядко има и възторг от подвизите, хумор, ядовитост, вътрешна сила, ала винаги примирение, набелязва се един край, един изход. Колкото и да е силно чувството, за изживяването му има само два пътя: или да умре, или да го изживее, да го забрави. Занасянето, постоянната тъга е вредна, безполезна, тя е против работата. Така разгледан българина, той не е и лукав. Той хитрува, но доста наивно, за да не се превръща тая хитрост в лукавство. Но затова пък, благодарение на голямата си недоверчивост, той минава за досетлив, чувствителен е към лъжата. Гостоприемният, храбрият, трудолюбивият – не може да бъде лукав. Лукавството е черта на безпомощните хора, на ленивите, на алчните. Но този, който цял живот се бори със стихиите и надвива на земята, няма нужда да се преструва; той е с отворено чело и неговият свят е определен, ясен – грижа за семейството и имота: „Да правят, каквото искат, аз ще си гледам работата”, „Малко ми са моите грижи, че и твоите”, „Хитрува като лисица”, „Защо се преструваш на три и половина?”, „На мене тия не минават, ако си мъж, работи честно, а не махай насам-натам опашка като стара лисица”, „От много хитрост си счупи главата”, „Абе, човече, върви си по правия път, що ти трябва да заобикаляш?”, „Не разбра ли, че най-голямата честност на тоя свят е работата”.", "date": "2019.04.14", "title": " Константин Петканов: Характерни черти на българина\t"}
{"url": "https://trud.bg/%d0%bc%d0%b0%d0%bd%d0%b5%d0%ba%d0%b5%d0%bd%d0%b8-%d0%b2-%d0%b8%d0%bd%d0%b2%d0%b0%d0%bb%d0%b8%d0%b4%d0%bd%d0%b8-%d0%ba%d0%be%d0%bb%d0%b8%d1%87%d0%ba%d0%b8-%d0%bf%d1%80%d0%b5%d0%b4%d1%81%d1%82%d0%b0/", "text": "Дизайнерката Моника Господинова гостува на родния Шумен с благотворително ревю на тоалети уникати, а част от роклите бяха представени от манекени в инвалидни колички. Няма граници за човешките възможности, всичко е постижимо, казва талантливата художничка и създател на бутикови тоалети от модната линия „MGriel“. Сама тя също има физическо увреждане, но то не пречи да твори сама красота и да помага чрез нея. Всички средства от благотворителната вечер „Песента на розата“ – близо 3 000 лв. бяха дарени на шуменското сдружение „Сияйна зора“. С тях ще бъде реализиран Националния конкурс за хора с менталния увреждания „Неоткрити, красиви надежди“. Ученички от математическата гимназия „Нанчо Попович“ дефилираха с роклите-уникати на Моника. Сред тях блесна и Веселка Кирова от град Каспичан, която от години разчита на количка за сигурно придвижване. На сцената я изведе синът й. Още една дама в светещ инвалиден стол демонстрира независимост на сцената. Роклите от колекцията „Четирите стихии“ вече са в продажба. Моника, която е завършила „живопис“ в Националната художествена академия, представи в Шумен и изложба от 10 платна, които също могат да бъдат откупени от ценители. Половината от събраната сума ще отиде също за 12-то издание на националния конкурс. Ревюто на Моника обедини шуменци за каузата на „Сияйна зора“ да помага на хора със затруднения и гостите наддаваха за вещи от благотворителен търг. Мнозина си тръгнаха и с подаръци от щедра томбола. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.14", "title": " Манекени в инвалидни колички представиха рокли уникати"}
{"url": "https://trud.bg/%d1%84%d0%b5%d0%b9%d1%81%d0%b1%d1%83%d0%ba-%d0%b8%d0%bd%d1%81%d1%82%d0%b0%d0%b3%d1%80%d0%b0%d0%bc-%d0%b8-%d1%83%d0%be%d1%82%d1%81%d0%b0%d0%bf/", "text": "„Фейсбук“, „Инстаграм“ и „Уотсап“ се сринаха в някои части на Европа. Потребителите в България също са сред засегнатите. Хиляди хора пишат в „Туитър“ за проблемите в трите социални мрежи. За момента причината за срива не е ясна. Сред засегнатите са също Великобритания, Франция, Германия, Чехия и Полша. Трите социални мрежи или не се зареждат изобщо, или потребителите не могат да публикуват. Проблеми има и в Гърция, Италия и части от САЩ. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.14", "title": " „Фейсбук”, „Инстаграм” и „Уотсап” се сринаха в световен мащаб"}
{"url": "https://trud.bg/%d0%b4%d0%b5%d1%81%d0%b8%d1%81%d0%bb%d0%b0%d0%b2%d0%b0-%d0%b0%d1%82%d0%b0%d0%bd%d0%b0%d1%81%d0%be%d0%b2%d0%b0-%d0%bd%d0%b5-%d0%bc%d0%b8%d1%81%d0%bb%d1%8f-%d1%87%d0%b5-%d0%b2-%d0%b1%d1%81%d0%bf/", "text": "Неправилно е да се твърди, че ГЕРБ се опитва да измести темата от проблемите, които имаме в държавата и със скандалите през последните седмици, с разговора за Европа – предстоят избори за Европейски парламент. Това каза депутатът от ГЕРБ Десислава Атанасова по  . „В ЕП, ЕК, Съвета на министрите, се вземат важните за всяка държава-член на ЕС решения. Българските граждани си даваме сметка, че решенията в Европа не са просто някакъв различен процес от решенията, които се вземат във всяка държава-членка. Международното право и решенията на ЕП било чрез директиви или еврорегламенти, са задължителни за страните-членки. Това не са процеси, отдалечени от ежедневието на всеки един гражданин на държава-член на ЕС. Дебатът трябва да бъде за европейските политики!. В това оставащо време – по-малко от два месеца до евроизборите – е хубаво да чуем предложенията на всяка от политическите партии“. Атанасова коментира и прогнозите на социолози, че на евроизборите ще има висока избирателната активност именно заради вътрешнополитическите скандали и прогнозната подкрепа за партиите: „Аз ще бъда доволна, ако има висока избирателна активност и осъзнаване на българските граждани колко е важен техният вот, без значение за какви избори става въпрос. В кампанията може би ще се чуят най-важните послания, които всяка листа ще отправи към своите избиратели. Предполагам, че към средата на май биха могли с някаква точност да се измерят електоралните нагласи. Смятам, че към този момент е твърде рано. Не всички партии са представили своите листи, а това има огромно значение за избирателите“. Сергей Станишев официално не е включен в листата, която ще предложи на пленума на БСП лидерът Корнелия Нинова. Атанасова заяви, че е изненадана от проектолистата на социалистите. „Не мисля, че в БСП има по-ярка личност от президента на Партията на европейските социалисти, който дори може да гарантира приемственост между настоящите и новите избрани евродепутати, но това е тяхна работа. Във втори план визирам, че това лична вендета на Корнелия Нинова. Нинова беше заместник-министърът, уволнен от Сергей Станишев през 2007 година“. Според нея оставките в ГЕРБ не са опит да се минимизират щетите от „апартаментгейт“, а „начин да се понесе отговорност“.  „ГЕРБ може да бъде сочена като единствената партия, която поема своята политическа отговорност без значение на каква цена. Това в никоя друга партия не се случва“, подчерта Атанасова.", "date": "2019.04.14", "title": " Десислава Атанасова: Не мисля, че в БСП има по-ярка личност от Станишев"}
{"url": "https://trud.bg/%d0%bc%d0%b0%d1%80%d0%b5%d1%88%d0%ba%d0%b0-%d0%bf%d1%80%d0%be%d0%b1%d0%b8-%d0%b2-%d1%80%d1%83%d1%81%d0%b8%d1%8f/", "text": "Плеймейтката с нова фотосесия Mесец след като изгря на корицата на Playboy плеймейтката, Марешка Глущук дава заявка за кариера и като модел. Тя стегна куфарите за Русия и публикува в профила си в инстаграм снимки, на които позира за атрактивна фотосесия в Москва. Марешка е получила покана от известната руска фотографка Ирина Морозова да заснемат атрактивна фотосесия. “Морозова се свърза с мен в инстаграм. Следила е канала ми от доста време и ме покани да направим сесия в Москва.”, споделя Марешка. Морозова е популярно име в Русия, а нейни фотографии се публикуват в някои известните списания в страната. Сесията на моделката ни определено ще е най-необичайната за нея до момента. На сторито си в инстаграм тя издаде, че а нейн партньор във фотографиите е огромна мечка. Стьопа, както галено наричат 26 годишния мечок Степан, е висок повече от 2 метра и тежи над 250 кг.", "date": "2019.04.14", "title": " Марешка проби в Русия\t"}
{"url": "https://trud.bg/%d0%be%d1%82%d0%ba%d1%80%d0%b8%d1%85%d0%b0-%d0%bd%d0%b8%d1%82%d1%80%d0%b0%d1%82%d0%b8-%d0%b2-%d0%b4%d0%b2%d0%b5-%d0%b3%d1%80%d0%b0%d0%b4%d1%81%d0%ba%d0%b8-%d1%87%d0%b5%d1%88%d0%bc%d0%b8/", "text": "Наднормено количество нитрати има във водата от две градски чешми във варненския кв. Аспарухово, съобщиха от Регионалната здравна инспекция /РЗИ/. Отклоненията били установени при проверки на химическите качества на питейната течност в 29 населени места, направени от средата до края на март. Пробите били чисти с изключение на чешмите в местността „Вилите“ и на ул. „Горна Студена“ в ромската махала. От здравната инспекция предупредиха, че нитратната вода не бива да се консумира от бременни, кърмачки, бебета и хора със заболявания на панкреаса и храносмилателната система. РЗИ е издала предписание до местната власт да обозначи рисковите обекти, така че потребителите да са наясно с проблема.", "date": "2019.04.14", "title": " Откриха нитрати в две градски чешми"}
{"url": "https://trud.bg/76-%d0%b4%d1%83%d1%88%d0%b8-%d1%81%d0%b0-%d0%b7%d0%b0%d0%b3%d0%b8%d0%bd%d0%b0%d0%bb%d0%b8-%d0%bf%d1%80%d0%b8-%d1%82%d0%b5%d0%b6%d0%ba%d0%b8%d1%82%d0%b5-%d0%bd%d0%b0%d0%b2%d0%be%d0%b4%d0%bd%d0%b5%d0%bd/", "text": "Седемдесет и шест души са загинали от наводненията в Иран през последните седмици, съобщиха местните власти, отправяйки предупреждени, че опасност все още съществува за големя част от страната, предава AFP. „Със смъртта на петима души в провинция Хузестан от наводнението и друг човек в провинция Илам, смъртните случаи вече са достигнали 76“, от 19 март насам, се казва в информацията. Двете югозападни провинции са последните, които бяха засегнати от наводненията, които първо удариха североизточната част на обикновено сухата страна, принуждавайки стотици хиляди да се евакуират от градове и села. Местните власти отново издадоха предупреждения за наводнения в източната част на Иран заради проливните дъждове, които започнаха в събота и се очаква да продължат. Наводненията причиниха огромни щети на домовете, пътищата, инфраструктурата и селското стопанство. „Повече от 14 хиляди км пътища са повредени“, заяви пред парламента министърът на транспорта Мохамад Еслами, според официалната агенция IRNA. По думите му, 725 моста са напълно унищожени. Ръководителят на иранската метеорологична служба каза на същата парламентарна сесия, че наводненията не означават непременно, че десетилетна суша е приключила. „Последните наводнения се дължат на изменението на климата и глобалното затопляне“, каза Сахар Тайбахш.", "date": "2019.04.14", "title": " 76 души са загинали при тежките наводнения в Иран"}
{"url": "https://trud.bg/%d1%80%d1%83%d1%81%d0%b8%d1%8f-%d0%bf%d1%80%d0%b8%d0%b2%d0%b5%d1%82%d1%81%d1%82%d0%b2%d0%b0-%d1%82%d1%83%d1%80%d1%86%d0%b8%d1%8f-%d0%b7%d0%b0-%d1%80%d0%b5%d1%88%d0%b8%d0%bc%d0%be%d1%81%d1%82%d1%82/", "text": "Кремъл приветства абсолютно непримиримата позиция на Анкара за С-400 въпреки натиска на САЩ, заяви прессекретарят на руския президент Дмитрий Песков в интервю пред федерална телевизия, предава РИА Новости. „Принципно, можем да преброим на пръстите на ръцете си страните, които могат да се държат суверенно и самостоятелно. И Турция, Русия влизат в тази категория. Осъществяваният натиск е безпрецедентен. Приветстваме позицията много твърдата и безапелационна позиция, която заема президента Ердоган“, заяви Песков. По неговите думи, само такава линия на поведение ще позволи да се гради суверенен и свободен диалог.В сряда Ердоган отбеляза, че руските системи за противовъздушна отбрана С-400 може да бъдат доставени в Турция през юли. Президентът подчерта още, че другите страни нямат право на глас по този въпрос.", "date": "2019.04.14", "title": " Русия приветства Турция за решимостта й да закупи С-400"}
{"url": "https://trud.bg/%d0%bf%d0%b5%d1%80%d1%84%d0%b5%d0%ba%d1%82%d0%bd%d0%b0-%d1%81%d0%b5%d0%b4%d0%bc%d0%b8%d1%86%d0%b0-%d0%b7%d0%b0-%d1%81%d1%82%d0%be%d0%b9%d1%87%d0%be-%d0%bc%d0%bb%d0%b0%d0%b4%d0%b5%d0%bd%d0%be%d0%b2/", "text": "Стойчо Младенов изживя перфектната седмица – рожден ден и две победи. Неговият „Кайсар“ се класира за четвъртфинал за купата, а сега срази „Тараз“ с 2:1 като гост. Младенов и екипът му, съставен от Анатоли Нанков и Стойчо Младенов, се срещна със стар познайник. Резултата откри нападателят Серж Нюаджи. През 2012-а именно Екзекутора на „Ливърпул“ взе тогоанския играч в ЦСКА и той вкара победно срещу „Левски“. С този мач стартира серията от седем поредни победи на „червените“ във вечното дерби в първенството начело с Младенов. „Кайсар“ вече е на шесто място в класирането на казахстанското първенство. Голям крах претърпя Димитър-Димитров-Херо. Неговият „Иртиш“ катастрофира гръмко с 0:4 като гост на „Шахтьор“ (Караганди), воден от Николай Костов. Изненадващо след петия кръг в класирането води „Тобол“, който има само победи от началото на сезона.", "date": "2019.04.14", "title": " Перфектна седмица за Стойчо Младенов"}
{"url": "https://trud.bg/%d1%85%d0%b0%d0%bc%d0%b8%d0%bb%d1%82%d1%8a%d0%bd-%d0%bf%d0%be%d0%b2%d0%b5%d0%b4%d0%b5-%d1%81%d0%bb%d0%b5%d0%b4-%d0%bf%d0%be%d0%b1%d0%b5%d0%b4%d0%b0-%d0%b2-%d0%ba%d0%b8%d1%82%d0%b0%d0%b9/", "text": "Люис Хамилтън потуши „бунта“ на съотборника си в „Мерцедес“ Валтери Ботас и излезе начело в генералното класиране във Формула 1 след убедителна победа в Гран при на Китай. Петкратният световен шампион нанесе удара си още на старта като до първия завой изпревари финландеца, който стартира от поулпозишън. С течение на гонката британецът бавно трупаше аванс, а темпото му се оказа непосилно за останалите.  „Всичко се реши на старта, а след това само контролирахме ситуацията – призна Хамилтън. – Но битката от гледна точка на темпо всъщност беше доста оспорвана и не съм сигурен какво ще се случи в следващите състезания.“  Така Люис направи недвусмислена заявка за шеста титла, тъй като превъзходството на тима му отново изглежда непреодолимо. Валтери Ботас без проблеми финишира втори за третата двойна победа на „сребърните стрели“ в три кръга от началото на шампионата. Такъв старт на сезона за последно е имал отборът на „Уилямс“ през 1992-а. А Ботас обясни забавянето на старта с превъртане на гумите върху бялата боя на старт-финалната линия.  „Толкова малък детайл може да ти струва състезанието – заяви финландецът. – Не ми е приятно, но предупреждавам Люис, че ще се завърна още по-силен.“  Второто място обаче лиши Валтери от водачеството в шампионата. Той има 62 точки, а Хамилтън е първи с 68.  Трети в Китай финишира Себастиан Фетел („Ферари“), който отби късна атака на Макс Верстапен („Ред Бул“). Но германецът отново имаше проблеми със съотборника си Шарл Льоклер, който го изпревари на старта и се наложи да бъде „поставен на място“ с привикване от бокса като в крайна смета завърши 5-и.  От „Ферари“ обявиха, че спирането в бокса на Шарл Льоклер не било с цел да се облагодетелства съотборника му Себастиан Фетел. Стратегията на „скудерията“ била германецът да успее да настигне Валтери Ботас и да му отнеме второто място – нещо, което така и не се случи.  „Разбирам как се чувства Шарл и наистина това няма как да е приятно за него – заяви шефът на италианския тим Матия Биното. – Но в крайна сметка „Мерцедес“ бяха по-бързи и ние решихме да дадем шанс на Себастиан да ги догони. Шарл има право да бъде разочарован, но може би следващият път нещата ще се обърнат в негова полза.“", "date": "2019.04.14", "title": " Хамилтън поведе след победа в Китай"}
{"url": "https://trud.bg/%d1%80%d0%be%d0%b1%d0%b8%d0%bd%d0%b7%d0%be%d0%bd-%d0%ba%d1%80%d1%83%d0%b7%d0%be-%d0%be%d1%82-%d1%81%d0%b5%d0%b2%d0%bb%d0%b8%d0%b5%d0%b2%d0%be/", "text": "Пътешественикът е обиколил 34 страни Kато малък Станимир Станев се вдъхновява от Робинзон Крузо. Обиколил е 34 страни. За 933 дни живее в 15 държави в Азия, където прави какво ли не, за да оцелява. Животът му е като низ от предизвикателства, които си поставя и преодолява. Но не е просто оцеляващ пътешественик, а човек с мисия. От малък го вълнува, че планетата ни е зарината с боклуци. Търси начини да оползотворява отпадъците, като ги рециклира в предмети за бита. След 10 години работа като графичен и автомобилен дизайнер в София и в Чехия, Станимир казва „не“ на строгите задушаващи правила в Матрицата, на работата от 9 до 5 и на хаоса и напрегнатия живот. Избира път обратно към дивото и живота на село и вдъхновява хората да следват собствените си идеи и мечти. Роден е и е израснал в Севлиево, а като малък го влекат дивото и лагерите на палатки и го вдъхновява как оцелява Робинзон Крузо. Завършва средно училище по приложни изкуства. След казармата живее година и половина в Севлиево и заминава за София. Първоначално големият град с многото възможности за работа го привлича и вдъхновява. Работи 8 години като графичен и автомобилен дизайнер. Модифицира коли, тотално преправя пътнически в състезателни, с композитни материали и олекотени плексигласови стъкла. Правил е и декори на филми в киноцентъра. После заминава за Прага, където също работи като автомобилен дизайнер. Дори регистрира собствена фирма, доставя пратки на куриерски фирма с мотор. След 2 години решава да замине за Азия, защото още от малък е много запален по кунгфу филмите с Брус Лий. Първоначално му е адски трудно с комуникацията, защото там хората масово не говорят английски. И понеже живее като скитник, често му се налага да им рисува картинки, за да им обясни, че му трябва душ, храна или подслон. В Азия той си оставя пари на сметка колкото да се прибере и работи какво ли не. В Малайзия 3 месеца е механик на коли. В Тайланд е доброволец във ферма за органично земеделие, срещу храна и легло. В Лаос бившият графичен дизайнер дава уроци по фотошоп. В Китай пък е… фотомодел. „Търсеха високи и слаби хора за каталози за баскетболни и волейболни облекла – обяснява Станимир. – Когато животът ти дава лимони, си правиш лимонада, а не мрънкаш защо не ти дава ананаси или портокали. Трябва да си гъвкав.“ В Северна Индия попада в тибетски манастир в Дхарамсала, където живее и 14-ят Далай Лама. Срещу 2 лева и нещо на нощ спи в приют към тибетския манастир и учи монасите да правят практични неща от отпадъци, защото е шокиран от купищата боклук в цяла Индия. Много вълнуващо е и прекосяването на Хималаите с микробус. Никога не е бил на ръба да гладува или да е заплашен. В Тайван обаче решава да направи обиколка на страната на самоделен велосипед. Сглобява го от стари колелета и е много удобен – кара го в почти легнало положение. За 30 дни изминава 1500 км. Само веднъж колелото се счупва по пътя, на 40 км от най-близкото село. Намира навес за пренощуване и не успява да си запали огън, затова хапва суров ориз. Големи емоции са в Южна Корея. Там попада на вулканичния остров Чеджу-до, на около 120 км на юг от страната. Има застинал вулкан, който е най-високата планина в Южна Корея – 1950 м. Българинът се хваща на временна работа – реже дърва, събира камъни от една нива, сади лук. Хората, при които работи, му казват, че ще ходят семейно на подводница, и го канят. На остров Чеджу-до е най-голямата туристическа подводница в света. Спускат се на 40 м под водата, гледат коралови рифове, останки от кораби. Много хора не знаят разликата между турист и пътешественик, какъвто е той, подчертава Станимир. Изминал е хиляди километри със самоделното си колело, а също и пеша, на стоп, спал е на открито, на хамак. В Тайван пък пренощува 13 пъти… в полицията. Но не като арестант. Там можеш спокойно да си опънеш палатката във всяко РПУ, в пожарната, в двора на храм или училище. В Япония среща професор, избрал живота на бездомник, понеже му писнало други да му определят правилата, по които да живее. Продава си всичко, нощува на палатка, придвижва се с колело и е щастлив. Решението на бездомника по желание силно вдъхновява Станимир.  Не може да каже коя случка е била животопроменяща за него. „Всяка си има свое послание и те учи на определени неща. Това са знаци на съдбата и уроци, които или възприемаме и се променяме, или продължаваме да си блъскаме главата“, коментира мъжът. Своя необикновен живот като пътешественик е описал в книжка – „933 дни из Азия“. По-късно смята да направи и по-дълга версия, а също и документален филм. Бил е в най-гъсто населената страна в света Макао, където са по 20 хиляди на кв. км, и в най-рядко населената – Монголия – 1, 8 души на кв. км. Като се връща, поглежда родината с други очи. Казва си: „Лелее, колко е хубаво тук, колко е чисто в сравнение с Индия и не е пренаселено, живее се спокойно“. В Севлиево преустройва апартамента си, в който е израснал до I клас, в къща за гости и го нарича The Cave Flat („Апартаментът-пещера“). Интериорът е негово дело, всичко прави сам от плоскости на гардероби и други отпадъци. Има маса, която става на легло, и уникална „ракетна“ печка и какво ли още не. Там нощуват туристи срещу скромна сума, а пътешествениците приютява безплатно, защото е изпитал на гърба си какво е да пътуваш дългосрочно по най-евтиния начин. А къде спи? Понякога в къщата, където живее майка му в село Сенник, родното място на Дан Колов. Там си е харесал голямата стара плевня, ще я преустройва в авангардно жилище за себе си. На двора си е направил купол с основа от стари гуми, стари дъски, палети и винил, където лятото нощува под звездите. В Сенник от време на време се включва в проекти. Правят куполни къщи с приятели. Помага на майка си в поддръжката на къщата и отглеждането на зеленчуци, но почти не се застоява. Сега обикаля България. В момента е в Плевен на курс за заварчик. „Хората като ме знаят колко съм сръчен, ми дават поръчки за какво ли не. Но когато правя велосипеди например, трябва да заварявам частите професионално, за да не пострада някой“, казва Станимир.  Не реве като повечето българи: „Олеле, зле съм, няма пари“. „Ами те там в Индия и Лаос нищичко си нямат! И са щастливи! Колкото по-малко материални неща имаш, си по-щастлив, защото няма какво да загубиш.", "date": "2019.04.14", "title": " Робинзон Крузо от Севлиево\t"}
{"url": "https://trud.bg/%d0%b4%d0%b5%d1%81%d0%bf%d0%be%d0%b4%d0%be%d0%b2-%d0%bf%d1%80%d0%be%d0%bf%d1%83%d1%81%d0%bd%d0%b0-%d0%b4%d1%80%d0%b0%d0%bc%d0%b0-%d0%bd%d0%b0-%d0%ba%d0%b0%d0%bb%d1%8f%d1%80%d0%b8/", "text": "Кирил Десподов изгледа пореден мач от пейката на „Каляри“, който завърши драматично 1:1 като гост на „Торино“. Футболист №1 на България за миналата година все още не получава постоянен шанс за изява. В дуела имаше три червени картона. Първо бе изгонен Симоне Дзадза, вкарал гола за „Торино“. Леонардо Паволети изравни, но съотборниците му Лука Пелегрини и Никола Барела бяха изгонени до края. Победа на „Милан“ над „Лацио“ с 1:0 бе помрачена от скандал. Халфовете на „росонерите“ Франк Кесие и Тимуе Бакайоко трябваше да се извиняват на гостите, защото развяха като трофей фланелка на Франческо Акерби. А играчът на „Лацио“ спази дългогодишната традиция да размени екипа си с Бакайоко. „ Обиден съм, защото дадох моята фланелка в знак на колегиалност – каза Акерби. – Случилото се не е спорт, а знак на слабост.“ „ Извинявам се на „Лацио“ от името на „Милан“ – каза Дженаро Гатузо, треньорът на „росонерите“. – През следващата седмица ще тренираме един час повече, който по принцип е предвиден за социалните мрежи.“ „ Мислех, че се забавляваме, не съм искал да обидя никого“, каза Бакайоко.", "date": "2019.04.14", "title": " Десподов пропусна драма на „Каляри“"}
{"url": "https://trud.bg/%d0%be%d0%b1%d1%89%d0%b8%d0%bd%d0%b0-%d1%82%d1%8a%d1%80%d0%b3%d0%be%d0%b2%d0%b8%d1%89%d0%b5-%d0%bf%d1%83%d0%b1%d0%bb%d0%b8%d0%ba%d1%83%d0%b2%d0%b0-%d0%b8%d0%b7%d0%b1%d0%b8%d1%80%d0%b0%d1%82%d0%b5/", "text": "Община Търговище публикува на своя уебсайт избирателните списъци на гласоподавателите в общината, във връзка с предстоящия вот за членове на Европейския парламент на 26 май. Така всеки избирател може да провери включен ли е в тях. При установяване на несъответствия, гражданите могат да подадат заявление за отстраняване на непълноти и грешки в отдел ГРАО в Общината. Срокът за това е 11 май, уточняват от местната администрация. В същия отдел, до 18 май, се подават и заявленията за вписване в избирателния списък по настоящ адрес. Освен по интернет, гражданите могат да правят справки по избирателните списъци и на безплатния телефон в отдел ГРАО: 0879 208 909. Със заповед на кмета д-р Дарин Димитров са определени местата в града и селата в общината, където избирателните списъци се поставят. За територията на Търговище това са клубовете на пенсионера и Центърът за административно обслужване на Общината. В селата те ще бъдат поставени в сградите на кметствата, за да се улеснят избирателите на място при извършване на справки. От кметската администрация в Търговище припомнят, че гражданите с трайни увреждания могат да заявят желанието си да гласуват в подвижна избирателна урна. За целта те трябва да подадат заявление по образец до кмета на общината в срок до 11 май. Прилагат се и решения на ТЕЛК, НЕЛК за здравословното им състояние. Съгласно Изборния кодекс такава секция се образува при подадени поне 10 заявления. Община Търговище изпрати и покани до политическите партии и коалиции за участие в консултациите за определяне съставите на секционните избирателни комисии. Консултациите ще се състоят на 16 април, от 14.00 часа, в зала 28 на местната администрация. Избирателните списъци са на разположение на гражданите на:  Заповедта с определените места за обявяването им е публикувана на: ", "date": "2019.04.14", "title": " Община Търговище публикува избирателните списъци за вота за Европейски парламент"}
{"url": "https://trud.bg/%d0%bb%d1%8e%d0%b1%d0%be-%d0%b3%d0%b0%d0%bd%d0%b5%d0%b2-%d1%87%d0%b5%d1%82%d0%b5-%d0%bb%d0%b5%d0%ba%d1%86%d0%b8%d1%8f-%d0%b2-%d1%81%d0%be%d0%bb%d1%83%d0%bd/", "text": "Солун се превърна в център за български спортни звезди. Докато министър Красен Кралев подписа от името на България меморандум за обща кандидатура за Евро 2028 и Мондиал 2030 заедно с Гърция, Румъния и Сърбия, волейболната легенда Любо Ганев се превърна в лектор. 210-сантиметровият гигант бе поканен на форум за енергетика. „ Природният газ е много успешен в България – обясни Ганев пред десетки гости в баровския хотел „Хаят“. – У нас този бизнес се развива вече 17 години, а в Гърция тепърва започва. В страната искат да го направят по нашия модел. За един ден в Солун се събрахме за много важни събития. Дано Балканите успеят да заслужат правото да организират европейско или световно първенство по футбол.“ Благодарение на усилията на Любо Ганев нашата страна се справи перфектно с домакинството на световното по волейбол заедно с Италия миналата година. След подписването на меморандума министър Кралев обяви, че България не наясно с всички предизвикателства и ангажименти. „Четирите държави трябва с по-голямо самочувствие и увереност да подходим към крайния резултат на този проект – добави Кралев. – Не трябва да се надскачаме, но в никакъв случай и да не се подценяваме. Доказахме, че сме едни от най-добрите организатори на световни и европейски първенства по различни видове спорт.“", "date": "2019.04.14", "title": " Любо Ганев чете лекция в Солун"}
{"url": "https://trud.bg/%d0%b4%d0%b5%d1%80%d0%b1%d0%b8-%d1%81-%d1%80%d0%b0%d0%b7%d0%bc%d0%b5%d0%bd%d0%b5%d0%bd%d0%b8-%d1%80%d0%be%d0%bb%d0%b8/", "text": "Мач с мач не си прилича. Това до болка познато клише се забива всеки уикенд като пирон в мозъка на зрителите и радиослушателите на родната Първа лига. Не минава и кръг без треньор, играч или ръководител да не прибегне да този банален израз. За последно у нас го използва Георги Дерменджиев, наставникът на „Левски“. И сега, броени дни след успеха над „Черно море“ с 1:0, опитният специалист не сгреши като отново изрече въпросната фраза, визирайки разликата между двете срещи с „Лудогорец“ – тази от редовния сезон, и предстоящата от плейофната фаза. Сблъсъкът с „орлите“ в неделя няма да има нищо общо със загубата с 0:2 от март. Напротив, първият и третият във временното класиране дори са с разменени роли. Точно един месец по-късно няма и помен от еуфорията на „Герена“. В средата на март „зелените“ гостуваха на столичния гранд пред пълни трибуни на стадион „Георги Аспарухов“, а феновете на „сините“ бяха затаили дъх в очакване на успех и солидно стопяване на преднината на лидера. Прокрадна се дори идеята, че още сега отборът може да стане шампион. За настаналата ситуация спомогна смяната на клубното ръководство, а също и успехът над ЦСКА (1:0). За дербито с „Лудогорец“ имаше дори бум на интерес към билетите, а медиите се надпреварваха да съобщават точния брой останали пропуски на касите. Крайно необичайно явление за родния футбол. Но след точно 45 минути игра нямаше и помен от въпросната еуфория. Гостите, водени от току-що завърналия се треньор Стойчо Стоев, направо пометоха „Левски“, надделявайки по всички показатели. А последвалият успех за лидера с 2:0 бе най-малкото, с което се размина столичният тим. После дойде суровата действителност, а играта на „сините“ постепенно доубеди всички, свързани с клуба, че титлата е далеч.  Сега, в навечерието на новата среща между двата отбора, „Левски“ има далеч по-различни тревоги. Дерменджиев трябва да прави чудеса, за да сглоби прилична отбрана. Причината е отсъствието на наказаните Нуно Рейш, Живко Миланов и Луи Нганиони, изгонените Давид Яблонски и Милош Цветкович, а Седрик Утонджи виси заради травма в рамото. Освен това играта на отбора меко казано не впечатлява, а на „Тича“ гостите измъкнаха успеха с единствения си точен изстрел за 90 минути. Феновете също осъзнаха заблудата си, че този „Левски“ е близо до титлата и напълно логично за родната действителност подкрепата в неделя ще бъде далеч по-вяла в сравнение с предходния мач. Дори стадионът в края на уикенда ще бъде различен. Заради проблеми с тревното покритие, на „Герена“ взеха решение да преместят дербито на националния стадион „Васил Левски“. Пореден контраст между мач №1 и мач №2. Пълен рестарт на двубоя, но може би новите роли отговарят по-точно на моментните състояния на „сини“ и „зелени“.", "date": "2019.04.14", "title": " Дерби с разменени роли"}
{"url": "https://trud.bg/%d0%b1%d0%b5%d0%b1%d0%b5-%d0%b5-%d0%b7%d0%b0%d0%b3%d0%b8%d0%bd%d0%b0%d0%bb%d0%be-%d0%b2-%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b0-%d1%81-%d0%b0%d0%b2%d1%82%d0%be%d0%bc%d0%be%d0%b1/", "text": "Бебе на 6 месеца загина при след катастрофа с автомобила на Лютви Местан, съобщава  . Според информацията, има пострадали, сред които и деца. Състоянието на едното – 6-месечно бебе и критично. Лидерът на партия ДОСТ не e сред ранените. Инцидентът е станал около 13,30 часа в неделя на пътя за „Маказа”, на разклона за Загорско и Джебел. Два леки автомобила са се ударили, единият е бил на Лютви Местан. В другата лека кола е пътувало семейство с двете си деца. От Областната дирекция на МВР в Кърджали са потвърдили за катастрофата. По първоначални данни при включване в главния път „Фолксваген” се сблъскал с друг лек автомобил, в който пътувало семейство с две деца. Бебе на 6 месеца е починало, ранени са 9-годишно дете и 28-годишна жена, които в момента са в Спешното отделение на кърджалийската болница, посочват от полицията. Мястото на произшествието е отцепено от полиция, движението се преносочва в едната лента. Извършва се оглед. Предстои по случая да бъде образувано досъдебно производство, работата по което ще продължи под наблюдението на Окръжна прокуратура – Кърджали. Мястото на произшествието е отцепено от полиция, движението се пренасочва в едната лента. Извършва се оглед.", "date": "2019.04.14", "title": " Бебе е загинало в катастрофа с автомобил на Лютви Местан\t"}
{"url": "https://trud.bg/%d0%b2%d1%8a%d0%b2-%d1%84%d1%80%d0%b0%d0%bd%d0%ba%d1%84%d1%83%d1%80%d1%82-%d0%b2%d0%b7%d1%80%d0%b8%d0%b2%d0%b8%d1%85%d0%b0-%d0%b1%d0%be%d0%bc%d0%b1%d0%b0-%d0%be%d1%82-%d0%b2%d1%82%d0%be%d1%80%d0%b0/", "text": "Бомба от годините на Втората световна война беше детонирана в река в германския град Франкфурт, съобщава FAZ. Снарядът, намерен в река Майн, е взривен без да бъде изваждан от водата. Взривната вълна е предизвикала изхвърляне на вода на няколко метра височина. Впоследствие на място са изпратени водолази, които да потвърдят обезвреждането на бомбата. Действията на сапьорите наложиха евакуация в прилежащия район. Около 600 души са били помолени да напуснат домовете още в сутрешните часове на деня заради съображения за сигурност.", "date": "2019.04.14", "title": " Във Франкфурт взривиха бомба от Втората световна война"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%be%d1%82-%d0%bf%d1%82%d0%b8%d1%87%d0%b8-%d0%bf%d0%be%d0%b3%d0%bb%d0%b5%d0%b4-%d0%b8%d0%b7%d0%b3%d1%80%d0%b0%d0%b6%d0%b4%d0%b0%d0%bd%d0%b5%d1%82%d0%be-%d0%bd%d0%b0-8/", "text": "Кадри от птичи поглед, публикувани от SkyscraperCity.com, показват докъде е напреднало строителството на третия метродиаметър в столичния квартал „Овча Купел“. Видеото е заснето от Drone Reporter. На следващиото видео може да се види изграждането на метростанция „Красно село“ с кръстовище на две нива.", "date": "2019.04.14", "title": " Вижте от птичи поглед изграждането на третия лъч на метрото в „Овча Купел“ (ВИДЕО)"}
{"url": "https://trud.bg/%d0%b3%d1%80%d1%83%d0%b7%d0%b8%d0%bd%d0%b5%d1%86-%d0%b8-%d1%80%d1%83%d1%81%d0%ba%d0%b8%d0%bd%d1%8f-%d1%81-%d1%80%d0%b5%d0%ba%d0%be%d1%80%d0%b4%d0%b8-%d0%bf%d1%80%d0%b8-%d0%bd%d0%b0%d0%b9-%d1%82%d0%b5/", "text": "Грузинецът Лаша Талахадзе и рускинята Татяна Каширина направиха шоуто в последния ден от европейското първенство по вдигане на тежести в Батуми (Грузия). Местният любимец сложи подобаваща точка на шампионата с два световни рекорда в категория над 109 кг – 260 кг в изтласкването и 487 кг в двубоя. А изхвърлянето от 218 кг остана само на 2 кг под собственото му върхово постижение от миналата година. Единственото разочарование за феновете в залата беше, че 25-годишният Талахадзе постигна всичко това само с 4 опита.  Малко преди това Каширина затвърди тоталната си доминация при жените над 87 кг с рекорди от 146 кг в изхвърлянето и 331 кг в двубоя. Единствено в изтласкването тя се задоволи „само“ да изравни постижението си от 185 кг.", "date": "2019.04.14", "title": " Грузинец и рускиня с рекорди при най-тежките"}
{"url": "https://trud.bg/%d0%ba%d0%b0%d1%82%d1%80%d0%b8%d0%bd-%d1%82%d0%b0%d1%81%d0%b5%d0%b2%d0%b0-%d1%81%d0%bf%d0%b5%d1%87%d0%b5%d0%bb%d0%b8-%d1%81%d1%80%d0%b5%d0%b1%d1%80%d0%be-%d0%bd%d0%b0-%d1%84%d0%b8%d0%bd%d0%b0%d0%bb/", "text": "Катрин Тасева спечели още един медал от Световната купа по художествена гимнастика в София. Бронзовата медалистка от многобоя, взе и сребро от финала на топка, съобщщиха от Българската федерация художествена гимнастика. Кати изигра много чисто композицията си, за което получи 19.950 точки. Титлата спечели Екатерина Селезньова от Русия с 20.700 точки. Трета се класира Линой Ашрам от Израел с 19.600. Другата ни представителка Невяна Владинова остана шеста с 19.100.", "date": "2019.04.14", "title": " Катрин Тасева спечели сребро на финала на топка от световното по художествена гимнастика в София"}
{"url": "https://trud.bg/%d1%81%d0%bf%d0%be%d1%80%d1%82%d0%bd%d0%b8-%d0%b7%d0%b2%d0%b5%d0%b7%d0%b4%d0%b8-%d1%81%d0%b5-%d0%ba%d0%b0%d1%87%d0%b8%d1%85%d0%b0-%d0%bd%d0%b0-%d0%b2%d0%b5%d0%bb%d0%be%d1%81%d0%b8%d0%bf%d0%b5%d0%b4/", "text": "Куп спортни звезди дадоха пример, че придвижването може да се извършва не само с автомобил, но и на собствен ход. Легендата на шорттрека Евгения Раданова, големият ни гимнастик Йордан Йовчев, „златното“ момиче Ренета Камберова, бившият баскетболист Роберт Гергов, алпинистът Дойчин Боянов, талантливата фигуристка Александра Фейгин, фехтувачката Йоана Илиева участваха във велошествието и атлетическото бягане под мотото “София кара колело и тича за по-чист въздух“. Хладното време не уплаши над 1000 столичани и гости на града, като велосипедът се оказа по-популярен – около 800 се явиха на старта на две колела, а близо 200 разчитаха на краката си.", "date": "2019.04.14", "title": " Спортни звезди се качиха на велосипеди"}
{"url": "https://trud.bg/%d0%bc%d0%b8%d1%82%d0%bd%d0%b8%d1%87%d0%b0%d1%80%d0%b8-%d0%be%d1%82%d0%ba%d1%80%d0%b8%d1%85%d0%b0-%d0%bd%d0%b0%d0%b4-%d0%bf%d0%be%d0%bb%d0%be%d0%b2%d0%b8%d0%bd-%d1%82%d0%be%d0%bd-%d0%bc%d0%b0%d1%80/", "text": "Голямо количество марихуана, укрито в товарен автомобил, е открито на ГКПП-Златарево, съобщиха от МВР. На 12 април т.г. в 22.00 часа на ГКПП Златарево, за влизане в страната се е явил товарен автомобил „Рено”, управляван от 66-годишен българският гражданин. В хода на граничната проверка възниква съмнение, свързано както с поведението на водача, така и с товарния автомобил – рисков профил с маршрут за придвижване Косово-България, и пътуващ за първи път през ГКПП Златарево. Граничният екип е поискал извършване на проверка с рентген. При инспекцията митническите служители откриват в ремаркето специално изграден тайник, в който били укрити общо 250 пакета, съдържащи общо 528,8 кг суха пресована тревиста маса, реагирала положително на марихуана при тестване с полеви наркотест. Преди изпращането на водача за проверката, която трябвало да стане на ГКПП-Кулата, шофьорът се почувствал зле и е извикана спешна медицинска помощ. Заради влошеното му здравословно състояние той е транспортиран до болница в Петрич, а на сутринта вчера изпратеният от ГПУ-Златарево наряд е установил, че шофьорът е излязъл от болничното заведение и е тръгнал в неизвестна посока. В рамките на предприетите издирвателни действия, мъжът е открит и задържан от служители на ОДМВР Перник в автобус, пътуващ за София. Вчера в 14.00 ч. екип по противодействие на контрабандата, нарушенията и престъпленията, свързани с ДДС и вътрешно-общностното придобиване на стоки в зоната за отговорност на ГПУ Петрич, по инициатива на служители от ГПУ- Петрич, при влизане в страната ни е селектиран за проверка с рентген товарен автомобил “Скания”, управляван от 54-годишен български гражданин. По документи автомобилът превозвал индустриални климатици с дестинация Италия – Румъния. В хода на извършената физическа проверка на автомобила са открити 8 400 000 къса цигари, без акцизен бандерол. Мъжът е задържан в рамките на 24 часа.", "date": "2019.04.14", "title": " Митничари откриха над половин тон марихуана в тир, шофьорът опита да избяга"}
{"url": "https://trud.bg/%d1%80%d1%83%d0%bc%d1%8f%d0%bd%d0%b0-%d0%b0%d1%80%d0%bd%d0%b0%d1%83%d0%b4%d0%be%d0%b2%d0%b0-%d0%bb%d1%8e%d1%82%d0%b2%d0%b8-%d0%bc%d0%b5%d1%81%d1%82%d0%b0%d0%bd-%d0%b5-%d1%83%d0%bf%d1%80%d0%b0%d0%b2/", "text": "До момента сме установили, че по пътя за село Загорско към т- образното кръстовище се е движил лек автомобил, управляван от Лютви Местан, а по пътя Кърджали- „Маказа“, който е път с предимство, се е движил друг автомобил, в който е имало семейство – мъж, жена и две деца. Това съобщи говорителят на главния прокурор Румяна Арнаудова пред „Фокус“ във връзка с   на пътя за пункта „Маказа“, при който загина 6-месечно бебе. „Сигналът за възникналото ПТП е постъпил в 13.40 часа. ПТП е станало на т-образно кръстовище от пътя Кърджали- „Маказа“, който е път с предимство, и пътя за село Загорско“, обясни тя. „На мястото работят полицейски разследващи органи, под личното ръководство на окръжния прокурор на Кърджали Желязко Стефанов. Извършва се оглед на местопроизшествието и се разпитват свидетели“, заяви Румяна Арнаудова. „Едното дете в автомобила е на 10 годинки, а другото е 6-месечно бебе. След инцидента бебето е починало“, посочи тя. „Тримата останали в автомобила са отведени за лечение в МБАЛ „Атанас Дафовски“ в Кърджали. Там им се оказва медицинска помощ“, каза още Румяна Арнаудова.", "date": "2019.04.14", "title": " Румяна Арнаудова: Лютви Местан е управлявал катастрофиралия автомобил"}
{"url": "https://trud.bg/%d0%b4%d0%be%d0%bd-%d0%b4%d0%be%d0%bd%d0%b5%d0%b2-%d0%b3%d0%bb%d0%b5%d0%b4%d0%b0%d0%b9%d1%82%d0%b5-%d1%81%d0%b8-%d1%80%d0%b0%d0%b1%d0%be%d1%82%d0%b0%d1%82%d0%b0/", "text": "Във всичко това личи една завист, че човекът печели пари С повече от 30 години опит в модата и живота на висшето общество, Евгени ще отразява за вас горещите моменти от живота на богатите и известните. Лорд Минчев ще се изказва по злободневни теми, ще посочва модните личности на деня, ще бъде в началото и края на червения килим… Дон Камен Донев „изригнал” в социалните медии, срещу хейтърите си… И с право, защото хейтъри и друг тип изостанал светски отпадък не би трябвало да имат право на глас. А се държат сякаш им се полага и реципрочното внимание на мълчаливите хейтъри, се преобразува във вид одобрение. Не харесвам толкова Камен, помня че е учтив и веднъж каза на дъщеря си, че „този чичко” съм аз. А то е едно красиво момиче… Актьорът е намерил своята ниша, разполага се в нея чрез параметрите на своя талант, без да се окопава или да иска да въвлича на всяка цена някого в този успешен модел. За вечно ревящите му колеги, за онези нищоправци, завистчии и синекурци, това е не само трън в очите а и сатър, разрязващ раната на посредствеността, която очевидно е прокървяла смъртно. Човекът вероятно печели добре, пълни зали, ликът му украсява спирки и билбордове, стана част от столичния артистичен пейзаж. Ето, не съм гледал филма, но Камен се гневи в отворено писмо срещу онези, които не са го харесали. Медиите подскачат, искат си хейтовете, дразнят се на Камен, който според тях в непремислен тон казва истини, зад които заставам и аз. Във всичко това личи една завист, че човекът печели пари. Самостоятелно и методично. Не бих отишъл на негова изява, но е прав за някои псевдо интелектуалци, за които мрънкането и непраните пуловери са стандарт за изкуство. Добре, че дон Донев разпаря старите шинели на забатачените артистични казарми, където още са на мода партенките, а да си ЗКПЧ /заместник командир по политическата част/ е духовно постижение от най- подлизурски характер. Донев се вози в колесницата не само на своето си одобрение, а и под доволния впряг на почитателите си – още една причина да има глас, пък бил той и в пустиня, както искат завистниците му. Донев, просто си гледайте работата. Правите го добре. Казах! Fashion idol Заетите жени рядко са обект на възхищение, освен заради финансовите си постижения. Тоест те са харесвани, но може би не и оценени гласно. Затова поставям тук днес нотариус Милена Георгиева – жена с класа, аромат на успех и стаеното величие на аристократ.  Милена носи дрехата си с ореол на достолепие, постигнат чрез леките движения на материята, тихото поклащане на силуета, докато минава по червения килим. Нотариус Георгиева е впечатлителна, без да изисква одобрение, което уверявам ви е белег на истинско благородство. Модата задължава, бих добавил, но не е задължителна.         Светски салон Околосветското музикално пътешествие на Рут Колева продължава с динамични темпове и през настоящата година. След десетки успешни концерти в Азия и Европа изпълнителката се подготвя усилено за второто си турне в Китай, което започва след няколко седмици. Съвсем скоро певицата получи и официална покана да представи България на големия форум „16+1” в Пекин в началото на месец май, който е с фокус икономическите отношения между Китай и Източна Европа. Преди няколко дни Рут Колева изнесе два поредни концерта в най-новия клуб за жива музика в Токио – LDH Kitchen Haneda в компанията на музикантите Кеске Уасабе, Ивасаги Ори и Върнън Кийт. По време на престоя си в Япония, певицата ще запише два сингъла с легендарната японска група Kyoto Jazz Massive, които се предвижда да излязат до края на 2019 г. В края на месец май, Рут ще стартира своето второ европейско турне. Заедно със своята група “The Finger­tones” певицата ще покори отново едни от най-добрите кубове за жива музика на континента.   Ваканция  Изпълнителката на ролята на Леа Иванова във филма „Пеещите обувки” – Дона Бангьозова е на специални участия в Кипър. Госпожицата, която тези дни се сдоби с награда от гала – церемонията Певец на годината, отлетя за романтичния остров, където освен да сподели любовта си с публиката, отдаде време и на обичания от нея мъж. Дона, чиито репертоар е предпочитан за частни събития и пиано-бар, пее песни с широк вокален и емоционален диапазон. Само след дни певицата влиза в студио за да запише нова песен, подробности около която пази с почти детинска ревност.", "date": "2019.04.14", "title": " Дон Донев, гледайте си работата!\t"}
{"url": "https://trud.bg/%d0%b4%d0%be%d0%b1%d0%b0%d0%b2%d0%b8%d1%85%d0%b0-%d1%81%d1%82%d0%b0%d0%bd%d0%b8%d1%88%d0%b5%d0%b2-%d0%b2-%d0%b5%d0%b2%d1%80%d0%be%d0%bb%d0%b8%d1%81%d1%82%d0%b0%d1%82%d0%b0-%d0%bd%d0%b0-%d0%b1%d1%81/", "text": "Пленумът на БСП ще подреди с тайно гласуване евролистата на социалистическата партия. Залата успя да наложи корекция на проектолистата на лидера Корнелия Нинова и ръководството. Представители на вътрешната опозиция в БСП добавиха в списъка за гласуване изпадналия от него президент на ПЕС Сергей Станишев, съобщи  . Преди това стана ясно, че до момента има 6 допълнителни предложения. Сред тях е и лидерът на ПЕС Сергей Станишев. Заедно с него на пленума бяха номинирани още депутатите Антон Кутев и Валери Жаблянов, както и лидерът на червените във Варна – Борислав Гуцанов. Освен тях бяха вдигнати кандидатурите на петима млади социалисти от младежката организация. Членовете на Националния съвет трябва да изберат партийната квота в листата, след като вече бяха утвърдени местата в гражданска квота. Сред тях са четвъртото място в лицето на началника на кабинета на президента Иво Христов и десетото място в лицето на Велизар Енчев и 17-ото за Емил Георгиев. От гражданска квота е и водачът на евролистата на БСП Елена Йончева. Листата е от 17 имена.", "date": "2019.04.14", "title": " Добавиха Станишев в евролистата на БСП, гласуват я с таен вот\t"}
{"url": "https://trud.bg/%d0%b0%d0%bb%d0%b5%d0%ba%d1%81%d0%b0%d0%bd%d0%b4%d1%8a%d1%80-%d1%81%d0%b8%d0%b4%d0%b8-%d0%b2%d0%bc%d1%80%d0%be-%d0%b1%d0%b8%d1%82%d0%ba%d0%b0%d1%82%d0%b0-%d1%81%d1%80%d0%b5%d1%89%d1%83-%d0%b3%d0%b5/", "text": "Всъщност битката срещу гетата е битка срещу олигарсите, които станаха такива в циганските гета с циганските барони. Има противници – те искат да продължават да печелят пари, и да печелят гласове. Лесно е такова население да бъде манипулирано във всички избори. Над 1,5 милиарда лева са инвестирани в интеграцията, която не се е случила. Това заяви  депутатът от ВМРО/ОП Александър Сиди по   за мерките, предлагани от „войводите“ за справяне с циганската престъпност. „Това е битката, мисля, че ще я спечелим. Тази концепция, която ВМРО предлага, трябва незабавно да приемем и да започнем да я изпълняване. Тези хора са изгубили вече човешкото си лице – животински инстинкт е този изверг от Русе да убие вашата колежка. Сега той ще лежи от 15 до 20 г., защото се съгласи на съкратено производство, нещо, което искаме да се промени“, добави Александър Сиди. За днешните драми на пленума на БСП около включването на лидера на ПЕС Сергей Станишев в евролистата на социалистите, Александър Сиди бе категоричен: „Рядко си позволявам да коментирам и ГЕРБ, и БСП. Всички скандали, които правеха БСП, бе да потушат собствените си проблеми в партията, проблема Нинова да остане едноличен лидер – за мен е абсурдно да не вкараш в листата лидера на европейските социалисти. Грешката на Нинова всъщност е добре – и за нас, и за ГЕРБ. Това беше подарък, както каза Станишев. Няма как управляващите да не спечелят при такава листа“.", "date": "2019.04.14", "title": " Александър Сиди, ВМРО: Битката срещу гетата е битка срещу олигарсите"}
{"url": "https://trud.bg/%d0%b3%d1%83%d0%b5%d0%bd%d0%b4%d0%be%d0%bb%d0%b8%d0%bd-%d0%ba%d1%80%d0%b8%d1%81%d1%82%d0%b8-%d0%b2%d0%b8%d1%81%d0%be%d0%ba%d0%b8%d1%8f%d1%82-%d1%80%d1%8a%d1%81%d1%82-%d0%bd%d0%b5-%d0%bc%d0%b8-%d0%bf/", "text": "„Игра на тронове“ промени кариерата ми. Помня, че в последния ден от снимките бях една емоционална развалина Лейди Бриен ми е страшно скъп образ. Този персонаж изисква от една актриса да „съблече“ суетата си, за да се превъплъти пълно и плътно в него Всеки от нас се молеше неговия герой да оживее и да има работа и през следващия сезон  Гуендолин Кристи е едновременно елегантна и внушителна актриса, която се превърна в поп-културна сензация с ролите си в „Игра на тронове“ и новите епизоди от „Междузвездни войни“. Тя е висока 191 сантиметра и се извисява над повечето си мъже колеги, но нейната красота по никакъв начин не страда от това. Тя е извънредно ерудирана британка, която разполага с неочаквано богат речник за филмова звезда и обича да разглежда нещата в дълбочина. Ролята на лейди Бриен от Тарт в „Игра на тронове“ я превърна в една от безспорните любимки на публиката. Разговорът с нея е осъществен от журналиста на „Труд“ в Лондон по покана на HBO България. Премиерата на финалния сезон на „Игра на тронове“ е на 15 април – от сутринта в HBO GO и от 21:00 часа по HBO. Всички предни сезони могат да се гледат в HBO GO. – Гуендолин, Вашата героиня от „Игра на тронове“ Бриен от Тарт се превърна в един от любимите персонажи на милиони фенове на сериала. Какво я отличава като женски образ в света на телевизията?  – Една от най-важните причини, поради която толкова много желаех да изиграя тази роля беше именно нетрадиционната природа на персонажа. Бриен предизвиква половите норми и роли, кара ни да се замислим за концепции като женствено и мъжествено. Моята героиня е много различна от традиционните женски образи в телевизията. Друг ключов момент беше предизвикателството, което отправих към самата себе си. Образът на Бриен от Тарт изисква една актриса да „съблече“ суетата си, за да се превъплъти пълно и плътно в него. – Какво си казахте в началото на снимките на сериала?  – По това време изобщо не се замислях дали цялото това толкова амбициозно нещо ще успее. За мен беше важно да се възползвам от възможността да изследвам такъв тип женски персонаж. Малко неща са по-полезни и интересни за една актриса от изследване на неизвестното и непознатото. А Бриен е точно такъв образ, не знаеш накъде ще те отведе. Още в училището по драматични изкуства ме научиха, че ако твоята работа резонира дори и само с един човек, то ти може да чувстваш професионално удовлетворение. Достатъчно е дори един човек да може да си промени мнението за нещо или да започне да си задава въпроси, за да се поздравим с добре свършена работа като артисти. От една страна тази роля за мен беше дори нещо като сексуално-политически интрумент за разширяване на разговора за това как се гледа на жените в развлекателната индустрия и обществото като цяло. – С какви чувства се разделяте с Бриен и посрещате края на „Игра на тронове“?  – Помня, че в последния ден от снимките бях една емоционална развалина. Първоначално си представях, че когато този ден дойде аз ще бъда напълно спокойна и ще се държа нормално. Наистина си го мислех. Вечерта преди деня на последните снимки се опитах да приема нещата, да рационализирам процеса, обяснявах на себе си, че това е само работа, сега тя приключва и след тази работа ще дойде нова. Но в самия ден нещата не изглеждаха така. Чувствах, че почти треперя. – Защо според Вас се случи така?  – Истината е, че с течение на времето аз страшно се привързах към Бриен от Тарт. Заобичах този образ като едно проявление на артистичната смелост да се напише и изиграе силен и интригуваш персонаж извън рамките на общоприетото и очакваното. Бриен говореше на мен, но щеше да говори и на моето по-младо аз. Аз също бях извън рамките на общоприетото и очакваното. Високият ръст не ми пречи, но аз съм наясно как някои хора гледат на 191-сантиметрова жена, която се извисява над тях. Бриен носи надеждата, че случайността на биологичня зар, който определя как се оформяш в утробата на майка си няма да ме ограничи, че изборите, които правя ще ме формират като независима и свободна личност. Също така трябва да отбележа, че Бриен е истински героичен образ. Неочаквано героичен, но определено героичен. Тя има толкова много лица и роли – тя е воин, рицар, бодигард и жена. Но преди всичко тя е героиня. Изцяло извън стереотипа, но е героиня. И истински човек. Тя се проваля, но става и се пробва. После се проваля пак. И се пробва пак. Поставя себе си в услуга на нещо по-голямо от нея. Ще ми се да бях срещала повече такива образи, когато израствах. – Кое превърна „Игра на тронове“ в такова глобално поп-културно събитие и телевизионно явление?  – Толкова много елементи и трудът на толкова много върховни професионалисти. Но смелостта на авторите да решават съдбата на важни персонажи по безкомпромисен начин също изигра основна роля за иконичността на поредицата. Ничий живот не е гарантиран в „Игра на тронове“. И ние като актьори постоянно треперихме. Молех се Бриен да оцелява за още един сезон. Нямаше я илюзията, че щом си подписал за сериала и дори играеш популярен и обичан персонаж ще имаш работа за години наред. Нямаше такова нещо. Всеки един от нас можеше да умре във всеки един момент. В този смисъл се бях подготвила, че краят ще дойде. Но каквото и да стане аз винаги ще имам този опит, който изигра толкова важна роля в живота ми като цяло. Но несъмнено е болезнено да се разделя със сериала и с Бриен. Ала най-важното и полезно нещо е опитът, който придобих. Всеки актьор иска да бъде част от успешо нещо – филм, сериал, пиеса… Всички работи за успеха. – Има ли шанс за романса между Бриен и Джейми Ланистър?  – Невероятно интригуваща е динамиката между двата образа. Те се мразят, искат да се унищожат, но съдбите им са свързани, те буквално са оковани един за друг и тръгват на едно трансформиращо пътешествие в гората. Това е подход още от Шекспир – образите отиват в гората и излизат оттам променени. Те виждат достойни за уважение черти един в друг. Те са свързани. Но що се отнася до романс – лично аз бих искала да видя Бриен с Денерис.", "date": "2019.04.14", "title": " Гуендолин Кристи: Високият ръст не ми пречи\t"}
{"url": "https://trud.bg/%d0%b0%d0%ba%d1%82%d0%b8%d0%b2%d0%bd%d0%b8-%d1%83%d1%87%d0%b0%d1%81%d1%82%d0%bd%d0%b8%d1%86%d0%b8-%d0%b2-%d0%ba%d0%b0%d0%bc%d0%bf%d0%b0%d0%bd%d0%b8%d1%8f%d1%82%d0%b0-%d1%87%d0%b8%d1%81%d1%82/", "text": "Активни участници в кампанията „Чист и зелен Благоевград“ получиха ваучери за пейки. Те бяха връчени от заместник-кметът по икономика и финанси Иво Николов, по време на финала на инициативата, който бе поставен на „Македония“. На закриването присъстваха още заместник-кметовете Зорница Кралева и инж. Емилия Тунева, съобщиха от пресцентъра на общината. След награждаването за жителите и гостите на Благоевград бе подготвен концерт, в който взеха участие Вокално студио „Фа диез“, Балетна Школа „Кроазе“, Воклана група „Мая“, КСТ „Импулс“, ТК „Силвана денс“, Танцов клуб „Блясък“, Денс център „Де жа вю“, БФ „Астра“, Александрина Маханджийска, Кристиян Вакадинов. Мирослав Каратанчев. Много положителни емоции донесоха и клоуни към школата на Юлия Дживдорска към ЦЛТРБ. Кампанията „Чист и зелен Благоевград! От нас зависи“ се организира за първа година. Тя е инициирана от кмета д- р Атанас Камбитов и цели да възпита отговорност към опазването на околната среда, любов към природата и нейното съхраняване и поддържане. Въпреки, че кампанията е първа за Благоевград, тя привлече стотици доброволци, които в продължение на два уикенда активно почистваха избрани от тях места. За улеснение на жителите, Община Благоевград, „Еко Партнърс“, „Метро“ и Mr. Bricolage бяха осигурили помощни материали за почистване и разсад. Идеята е инициативата да стане традиционна. Ангажимент за извозване на събраните отпадъци имат „Еко Партнърс“ и фирма „Биострой“  Община Благоевград благодари на всички, включили се в голямото почистване!", "date": "2019.04.14", "title": " Активни участници в кампанията „Чист и зелен Благоевград!“ получиха ваучери за пейки\t"}
{"url": "https://trud.bg/%d0%b5%d0%bd%d0%b5%d1%80%d0%b3%d0%b8%d0%b9%d0%bd%d0%b8%d1%8f%d1%82-%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%bf%d0%b5%d1%82%d0%ba%d0%be%d0%b2%d0%b0-%d1%89%d0%b5-%d1%83%d1%87%d0%b0%d1%81/", "text": "Министърът на енергетиката Теменужка Петкова ще участва в XI-я Международен форум „Атомекспо 2019“, „Ядрени технологии за по-добър живот“ в руския курорт Сочи, съобщиха от МИ. Очаква се в рамките на събитието да се обсъди приносът на атомната енергия към борбата с климатичните промени, както и значението на ядрените технологии за развитието на различни сектори от публичния живот. Форумът ще се проведе на 14-ти април 2019 г. в гр. Сочи, Руска федерация.", "date": "2019.04.14", "title": " Енергийният министър Петкова ще участва в международния форум „Атомекспо 2019“ в Сочи"}
{"url": "https://trud.bg/%d1%84%d0%b8%d0%bd%d0%b0%d0%bb%d0%bd%d0%b0%d1%82%d0%b0-%d0%b8%d0%b3%d1%80%d0%b0-%d0%b7%d0%b0-%d1%82%d1%80%d0%be%d0%bd%d0%b0-%d0%b2%d1%8a%d0%b2-%d1%84%d0%b0%d0%ba%d1%82%d0%b8/", "text": "За осмия и последен засега сезон са използвани 18 тона изкуствена кръв Сагата досега има 132 номинации “Еми” Финалът на една ера идва утре и всички фенове на поредицата на HBO “Игра на тронове” тръпнат в очакване на началото на края. Докато чакаме искаме да споделим с вас няколко любопитни факта и цифри, които показват мащаба на продукцията през последните 9 години. “Игра на тронове” , чийто първи епизод бе с премиера на 17 април, 2011-та година се излъчва се в 207 държави и територии. Гледаемостта на всички сезони до момента само за Щатите е 133,1 милиона (първи сезон – 9.3 млн.; втори сезон – 11.6 млн.; трети сезон – 14.4 млн.; четвърти сезон – 19.1 млн; пети сезон – 20.2 млн; шести сезон – 25.7 млн.; седми сезон – 32.8 млн.) С повече от 100 лиценза за излъчване по света “Игра на тронове” е най-популярното заглавие в историята на HBO. За всичките си осем сезона “Игра на тронове” е сниман в 10 държави: Северна Ирландия, Република Ирландия, Мароко, Малта, Испания, Хърватия, Исландия, Щатите, Канада и Шотландия. Първенец по брой локации за снимки е Северна Ирландия с цели 49. Белфаст, в Северна Ирландия е домът на Titanic Studios, където има шест снимачни платформи, в които са изградени Зимен хребет, Кралски чертог, Великата септа на Бейлор, Залата на лицата, Къщата на черното и бялото, и иконичната Тронна зала. „Постпродукцията на сезоните отнема доста седмици, чийто брой нараства с всеки следващ сезон: първи сезон – 17 седмици; втори – 21; трети – 20; четвърти – 21; пети – 22; шести – 24; седми – 30, а постпродукцията на финалния осми сезон отнема цели 42 седмици. За всички осем сезона само в Северна Ирландия към редовния снимачен екип са ползвани 12,986 статиста. По време на осмия сезон за различни сцени в Северна Ирландия са ползвани близо 2 тона гумен материал и 1.5 тона метал за оръжия и са излети 1,300 бойни щита. Отделно за финалните 6 епизода са ползвани над 18 000 литра фалшива кръв, 40 километра плат за костюми; 21 000 свещи и 37 км въжета за прикрепване на различни конструкции.  За впечатляващите визуални ефекти на сериала са работили 40 специализирани студия от 13 държави, сред които от Испания, Германия, Нова Зеландия, Китай, Швеция и Индия. От четвърти сезон насам екипът, грижещ се за сценичните маски и протези изразходва близо 11 000 килограма силикон. Най-дългото поставяне на сценичен грим е било за актьорите, в роля на Децата на гората – цели 7 часа на човек. Над 12 000 перуки са ползвани през сезоните, а финалният вид на отличаващата се прическа на Денерис отнема повече от два месеца проби и тестване и седем прототипа. За седемте сезона до момента “Игра на тронове” има 132 номинации за Еми, от които печели 47, а Питър Динклидж е носител на “Златен глобус” за ролята си на Тирион Ланистър. Премиерата у нас на осмия и финален сезон на Игра на тронове” е на 15 април – в 4:00 часа сутринта по HBO, от когато ще е достъпен и в HBO GO, и отново в 21:00 часа по HBO.", "date": "2019.04.14", "title": " Финалната игра за трона – във факти\t"}
{"url": "https://trud.bg/%d1%82%d0%b0%d1%81%d0%b5%d0%b2%d0%b0-%d0%b7%d0%b0%d0%b2%d0%be%d1%8e%d0%b2%d0%b0-%d1%82%d1%80%d0%b8-%d1%81%d1%80%d0%b5%d0%b1%d1%8a%d1%80%d0%bd%d0%b8-%d0%bc%d0%b5%d0%b4%d0%b0%d0%bb%d0%b0-%d0%b2%d1%8a/", "text": "Българската гимнастичка Катрин Тасева демонстрира страхотна форма в последния ден на Световната купа по художествена гимнастика в София и спечели три сребърни медала във финалите на отделните уреди. Във финала на топка Тасева се представи отлично и получи оценка 19.950 точки за изпълнението си, с което се нареди на втора позиция, съобщи  . Състезанието бе спечелено от рускинята Екатерина Селезньова с 20.700 точки, а на трето място остана Линой Ашрам от Израел с 19.600. Другата ни представителка във финала Невяна Владинова допусна неточности в изпълнението си и получи оценка 19.100, което й отреди шеста позиция в класирането. Във финала на бухалки Тасева също бе на много високо ниво и получи оценка 20.650 точки за изпълнението си, като бе победена единствено от Линой Ашрам от Израел, която бе оценена от съдиите с 20.900. На трето място се класира рускинята Александра Солдатова с 20.050. Във финала на лента Тасева заслужи 19.400 точки за изпълнението си във финала на лента, като това бе втори най-добър резултат и тя спечели сребърния медал. Титлата бе спечелена от рускинята Александра Солдатова с 19.700 точки, а на почетната стъбличка се качи и Линой Ашрам от Израел с резултат 19.150. Владинова и Тасева участваха и във финала на обръч по-рано днес, където се наредиха съответно на четвърто и шесто място. По този начин Катрин Тасева завършва Световната купа с общо четири медала от Световната купа в София, след като вчера се пребори за бронзовия медал в многобоя. Националният ансамбъл по художествена гимнастика остана на шеста позиция в крайното класиране на финала на пет топки. Българските момичета допуснаха грешка и изпусната топка малко преди края на съчетанието си и получиха оценка 21.050 точки. В последствие от нашия щаб подадоха контестация, която обаче не бе уважена от съдиите и оценката остана същата. Златният медал бе спечелен от ансамбъла на Беларус, който се представи на много високо ниво и получи оценка 23.600.", "date": "2019.04.14", "title": " Тасева завоюва три сребърни медала във финалите на световното по гимнастика"}
{"url": "https://trud.bg/%d0%be%d1%80%d0%bb%d0%b8%d0%bd-%d0%b3%d0%be%d1%80%d0%b0%d0%bd%d0%be%d0%b2-%d0%b8-%d1%81%d0%b0%d0%bd%d0%b4%d1%80%d0%b0-%d0%b4%d1%83%d0%b5%d1%82-%d0%bd%d0%be%d0%bc%d0%b5%d1%80-%d0%b5%d0%b4%d0%bd%d0%be/", "text": "Наградени в различни категории бяха Искрен Пецов, Кали, Стефан Вълдобрев, Михаил Белчев, Роберта, Вида Пиронкова за “Гълъбо” и др. Голямото завръщане на Роберта доведе до нейния приз “Певец на годината” в едноименния конкурс. Носителката на Златен Орфей прие статуетката от бизнесдамата Диана Шимбова – притежател на “Диана интериор студио” в Лондон, и изпълни свои хитове. Стефан Вълдобрев, който е на концертни участия по света, изпрати видеозапис, в който благодари за наградата, която ще му бъде връчена при завръщането му в България. Младият стоматолог от Варна д-р Мартин Денчев връчи наградата за поп фолк звезда на годината на Кали, изпълнила със своя оркестър три вариации на български народни песни. Водещият Богдан Томов обяви и останалите награди, както следва – Искрен Пецов, Ана- Мария, Дона Бангьозова, Светлозар Христов, Вида Пиронкова (за “Гълъбо”), Джина Иванова (Трамвай номер 5)и др. Два дуета станаха лауреати в галацеремонията Певец на годината – Орлин Горанов и Сандра Александрова за дует на 2019 и Михаил и Кристина Белчеви за цялостно творчество. Награда получи и БГ радио за принос в развитието и лансирането на българската музика. Почетна дама на вечерта бе Мая Хътчинс. Продуцентът на събитието лорд Евгени Минчев помоли всички да станат на крака в памет на починалите български звезди  Емил Димитров, Васил Андреев, Тончо Русев, Борислав Годжунов, Ана Мария Тонкова, Борислав Грънчаров, Александър Бръзицов и много други, създали златния фонд на българската естрада. Сред присъстващите на престижното събитие  бяха още бизнесдамите Цветелина Маймарова (D-r Derm), Силвия Хрисимова- Шонлебе, Елена Кристиано  (Christian of Roma), нотариусите  Милена Георгиева и Весела Ивчева, притежателката на “СПА Кралство Хармония” Юлия Забунова, звездите Мариана Попова и Веселин Плачков. Дрескодът на галацеремонията беше точки и бе спазен по всички показатели. В прочувствена реч почетната дама на вечерта Мая Хътчинс благодари на всички за подкрепата на българската музика.", "date": "2019.04.14", "title": " Орлин Горанов и Сандра – дует номер едно\t"}
{"url": "https://trud.bg/%d0%bf%d1%80%d0%be%d0%b4%d1%8a%d0%bb%d0%b6%d0%b0%d0%b2%d0%b0-%d0%be%d1%84%d0%b0%d0%bd%d0%b7%d0%b8%d0%b2%d0%b0%d1%82%d0%b0-%d0%bd%d0%b0-%d1%85%d0%b0%d1%84%d1%82%d0%b0%d1%80-%d1%81%d1%80%d0%b5%d1%89/", "text": "Саудитска Арабия пое финансов ангажимент Въпреки призивите на международната общност и ЕС в частност за прекратяване на бойните действия в Либия, силите на базирания в Бенгази маршал Халифа Хафтар продължиха през уикенда офанзивата си срещу Триполи, окопавайки се допълнително около либийската столица, предадоха световните агенции. Кампанията започна преди близо две седмици. По последни данни близо 160 души са загинали, а други над 500 са били ранени по време на битката в последните дни около либийската столица, без да се уточнява каква част от тях са цивилни жители. Информацията за напредъка на сраженията е бедна, след като по-рано миналата седмица бе обявено, че силите на маршал Хафтар са установили контрол над летището на Триполи. Успоредно на офанзивата срещу столицата, либийският генерал е провел в неделя срещи с президента на Египет, Абдел Фатах ал-Сиси, който му е обещал подкрепа във войната. Финансов ангажимент с голяма тежест спрямо офанзивата на Хафтар срещу западно-признатото правителство пое и Саудитска Арабия преди дни, припомнят наблюдатели.", "date": "2019.04.14", "title": " Продължава офанзивата на Хафтар срещу Триполи\t"}
{"url": "https://trud.bg/%d0%bf%d0%bb%d0%be%d0%b2%d0%b4%d0%b8%d0%b2-%d1%81%d0%bc%d0%b5%d0%bd%d1%8f-%d0%bf%d0%b5%d1%87%d0%ba%d0%b8%d1%82%d0%b5-%d0%bd%d0%b0-%d0%b4%d1%8a%d1%80%d0%b2%d0%b0-%d0%b8-%d0%b2%d1%8a%d0%b3%d0%bb%d0%b8/", "text": "Домакинствата кандидатстват за финансиране до 31 юли Сменят кюмбетата до края на годината Мащабна подмяна на печките на дърва и въглища с евросредства започва в Пловдив, след като общината беше одобрена да получи безвъзмездна финансова помощ по оперативна програма “Околна среда 2014-2020 г.” в размер на 13 862 232,11 лв. От години Пловдив има славата на един от градовете с най-мръсен въздух у нас по отношение на фините прахови частици и основната причина за това е отоплението на твърдо гориво. Така по програмата се предвижда домакинствата да получат финансова помощ, за да сменят печките с алтернативни форми на отопление като газ, електричество, пелети или друг вид дървесна биомаса. Община Пловдив ще внесе проектното си предложение в Управляващия орган до края на май. Пак до 31 май ще се проведе проучване на нагласите на хората, използващи дърва и въглища за отопление, с какво са склонни да заменят тези печки. До края на годината пък ще протече самата замяна на печките с екологични варианти за отопление. Домакинствата вече могат да кандидатстват, като подадат декларация за интерес за участие в срок до 31 юли т. г. Декларациите се подават в деловодството на съответната районна администрация по местоживеене или в община Пловдив. Документът може да бъде изпратен и по електронен път на e-mail: direkcia_ecologia@plovdiv.bg.", "date": "2019.04.14", "title": " Пловдив сменя печките на дърва и въглища"}
{"url": "https://trud.bg/%d1%82%d0%b5%d1%80%d0%b5%d0%b7%d0%b0-%d0%bc%d0%b5%d0%b9-%d0%bf%d1%80%d0%be%d0%b4%d1%8a%d0%bb%d0%b6%d0%b0%d0%b2%d0%b0-%d0%bf%d1%80%d0%b5%d0%b3%d0%be%d0%b2%d0%be%d1%80%d0%b8%d1%82%d0%b5-%d1%81-%d0%be/", "text": "Британското правителство ще продължи преговорите с опозиционната Лейбъристка партия следващата седмица, за да намери път за излизане от задънената улица около Брекзит, съобщи министър от кабинета на Тереза Мей, предаде AFP. Дейвид Лидингтън посочи, че Даунинг стрийт иска да направи преглед на напредъка, когато парламентът се върне от Великденския празник на 23 април. „Това, за което се договорихме, е програма от срещи през следващата седмица по конкретни теми, като министрите и министрите в сянка ще действат заедно“, каза той пред BBC. Те ще обсъждат екологичните стандарти и правата на работниците след Брекзит, както и бъдещите отношения с ЕС в сферата на сигурността. „Тогава ще се надяваме да оценим къде се намираме, веднага щом парламента се върне от Великденската ваканция“, обясни Лидингтън. Премиерът Тереза Мей бе принудена да помоли европейските лидери да отложат Бртекзит за втори път, от 12 април на 31 октомври.", "date": "2019.04.14", "title": " Тереза Мей продължава преговорите с опозицията за Брекзит следващата седмица"}
{"url": "https://trud.bg/%d1%80%d0%be%d1%81%d0%b0-%d0%be%d1%82-%d0%bd%d0%b5%d1%84%d1%80%d0%b8%d1%82/", "text": "Гьокуро е най-хубавият японски чай Япония далеч не е най-големият производител на зелен чай в света – тя допринася за световното производство на чай с едва 81 000 тона, което е 5% от количеството, което се добива годишно. От тези 81 000 тона зелен японски чай, 22 100 се берат в префектура Шизуока. В този традиционен за производството на чай регион се озовават 7-мина другоконтинентални гости. Кощунство е да пиеш зелен чай със захар. В Япония любезно, но твърдо не позволяват такива своеволия. Особено пък, ако си на чаена дегустация. Тук става въпрос за една група хора, които ще наречем Бай Ганьо Хърватина, Бай Ганьо Испанеца от Панама (дълга история, друг път ще я научите), Бай Ганьо Кениеца, Бай Ганьо Хондурасеца, Бай Ганьо Южноафриканеца, Бай Ганьо Намибиеца и Бай Ганьо Българина. Събрали се целият този хубав народ – все опитни журналисти, утвърдени в техните си страни, на чай тейстинг в Япония. Не къде да е, а в Шизуока – люлка на японската чаена култура и място, където стритият на прах зелен чай матча е не само любима напитка, но и подправка за най-разнообразни ястия. Седят Бай Ганьовците, попреяли от обилния обяд в матча ресторант – хапнали са паста с матча, рибка с матча, телешко с матча и великолепни десерти с чай. Настроението е благо, поръсено с трошички неясно очакване. Пред тях на дълга маса са стоени в редица купички с 6 вида чай. Бай Ганьо Хърватина се оглежда дали на всички им е удобно – 5-има от Бай Ганьовците са дами, все пак. Бай Ганьо Испанеца от Панама любознателно е проточил врат и е наточил обектив, докато Бай Ганьо Българина щрака излишни кадри с големия апарат, като подснимва и с телефона си – ей така просто, да не скучае. Бай Ганьовците от Африка са приятно отпуснати и готови да се насладят (или да понесат) поредната порция Япония. Изпробването на чай се води от миловидна млада жена с приятни маниери – поне 50% от хората в Япония са такива, останалите са господа с приятни маниери, отбелязва наум Бай Ганьо Българина. Първият чай е това, което по нашите земи се смята за нещо много изискано – сенча. „Сенча е най-ниският клас от видовете чай, които ще опитате днес,“ обяснява момичето.  Бай Ганьовците отпиват замислено. Бай Ганьо от Кения сръбва два пъти. С Бай Ганьо от Южна Африка възроптават, уж на шега, че няма захар. Хондурас пламенно се съгласява. Намибиецът послушно гаврътва напитката. Панама и Хърватия смело отпиват по един гълток, докато Бай Ганьо Българина на един дъх пресушава чашката си с гримасата на доволно прасе. Трябва да уточним, че Бай Ганьо Българина е твърдо решен за 8 дни да стане истински японец, затова страстно одобрява всичките видове чай. Към 4-ата чашка Бай Ганьовците от Африка с кикот питат, а все пак дали няма някой японски чай, който да се пие със захар. „Няма,“ любезно се усмихва момичето. Дотук са опитали: сенча, чай от първата и втората реколта и фукамушича – това е дълбоко попарена сенча, от което вкусът става по-мек и не нагарча. Вторият чай се хареса на всички Бай Ганьовци, дори на копнеещите за сладичко. Листенцата на хооджича са кафеникави. Това е добре препечена сенча или банча, обяснява водещата дегустацията. Вкусен и ароматен, той може да се пие след хранене, а също и по-късно вечер, тъй като съдържанието на кофеин в него е доста ниско. Бай Ганьо Българина си го отбелязва с чавка в бележника – да не забрави да си купи от този чай. Генмайча е прочутият чай със зрънца кафяв ориз (генмай). Съотношението ориз-чай е 50 на 50. Африканските Бай Ганьовци са очаровани, защото оризът смекчава вкуса на чая. Казват, че този чай е дори хранителен. Бай Ганьо от Хърватия достойно отпива. Той реагира сдържано и трудно може да се разбере кога нещо му харесва или пък не. Носът на Българина се сбръчква. Точно този чай съвсем не му е по вкуса. Петият чай, който опитват, е бооча – от стъблата на младите стръкове чай. С аромат на прясно окосена трева и приятно тръпчив. Сервират им го изстуден с лед. Това вече се харесва повсеместно. Подготвени по този начин, макар и вече препили с чай, Бай Ганьовците опитват и последния вид – гьокуро. Това е най-хубавият японски чай и е сред най-изисканите в света. Наричат го още „бисерна“ или „нефритова“ роса. Три седмици след като се покажат младите листа, върху тях се застила покривало, което да ги държи на сянка. Така остават още 3-4 седмици, докато дойде време да бъдат обрани. (Колкото повече слънце огрява чая, толкова повече му горчат листата.) Това забавя растежа им и натрупва ароматни вещества, увеличава се количеството на аминокиселините, променя се вкусът и цветът. Събират се ръчно младите листенца от пролетния добив. Затова чаят гьокуро е мек, но изключително ароматен и вкусен. Бай Ганьо Панамеца, който е испанец, е първи подгласник на Българина в конкурса „Стани японец за 8 дни“. Той умело се храни с клечки, вече смело благодари с „аригато годзаймас“ и дори каканиже весело „со, со, со“ („да, да, да“). Той иска да знае как се приготвя гьокуро. „На много ниска температура, първата запарка се прави с вода на не повече от 75 градуса,“ отговаря му любезната домакиня. Количеството е 1 г чай на 30 мл вода. Готов е, когато се разтворят листенцата. Както китайския чай, така и японският се пие до третата запарка. Някои дори изхвърлят първата, защото вкусът на втората и третата е по-мек. Момичето се смилява над Африканските дегустатори и им казва, че чаят горчи, но пък се пие с традиционни японски сладки. По принцип, не точно сега.   Сърбай рязко и с финес Чаената церемония е от края на XVI век Да си домакин на чаена церемония се учи цял живот при това при истински японски майстор. Но след първите 10-15 години вече можеш да забавляваш чужденци, като им сервираш чай.  „На една чаена церемония може да има много гости. Голяма част от тях може да носят кимона – разказва Юкико, 30-годишна. – Ще се ориентирате кой е домакинът по кърпата, която е затъкната отляво в колана на кимоното.” До вратата се разполага почетният гост на церемонията. Домакинята през цялото време се придвижва, като се прихлъзва на колене – ако се изправи, ще трябва да гледа гостите, които също седят на коленете си, отвисоко, а това е неуважително. Юкико първо изсипва гореща вода в купичката, от която гостът ще пие. После я обтрива внимателно с кърпата. Следва нещо като бавен и много прецизен танц. Нито едно излишно почукване, нито капка разлята. Движенията й хипнотизират. Точно в духа на „уа-кей-сей-яку“ – основните принципи на чаената церемония – „хармония, уважение, чистота, покой“. Чаят – стрит на прах зелен чай матча – първо се разбива с бамбукова четчица с енергични движения, все едно изписваш буквата W. След като се образува хубава фина пяна, четчицата се изважда малко и разбиването продължава на повърхността, докато в пяната се появят и по-едри рмехурчета. Тъй като матча нагарча, традицията повелява да се сервира с японски сладки. Домакинът ги поднася, а гостът е задължен да си носи хартийката, върху която ще си постави сладката на пода до купичката с чай. Изяжда се първо сладката, след което чаят се изпива наведнъж. Лявата ръка е поставена под купичката, дясната я придържа отстрани. Накрая остава пяната, която също трябва да се глътне „с бързо, отчетливо елегантно сръбване“.           Планината Фуджи се носи над океана В Шизуока се произвеждат уасаби, гъби шиитаке, портокали и ягоди Когато чуят Шизуока, японците се сещат за зелен чай. Такава е връзката. Заради климата: идеално съотношение между слънце-сянка и влажност – 8 реки прорязват префектурата, производството на чай е основен поминък. „Шизуока“ означава „спокойни хълмове“. Теренът е планински, извисява се до 3000 метра над морското равнище. На североизток се извисява заснеженият връх на Фуджи (3776 м) . Перфектна гледка към планината и океана се открива от терасата Нихондайра Юме, която се издига на 307 метра височина. Пролетните мъгли се стелят над морето и скриват основата на планината. Върхът й сякаш се рее във въздуха над водното огледало на пирстанището Шимизу. Макар и чисто нова – Ниходайра Юме построена е 2018 г. – тя вече е сред най-популярните наблюдателни платформи в страната. В Шизуока се намира Оча-но-Сато – Световният музей на чая, който представлява реконструирана японска чайна от XVII век. Град Шизуока е родното място на сорта ябукита, създаден от Хикосабуро Хугияма през 1908 г. Послучай 100-годишнината на ябукита двама фермери от Шизуока са избрани да изпратят своя чай като подарък на император Акихито. Те посвещават реколтата си от 2008 г. на императорското семейство. „Почувствахме се горди, че чаят ни беше приет от императорския двор – каза скромно фермерът Хироки Урушибата. – Но не сме се срещали с императора.“ 52-годишният потомствен производител на чай притежава фермата „Урушибата Сейча“. Хироки Урушибата не разчита за препитанието си единствено на чая и отглежда също така ориз и мандарини. Град Шизуока е разположен горе-долу в средата на Япония. С население от 700 000 и огромното природно предимство да се намира на море и планина, градът е 5-ият най-голям производител на чай в префектура Шизуока. Над 2000 чаени плантации, повечето от които семейни, докарват 27,7% от приходите на града.  Около 1500 семейства отглеждат чай, а следващите най-важни стоки за областта са плодовете и зеленчуците. В префектурата традиционно се произвеждат уасаби, гъби шиитаке, портокали и ягоди.         От японския се отслабва Зеленият чай е най-популярната напитка за японците. Всъщност, той е и една от най-популярните подправки – използва се в приготвянето на почти всичко – от паста и сосове, до сладоледи, пайове и всякакви сладкиши, сладкиши. Чаят обаче никога не се пие със захар. Напоследък в страната е все по-популярно да се пият студени чайове, но те (дръжте се!) са също неподсладени. Заклетите любители на чай задължително трябва да знаят каква е разликата между японския и китайския зелен чай. Растението е от един и същи вид, но в листата се обработват по различен начин. В Китай обработката на листата включва ферментация и изпичане. В Япония чаят се попарва, охлажда, суши се и се стрива в специални машини, после пак се суши и пак се стрива – и така три пъти. Изследвания показват, че в японския има 60% повече антиоксиданти. От японския чай се отслабва, заради антиоксидантът EGSGs, който според проучване от 2003 г. в японския зелен чай е 100 пъти повече отколкото в китайския. Японският зелен чай се произвежда основно от един местно култивиран сорт – ябукита, заради това и видовете чай са ограничен брой, за разлика от безбройните видове китайски чай. В Япония чай се сади от XIII век. Едва към края на XVI век се появява чаената церемония.", "date": "2019.04.14", "title": " Роса от нефрит\t"}
{"url": "https://trud.bg/%d1%81%d0%bf%d0%b0%d1%81-%d0%b3%d1%8a%d1%80%d0%bd%d0%b5%d0%b2%d1%81%d0%ba%d0%b8-%d1%86%d0%b5%d0%bb%d1%82%d0%b0-%d0%bd%d0%b0-%d0%bd%d0%b8%d0%bd%d0%be%d0%b2%d0%b0-%d0%b8-%d0%bf%d1%80%d0%b5%d0%b7%d0%b8/", "text": "Иво Христов доказа, че и Корнелия Нинова, и нейният президент, на нейната партия, когото те избраха, са едно цяло, че са в общия план. Целта е да се пратят колкото се може повече троянски коне в Европа (в европарламента), които там да обслужват не български, а, да си го кажем направо, руски интереси. Те си ги имат тези продажници, които да изпълняват тези задачи. Това заяви депутатът от ГЕРБ Спас Гърневски по  за включването на Иво Христов, шеф на кабинета на Румен Радев, на 4-то място в евролистата на социалистите. „Една стъпка по-назад: тези дни в Тетевенския балкан бившите ченгета се събраха да обсъдят пъкления си план, блестяща атака срещу ГЕРБ, срещу втория човек в ГЕРБ, организатора, за да го отделят от Бойко. Първият удар бе срещу Цветан Цветанов“, изтъкна Спас Гърневски. Според него покрай Апартамент гейт е имало координирана атака с цел свалянето на председателя на КПКОНПИ Пламен Георгиев. „В Комисията за борба с корупцията в НС бе направен веднага опит да бъде изхвърлен Пламен Георгиев: Нинова влезе в КСНС с нов проектозакон, някой опита да спре влезлия в сила нов закон за борба с корупцията, срещу всички бивши, свързани с бившата ДС. И, естествено, отговорът бе през БСП и през Радев да бъде спрян този закон, да бъде отрязана главата на Пламен Георгиев“, посочи Спас Гърневски. „Ако те могат да ликвидират Борисов още днес, те ще го направят – те са го декларирали, важното е него да го няма за тях“. Спас Гърневски заяви накрая: „За руските апетити към България едно знам, не съм го казал аз, казал го е Захари Стоянов: че всяко добро за България, е нож в сърцето на Русия“.", "date": "2019.04.14", "title": " Спас Гърневски: Целта на Нинова и президента й е да пратят повече троянски коне в Европарламента"}
{"url": "https://trud.bg/%d0%b5%d1%80%d0%b4%d0%be%d0%b3%d0%b0%d0%bd-%d0%b5-%d0%b3%d0%be%d1%82%d0%be%d0%b2-%d0%b4%d0%b0-%d1%81%d0%b5-%d1%80%d0%b5%d1%84%d0%be%d1%80%d0%bc%d0%b8%d1%80%d0%b0/", "text": "Турският президент Реджеп Тайип Ердоган пое ангажимент пред избиратели неговата “Партия на справедливостта и развитието” да премине през сериозни вътрешни промени, за да отговори на очакванията на избирателите, съобщава БТА, като цитира официално изявление на държавния глава, направено по време на заседание на Централния комитет на неговата партия в Истанбул в неделя, където се провежда повторно преброяване на резултатите от произведените на 31 март местни избори. Пред делегатите турският президент обеща пълно прочистване “от главата до петите” в управляващата ПСР, “без оглед на личността и възраст­та”.", "date": "2019.04.14", "title": " Ердоган е готов да се реформира"}
{"url": "https://trud.bg/%d0%b8%d1%81%d0%ba%d0%b0%d1%82-%d0%b7%d0%b0%d0%b4%d1%8a%d0%bb%d0%b6%d0%b8%d1%82%d0%b5%d0%bb%d0%bd%d0%b0-%d0%b7%d0%b0%d1%81%d1%82%d1%80%d0%b0%d1%85%d0%be%d0%b2%d0%ba%d0%b0-%d0%b7%d0%b0-%d0%b6%d0%b8/", "text": "Общината да слага камери около блока при поискване, настояват домоуправители Застраховката на жилищата отново да стане задължителна, както преди 1990 г. Това предлагат в предложенията си за промени в Закона за етажната собственост граждани. Исканията им са публикувани на сайта на Министерството на регионалното развитие и благоустройството. Според С.Д. е задължително да бъде създаден “застрахователен пул” за имоти, в който да бъдат застраховани както общите части, така и индивидуалните имоти срещу бедствия и аварии. За да е по джоба на всички годишната вноска да е в размер от 1 промил от данъчната оценка на имота. При стойност на имота от 100 000 лв, годишната вноска, която ще плаща собственика ще е 10 лева. Така при пожар или земетресение имотите ще са защитени, разяснява идеята си гражданина. Най-големият проблем при отношенията в етажната собственост е събиране на таксите за входа, за пореден път доказват мненията на гражданите. За да се справят с недобросъвестни съседи се предлагат дори невъзможни варианти като този да се заплаща сумата за ремонти и текуща подръжка на общите части заедно със сметката за ток. Ако пък комшията не я плати до месец да му се спира електричеството у дома, предлагат пострадалите от недобросъвестния съкооператори. За да се спре хвърлянето на боклуци около входа или повреждането на паркиралите около него автомобили при искане от страна на етажната собственост да се поставят камери около сградата от общината, за да се залавят нарушителите, искат още съседи. Според тях институцията трябва да има срок от 1 месец, за да монтира уредите. Гражданите настояват и общините да стимулират примерните етажни собствености. В случай, че входовете и градинките около блока са поддържани изрядно, да се освобождават собствениците от местни данъци за определен период от време, предлагат комшии. Спорове пораждат и таксите, които трябва да се плащат за деца над 6 години и за кучета. Според едни за домашните любимци трябва да се брои поне 10-кратна такса или минимум 100 лева на месец. Други са категорични, че децата цапат повече и идеята е безумна. Според трети трябва да има различни такси според теглото и големината на животните. А четвърти са категорични, че блоковете не са място за отглеждане на кучета, ако за това няма писмено съгласие от страна на всички съседи. Част от гражданите се оплакват, че при смесена собственост никой от общината не плаща таксите, определени от етажната собственост, въпреки че в нея има и общински домове.   Глоба до 280 лв.  Санкцията да се налага и при силен шум Солени глоби да има и за всички възможни нарушения на правилата на етажната собственост или решение на общото събрание, предлага Х.Х. Според него при първо нарушения трябва да се дължи 10% от размера на минималната работа заплата или 56 лева, а при 5 или повече нарушения глобата да скочи до 50% или 280 лева. Като нарушения са формулирани хвърлянето на боклук около входа, нарушаването на “тихите часове”, в които не бива да има силен шум или нерегламентирано преустройство, засягащо общата конструкция на блока. Глобите да се събират с помоща на общината или НАП, а съответната институция да взима като възнаграждение за работата си 30 на сто от стойността на наложената санкция, предлага още Х.Х. Сред исканията на комшиите са в 21 век домовата книга да има и задължителен електронен вариант, а строителното министерство да поддържа регистър на всички етажни собствености в страната. Според съседите апартаментите трябва да могат да се отдават през платформи като Booking и Airbnb само, след като наемодателите получат съгласието на всички представители на етажната собственост.", "date": "2019.04.14", "title": " Искат задължителна застраховка за жилищата\t"}
{"url": "https://trud.bg/%d0%b2%d1%83%d1%87%d0%b8%d1%87-%d0%b3%d0%bb%d0%b5%d0%b4%d0%b0%d0%bb-%d0%be%d1%82-%d0%b1%d0%b0%d0%bb%d0%ba%d0%be%d0%bd%d0%b0-%d0%b2%d1%87%d0%b5%d1%80%d0%b0%d1%88%d0%bd%d0%b8%d1%8f-%d0%bf%d1%80%d0%be/", "text": "Сръбският президент Александър Вучич призова опозицията за диалог в парламента. По-рано подобен призив отправи и председателят на парламента Мая Гойкович. „Ние сме готови за диалог, (председателят на парламента) Мая Гойкович ги покани на диалог там, където това трябва да се случва. Диалогът трябва да се води в парламента“, каза Вучич. Вчера в Белград се проведе поредният масов протест срещу управлението. Вучич заяви, че е наблюдавал демонстрацията от балкона на президентския дворец. „Вчера аз бях на балкона и слушах хората чух хиляди обиди по свой адрес“, оплака се той. Според него участниците са били между 7 и 10 хиляди.", "date": "2019.04.14", "title": " Вучич гледал от балкона вчерашния протест срещу него: Чух хиляди обиди"}
{"url": "https://trud.bg/%d0%b3%d1%80%d0%b8%d1%88%d0%be-%d0%bd%d0%b0%d0%b4%d0%b2%d0%b8-%d0%b8%d1%82%d0%b0%d0%bb%d0%b8%d0%b0%d0%bd%d0%b5%d1%86-%d0%b8-%d1%81%d0%b5-%d0%ba%d0%bb%d0%b0%d1%81%d0%b8%d1%80%d0%b0-%d0%b7%d0%b0-%d0%b2/", "text": "Григор Димитров се класира за втория кръг на турнира от сериите Мастърс в Монте Карло, след като победи италианеца Матео Беретини със 7-5, 6-4 в мач от първия кръг. Той допусна ранен пробив от мощния италианец, но успя да го върне и след това на свой ред да стигне до втори пробив в решителния момент, за да вземе първата част със 7-5. Във втория сет сценарият се повтори и Димитров допусна един пробив, но успя да вземе подаването на съперника си два пъти и да приключи мача след час и 53 минути игра. Във втория кръг на турнира Григор играе с победителя от мача между канадеца Денис Шаповалов и Ян-Ленард Щруф (Германия). Хасковлията достигна до полуфиналите в Монте Карло миналата година и трябва да търси силно представяне сега, за да защити спечелените точки.", "date": "2019.04.14", "title": " Гришо надви италианец и се класира за втория кръг в Монте Карло"}
{"url": "https://trud.bg/%d1%81%d1%8a%d0%b4%d0%b8%d1%8f-%d0%bb%d0%b8-%d0%b5-%d0%bb%d0%be%d0%b7%d0%b0%d0%bd-%d0%bf%d0%b0%d0%bd%d0%be%d0%b2/", "text": "Всичко случило се в последния месец, свързано с Лозан Панов и съпругата му, затвърди впечатленията, че в цялата история на Върховния съд на България не е имало негов председател, който едва за преполовен мандат да е генерирал толкова много скандали, колкото всичките му предшественици взети заедно дори не са допускали, че са възможни. Проблемът е, че десетките казуси рефлектират не само върху ВКС, но и уронват престижа на съдебната власт. И макар да е изключително трудно човек да допусне какво още трябва да се случи, за да освободи срочно Панов върха на правосъдието, от документите, които получихме в редакцията на в-к “Труд” от неизвестен подател и чиято автентичност успяхме да потвърдим след задълбочено проучване, става ясно, че под въпрос вече не е просто доверието в съдебната система, а дори нейната легитимност. В редакцията бе получен плик, съдържащ копия от документи – Акт за встъпване в длъжност като младши съдия в Софийския градски съд на Лозан Панов от 8 февруари 1999г.; Молба от Лозан Панов от 23 ноември 1999г. до председателя на СГС за назначаването му като районен съдия в Софийския районен съд; Акт за встъпването в длъжност от 3 януари 2007 г. на Панов като “Административен ръководител – председател” на Административен съд София – град. Видно от трите документа е, че макар да би трябвало да са подписани от един и същи човек, а именно Лозан Йорданов Панов, те не само напълно се различават един от друг, но по всичко изглежда са подписвани от различни лица. Подписите дотолкова се различават, че е невъзможно да се установи, кой от наличните документи е на настоящия председател на ВКС. На публичните документи, които са публикувани на интернет-страницата на ВКС, подписите на Панов са заличени. Това, че на официални документи, свързани със съдия Панов, подписите, които не е съвсем ясно дали той е полагал, се различават в толкова голяма степен е изключително сериозен проблем не само за самия върховен магистрат и висш кадровик, а и крие потенциални негативни последици, които могат да предизвикат действията (или по-скоро бездействието) на настоящия председател на ВКС върху цялата правосъдна система. Ако се окаже, че Панов не е подписал лично няколко или дори само един от актовете за встъпване в длъжност, то заемането на съответния пост ще се окаже в несъответствие със закона, а оттам всички негови заповеди и актове като съдия ще се окажат компрометирани. И тъй като Панов е магистрат със значителен юридически стаж в съдебната система, става въпрос не за стотици, а за хиляди постановени от него актове – като младши, районен, административен и върховен административен/касационен съдия (еднолично или в състави с други съдии). Така може да се окаже, че хиляди съдебни решения са нищожни, а това несъмнено ще рефлектира върху стотици човешки съдби и ще доведе до хаос в съдебната система, какъвто едва ли е познат не само у нас, но и в цялата световна съдебна практика. Ако всеки друг може да си позволи да поиска друг да се подпише вместо него върху официален документ, то това никога не може да го стори съдия, защото подписът на съдията решава кой е виновен, кой е невинен. Подписът на един съдия решава хода на живота на всеки един човек, на когото по някаква причина му се е наложило да влезе в досег с правосъдието. И тъй като в част от кариерата си Панов е бил и административен ръководител – пет години на Административния съд в София, а в последните четири години и на ВКС, то неговият подпис би следвало да е положен под стотици и хиляди документи – заповеди, назначения, командирования на магистрати, протоколи, решения по обществени поръчки и т.н., то всички те могат да се окажат незаконни. Отделно, от четири години Лозан Панов е член на Висшия съдебен съвет – от след промените в Конституцията и разделянето на кадровия орган на две колегии, като председателства тази на съдиите. Като такъв Панов разписва (почти) всеки проект за дневен ред на колегията, отговорна за избора на председателите на съдилищата в цялата страна, решаваща всички кадрови въпроси на над 2000 български съдии и множество други решения. Достатъчно е дори един съдия да поиска отмяна на решение на Съдийската колегия на ВСС на основание съмнения в автентичността на подписа на председателстващия я, а ако това бъде потвърдено от съда, то ще означава взрив в съдебната система.  Освен всичко изброено дотук, ако се окаже, че само един от трите документа, които ни бяха изпратени, не е валиден, това би значело, че Панов не е отговарял на критериите за заеманата длъжност и избирането му в началото на 2015 г. от ВСС ще се окаже нищожно, а оттам и указът на президента Росен Плевнелиев за утвърждаването на настоящия председател на ВКС ще трябва да бъде обявен за недействителен. Съществува, макар и много малка вероятност, Панов да се е подписвал по много и по напълно различни начини през годините. Но това ще значи, че поне един от двата документа, датиращи от февруари и от ноември 1999 г., е подписан от друго лице, но не и от самия Лозан Панов. “Труд” потърси становище от специалисти с дългогодишен опит в криминалистиката и графологията, според които е възможно едно лице да се подписва по различен начин. Това обаче се случва през значителни времеви периоди. Експертите са категорични, че когато се касае за напълно различни подписи, както е в случая, би трябвало, наред с чисто графологичните признаци – сложност, обработеност, наклон, свързаност и т.н., които биха могли, въпреки видимата разлика, да дадат индикация за това дали подписите са изпълнени от едно лице, да се извърши и допълнителна експертиза. За да няма съмнения в автентичността на подписите и дали те са полагани от един и същ човек, трябва да се изследва и здравният статус на лицето, както и неговото психическо състояние. Този път Лозан Панов дължи незабавни отговори и обяснения, защото пред опасността съдебните актове и решения с негово участие да се окажат нищожни, бягството му от неудобните журналистически въпроси е абсолютно недопустимо. И докато Панов ще търси начин да се отклони и този път от неудобната истина, компетентните държавни органи са длъжни незабавно да извършат проверка върху всички документи през годините, върху които би трябвало да стои подписът на Панов. Трябва да е ясно кой е подписвал актовете му за встъпване в длъжност, молби, декларации, съдебни решения и определения, за да се даде отговор на какво се дължи видимото разминаване в “самоличността” на първия съдия в държавата. Несъмнено рискът хиляди съдебни решения и документи да се окажат незаконосъобразни и нищожни заради подписите на Лозан Панов, е скандал, пред който всичко свързано с председателя в последните четири години бледнее. Близостта на Панов с олигархични кръгове, свързани с подсъдимия Иво Прокопиев, посещаваните от председателя на ВКС политически митинги, в нарушение на законовата уредба, спрягането му дори за кандидат за президент, бяха достатъчно основание за незабавното отстраняване на т.нар. “съдия № 1”. Съпругата му Елисавета Панова също не остана по-далеч от мъжа си, като с поведението и изказванията си в последните години, а и с действията си в недалечното минало, допринесе за допълнителното уронване на престижа на съдебната власт. Замесването на семейството със закупуването на апартамент на нереално ниски цени от кумовете им от “Артекс” не остави никакво съмнение за морала на Елисавета и Лозан Панови, които изглежда вече се чувстват като недосегаеми. Особено след като олигархичният кръг “Капитал” всячески се хвърли да спасява председателя на ВКС от импийчмънт, докато за същото атакуваше политици и други представители на различни държавни институции. Морал по избор – поръчков удар по едни и безсрамно прикриване на други. Ясно е вече, че Панов няма да поеме морална отговорност, залогът за оставането му начело на ВКС е по-голям дори от собственото му его. Продължаващото присъствие на Лозан Панов начело на съдебната система, освен че е най-големият удар срещу легитимността на институцията ВКС, се дължи и на интересите, които трябва да бъдат обслужвани. Панов е последният “институционален” говорител на лобистките интереси на финансирано от чужди фондации “квазиобщество”, включващо провалени, но жадни за власт политици, зависими магистрати, поръчкови журналисти, цяла мрежа от доносници от бившата ДС и най-вече – подсъдими кукловоди. И ако само преди седмица си мислехме, че по-дълбоко дъно от репликата на Елисавета Панова за намерението на председателя на ВКС да съди България заради съдебно решение, защото било “извращение с правото”, то аферата с подписите на Лозан Панов може да се окаже най-големият скандал не само в България, но и в целия Европейски съюз заради факта, че човек с “множествена” самоличност е допуснат до върха на правосъдието в държава с мониторинг именно над съдебната власт.", "date": "2019.04.14", "title": " Съдия ли е Лозан Панов?!\t"}
{"url": "https://trud.bg/%d0%bc%d0%be%d1%86%d0%b8-%d0%b2%d0%b7%d1%80%d0%b8%d0%b2%d0%b8-%d0%bd%d0%b0%d1%86%d0%b8%d0%be%d0%bd%d0%b0%d0%bb%d0%bd%d0%b8%d1%8f-%d1%81%d1%82%d0%b0%d0%b4%d0%b8%d0%be%d0%bd-%d0%bb%d0%b5%d0%b2%d1%81/", "text": "„Левски“ е аут от борбата за титлата след нова загуба от „Лудогорец“ с 0:2. Румънските асове на гостите Клаудиу Кешеру и Козмин Моци бяха точни за ценния успех на „орлите“ на националния стадион „Васил Левски“. Бранителят вкара след почивката от дузпа и отпразнува попадението си пред Сектор Б. Заради това свое решение феновете на „сините“ опитаха да нахлуят на терена и реакцията на опитния играч отприщи напрежение по трибуните. В крайна сметка Моци бе изгонен за втори жълт картон, а минути по-рано и Иван Горанов от домакините получи червен картон заради въпросното нарушение в собственото наказателно поле. Столичният гранд също имаше своите положения за гол, но Станислав Костов на два пъти пропусна преди почивката. През втората част домакините имаха претенции за дузпа, но главният арбитър Ивайло Стоянов не се реши да посочи бялата точка за съприкосновение на Вандерсон в Иван Горанов. Така в крайна сметка „Лудогорец“ отново е лидер с 3 точки пред ЦСКА, а „Левски“ вече изостава на 9 от настоящия шампион на България.", "date": "2019.04.14", "title": " Моци взриви националния стадион, „Левски“ аут от борбата за титлата"}
{"url": "https://trud.bg/%d0%ba%d0%b0%d0%ba-%d1%81%d0%b0%d0%bc%d0%b8-%d0%b4%d0%b0-%d1%81%d0%b5-%d1%81%d0%bf%d1%80%d0%b0%d0%b2%d0%b8%d0%bc-%d1%81-%d0%bf%d1%80%d0%be%d0%ba%d0%bb%d1%8f%d1%82%d0%b8%d0%b5/", "text": "Това е влияние не върху конкретен човек, а върху цялото семейство. Означава, че този, който е пожелал да бъде създадено, таи злост и обида към всеки член на дадена фамилия. Определят го като много негативно, защото силата му е неизмерима. То има различно проявление, като най-неблагоприятното е поредицата от смърти на роднини. Болести, големи неприятности, вечна самота – всичко това се случва в живота на членовете на едно семейство. Много е трудно да бъде развалена подобна намеса, защото ще успее да го направи само онзи, който разгадае причината за появата му. Полезни са сведенията кой и кога го е създал. Но ако не разполагате с тях, ще трябва да се намеси специалист. Не по-малко значимо и трайно е проклятието, насочено от жена. Всички знаем, че жените са коварни и отмъстителни, не търпят съперници и са готови да използват всички методи да бъдат със своя избраник. И обикновено именно жени са създатели на тези наказания.Тези проклятия се създават на основата на цели култове. За основа се вземат символични вещи и предмети на определен човек. Тези типове въздействия се установяват винаги еднакво – вечни проблеми с финансите и липса на отношения. Причината и последствията за проклятието могат да установят тези, които имат връзка с магическия свят. Мнозина първо се обръщат към специалисти с надеждата те да отстранят неприятностите. Излишно е да се споменава, че не всеки може да премахне въздействието на проклятието, тъй като е ясно, че е нужен истински майстор. Хилядите обяви, в които се предлага да ви избавят, не дават гаранция. Затова дори и в този случай може би е по-добре човек да разчита на себе си. Библиотеките и интернет разкриват знания, които доскоро бяха недостъпни, затова не трябва да се пренебрегват. Разкриваме ви завесата на магическите тайнства и ви предлагаме алгоритъм как да се избавите от проклятие самостоятелно. Ако в продължение на три-пет години в живота ви се наблюдават събития, които си приличат;  всичко върви еднообразно и винаги завършва по един и същи начин;  мечтите ви никога не се сбъдват; и чувствате, че ви въздейства злото, това означава, че за голямо съжаление, ви е наложено проклятие. Много е важно да си спомните момента, когато то е било произнесено. Ако не е възможно да възпроизведете събитията, това частично усложнява работата по ликвидацията на негативното въздействие. Но въпреки това във всеки случай на помощ ще ви се притече църквата. Добре е, ако спазвате празниците и постите, редовно посещавате свети места и сте искрено вярващ човек – тогава молитвата ще сработи. Молитвата може да ви спаси, когато искрено вярвате в силата й. За съжаление, само четеното на молитвениците не помага – трябва да преминете пълния процес на изчистване, да посещавате служби, да поговорите със свещеник. Всичко това ще ви помогне да се избавите от проклятието. Това съветват не само мъдрите възрастни хора в храма, но и светлите магове, които вярват в силата на свещеното слово. Дори самата Библия може да ви защити. Ако сте забелязали, че проклятието е наложено върху цялото семейство, трябва да си направите семейна снимка с всички близки роднини. Оставете я между страниците на Библията за една седмица, а след това прочетете специални молитви, които ще ви предпазят, изчистят и ще ви спасят от проблемите и мъките. Мнозина са убедени, че молитвите трябва да се произнасят наум, но това е грешка. Защото озвученото слово има особена действена сила. Вие не просто произнасяте някакви фрази, а се обръщате за помощ към Бога. Трябва да повярвате, че от този момент животът ви ще бъде различен – дълъг, щастлив и безоблачен. Не трябва да се забравя и още един важен момент при изчистването – не трябва да сте изпълнени с негативни емоции, не трябва да се сърдите и да таите обида. Важно е да изпълните свещения обред за изчистване без негативни емоции, а с благи намерения. Добре е, ако насочите мислите си към това, че животът ви ще стане по-добър, че злото ще отстъпи и няма да имате повече поводи за тревоги. Трябва искрено да вярвате в това, че децата ви ще са здрави и щастливи. Само с такива мисли проведеното изчистване ще е от полза и ще свалите от себе си негативната енергетика. Задължително е обаче да повярвате в силата на молитвата. Открийте се за всичко чисто и светло и се настройте за изцеление. При всеки човек подобно изчистване преминава различно, затова ще забележите резултата след известно време.", "date": "2019.04.14", "title": " Как сами да се справим с проклятие"}
{"url": "https://trud.bg/%d0%bf%d0%bb%d0%b5%d0%bd%d1%83%d0%bc%d1%8a%d1%82-%d0%bd%d0%b0-%d0%b1%d1%81%d0%bf-%d0%bf%d1%80%d0%b5%d0%bd%d0%b0%d1%80%d0%b5%d0%b4%d0%b8-%d0%bb%d0%b8%d1%81%d1%82%d0%b0%d1%82%d0%b0-%d0%bd%d0%b0-%d0%bd/", "text": "След близо десетчасова работа пленумът на БСП пренареди предложената от лидерката Корнелия Нинова листа за евроизборите. Тя е сериозно редактирана след намесата на членовете на Националния съвет в сравнение с варианта, предложен от партийното ръководство, съобщи  . Изненадващо двама млади социалисти се изкачиха след тайния вот на второ и трето място – Петър Витанов и Цветелина Пенкова. Именно те двамата изместиха подредените от ИБ на БСП Янаки Стоилов и Деница Златева. Пленумът даде отпор на черновата на соцлидера Корнелия Нинова и вкара в списъка за Европарламента Сергей Станишев. Свали от второто чак на 12-то място Янаки Стоилов, а автомобилният състезател Крум Дончев изпадна от листата. Друга от фаворитките на соцлидерката – Деница Златева, отиде на 7-мо място. В последствие обаче самоотводи направиха Антон Кутев и Янаки Стоилов, което отново промени позициите. В крайна сметка, ето как сблъсъкът „пленум-Нинова“ и двата отвода преподредиха евролистата на червените: 1. Елена Йончева – гражданска квота  2. Петър Витанов  3. Цветелина Пенкова  4. Иво Христов – гражданска квота  5. Сергей Станишев  6. Иван Кръстев  7. Деница Златева  8. Румен Гечев  9. Момчил Неков  10. Велизар Енчев – гражданска квота  11. Димитър Данчев  12. Тодор Стоилов  13. Валери Жаблянов  14. Мариела Модева  15. Десислав Тасков  16. Крум Дончев  17. Емил Георгиев – коалиционен партньор", "date": "2019.04.14", "title": " Пленумът на БСП пренареди листата на Нинова\t"}
{"url": "https://trud.bg/%d1%81%d1%82%d0%b0%d0%bd%d0%b8%d1%88%d0%b5%d0%b2-%d0%b2%d1%81%d0%b8%d1%87%d0%ba%d0%be-%d0%bd%d0%b0-%d0%ba%d0%be%d0%b5%d1%82%d0%be-%d0%b1%d1%8f%d1%85%d0%bc%d0%b5-%d1%81%d0%b2%d0%b8%d0%b4%d0%b5%d1%82/", "text": "Кампанията на БСП за евровота трябва да има ясен европейски и социалистически профил. Това заяви президентът на ПЕС Сергей Станишев след края на днешния пленум, който   листата, предложена от лидерът Корнелия Нинова. Той увери, че ще направи каквото зависи от него, за да има силна и убедителна кампания. „Моята цел и стремеж беше партията да бъде единна, да бъде амбициозна за постигане на изборна победа“, добави Станишев. „Искам да благодаря от сърце и искрено на всички тези организации, които ме номинираха и ми дадоха доверие, както и на всички хора в Националния съвет, които застанаха зад мен. Това е изключителна чест“, подчерта Сергей Станишев. „Всичко, на което бяхме свидетели днес – един много напрегнат пленум, можеше да бъде избегнато. Всеки ден ГЕРБ създава проблеми, скандали и напрежение. Ние трябва да сме актуални с това, което се случва, а се занимаваме със себе си“, посочи Станишев.", "date": "2019.04.14", "title": " Станишев: Всичко, на което бяхме свидетели днес, можеше да бъде избегнато"}
{"url": "https://trud.bg/%d1%84%d0%b0%d1%80%d0%b0%d0%b4%d0%b6-%d0%b8-%d0%bc%d0%b5%d0%b9-%d1%81-%d1%80%d0%b0%d0%b2%d0%bd%d0%b8-%d1%88%d0%b0%d0%bd%d1%81%d0%be%d0%b2%d0%b5-%d0%b7%d0%b0-%d0%b5%d0%b2%d1%80%d0%be%d0%b2%d0%be%d1%82/", "text": "Джереми Корбин води с 24 на сто Само дни след решението на Съвета на ЕС от 11 април да отложи датата за Брекзит “плаващо” до 31 октомври, с което Великобритания да се окаже задължена да произведе избори за Европейски парламент между 23 и 26 май, първите социологически проучвания в Албиона сочат, че партията на консерваторите на министър-председателял Тереза Мей ще има сериозни затруднения да убеди избирателите в посланието си. Това показват официални данни на платформата за допитвания “Югов” (YouGov), цитирани от електронното издание на “Политико” за Европа. Допитването е първо по рода си в контекста на обявените предстоящи европейски избори във Великобритания. Информацията идва по-малко от два дни, след като британският евродепутат Найджъл Фарадж обяви в петък създаването на новата “Партия за Брекзит”, която излезе вече с пълна листа кандидати за членове на ЕП. Изпреварвайки която и да е от утвърдените британски политически институции. Съгласно резултатите на “Югов” фаворит през май в предпочитанията на британските избиратели ще е листата, която се очаква да обяви лидерът на опозиционните лейбъристи Джереми Корбин с 24 на сто. По петите го следват с еднакви показатели консерваторите на Тереза Мей и “Партията за Брекзит” на Фарадж с равен резултат около 15 % от потенциалните гласоподаватели. ЮКИП, с която британският евродепутат “изгря” преди две десетилетия се класира с около 14 % от вероятните гласове между второто и третото място. Засега се предполага че осем партии ще имат шансове за място в ЕП отвъд представените досега четири.", "date": "2019.04.14", "title": " Фарадж и Мей с равни шансове за Евровота\t"}
{"url": "https://trud.bg/%d0%b1%d1%80%d0%b8%d1%82%d0%b0%d0%bd%d1%86%d0%b8%d1%82%d0%b5-%d0%b8%d1%81%d0%ba%d0%b0%d1%82-%d0%b4%d0%b6%d0%b5%d1%80%d1%8a%d0%bc%d0%b8-%d0%ba%d0%be%d1%80%d0%b1%d0%b8%d0%bd-%d0%b7%d0%b0-%d0%bf%d1%80/", "text": "Ако изборите във Великобритания бяха днес, опозиционните лейбъристи биха спечелили, а лидерът им Джеръми Корбин би станал следващият министър-председател. Това показва проучване на британския вестник „Сънди Телеграф“, предаде  . Управляващите консерватори на Тереза Мей са загубили доверието на гражданите, заради неспазеното обещание кралството да напусне ЕС на 29 март. Мнозина привърженици на идеята за Брекзит определят отлагането му за 31 октомври като „предателство“ и „провал“ на правителството на Тереза Мей. Според проучване на „Сънди Телеграф“, ако изборите бяха днес, консерваторите ще загубят 59 места в парламента и ще останат с 259. Със своите предполагаеми 296 депутати, Лейбъристите на Корбин ще станат управляващи. За да стане премиер, обаче, той ще трябва да се коалира с Шотландската национална партия.", "date": "2019.04.14", "title": " Британците искат Джеръми Корбин за премиер"}
{"url": "https://trud.bg/%d1%81%d0%b5%d1%80%d0%b8%d0%be%d0%b7%d0%bd%d0%b0-%d0%b0%d0%ba%d1%82%d0%b8%d0%b2%d0%bd%d0%be%d1%81%d1%82-%d0%b8-%d0%b2-%d0%bf%d0%be%d1%81%d0%bb%d0%b5%d0%b4%d0%bd%d0%b8%d1%8f-%d0%b4%d0%b5%d0%bd-%d0%bd/", "text": "И в последния ден на кампанията „Чист и зелен Благоевград! От нас зависи!“ жители на областния център се включиха активно и почистиха избрани от тях терени. Те обхванаха райони както в централна градска част, така и в кварталите, съобщиха от общината. Кампанията стартира на 6 април и продължи на 7,13 и 14 април. Инициативата, която преминава под патронажа на кмета д-р Атанас Камбитов, привлече стотици поддръжници. В продължение на два уикенда те активно се включиха в проявата, като почистиха своите дворове, междублокови пространства и избрани от тях терени. В почистването участваха и кметът на Благоевград д-р Атанас Камбитов, заедно със заместник-кметовете и представители на общинска администрация. Тази сутрин заместник-кметовете на Благоевград Иво Николов, Зорница Кралева и инж. Емилия Тунева, заедно с жители на Благоевград почистиха пространството около езерото на парк „Бачиново“. Учители и родители обхванаха райони около детските заведения в Благоевград.В двора на ДГ „Първи юни“ в квартал „Струмско“ засадиха растителност и пребоядисаха част от съоръженията за игра. Активно участие взеха и дамите от Съвет на жените, заедни със заместник-кметът Христина Шопова, като благодарение на техния труд, дворът на болницата в Благоевград вече е по-приветливи място. И през двата уикенда, на различни места в града бяха разположени шатри, на които доброволците получаваха помощни материали за почистване и разсад, осигурени от Община Благоевград, „Еко Партнърс“, „Метро“ и Mr. Bricolage. Идеята е кампанията да се превърне в традиционна. Финал на кампанията ще бъде поставен днес в 16.00 часа на площад „Македония“. Тогава ще бъдат наградени и активни участници в кампанията, които ще получат ваучери за пейки. Освен награждаването е подготвен и концерт. В него участие ще вземат Вокално студио „Фа диез“, Балетна Школа „Кроазе“, Воклана група „Мая“, КСТ „Импулс“, ТК „Силвана денс“, Танцов клуб „Блясък“, Денс център „Де жа вю“, БФ „Астра“. Финалът ще бъде поставен от клоуни към школата на Юлия Дживдорска към ЦЛТРБ. Kампанията „Чист и зелен Благоевград! От нас зависи!” цели да възпита отговорност към опазването на околната среда, любов към природата и нейното съхраняване и поддържане. Събраните отпадъци, оставени до контейнерите, се извозват от „Еко Партърс“ и „Биострой“.", "date": "2019.04.14", "title": " Сериозна активност и в последния ден на кампанията „Чист и зелен Благоевград! От нас зависи!“"}
{"url": "https://trud.bg/%d0%b3%d0%b5%d0%bd%d0%b5%d1%80%d0%b0%d0%bb%d0%bd%d0%be%d1%82%d0%be-%d0%bd%d0%b8-%d0%ba%d0%be%d0%bd%d1%81%d1%83%d0%bb%d1%81%d1%82%d0%b2%d0%be-%d0%b2-%d0%be%d0%b4%d1%80%d0%b8%d0%bd-%d1%89%d0%b5-%d1%81/", "text": "Генералното консулство в Одрин готово да съдейства при оплаквания във връзка с   за плащания на ГКПП в Турция, съобщиха от пресцентъра на МВнР. По информация на генералното консулство на България в Одрин трафикът на леки и тежкотоварни автомобили през ГКПП „Капъкуле“ на 14 и 13 април 2019 г. е в рамките на нормалното. Във връзка с въведената на 11 април 2019 г. система за събиране на незаплатени толтакси или наложени глоби на чуждестранни шофьори на моторни превозни средства, може да се очаква че през следващите няколко дни ще има предпоставки за забавяне обработването на въпросните превозни средства. Това би могло да доведе до образуване на опашки от изчакващи преминаването през българо-турската граница, предупреждават от външно министерство. Нововъведената система предвижда заплащане на ГКПП на Турция на излизане от страната на неплатените глоби и санкции. Те се заплащат срещу издадени от турската страна квитанции с пълните задължения. Във връзка със съобщения за завишавани от турската страна суми на неплатени глоби, Генералното консулство на България в Одрин към момента не е получавало оплаквания за такива случаи, но е готово да оказва съдействие на българските граждани и превозвачи и да извърши необходимата проверка по подаден сигнал. Необходимо е да се обърне внимание, че предявената за заплащане сума може да бъде обжалвана, но след като бъде платена.", "date": "2019.04.14", "title": " Генералното ни консулство в Одрин ще съдейства при проблеми с новата система за плащания на глоби и такси в Турция"}
{"url": "https://trud.bg/%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b0-%d1%81-%d0%b4%d0%b2%d0%b5-%d0%b6%d0%b5%d1%80%d1%82%d0%b2%d0%b8-%d0%bc%d0%b5%d0%b6%d0%b4%d1%83-%d0%b8%d0%b3%d0%b0%d0%bd%d0%be%d0%b2%d0%be/", "text": "Катастрофа взе две жертви на Подбалканския път между селата Иганово и Кърнаре. По първоначална информация мотоциклет се е блъснал в лека кола. На място загиват мотоциклетистът и жената, която е пътувала в автомобила до шофьора. Все още не е ясно какво е състоянието на водача на колата.", "date": "2019.04.14", "title": " Катастрофа с две жертви между Иганово и Кърнаре"}
{"url": "https://trud.bg/%d0%b3%d0%be%d0%bb%d0%b5%d0%bc%d0%b8%d1%8f%d1%82-%d0%b1%d0%b0%d1%80%d0%b8%d0%b5%d1%80%d0%b5%d0%bd-%d1%80%d0%b8%d1%84-%d0%b5-%d0%bf%d1%80%d0%b5%d0%b4-%d0%b8%d0%b7%d1%87%d0%b5%d0%b7%d0%b2%d0%b0%d0%bd/", "text": "Големият бариерен риф е застрашен от изчезване, ако не се предприемат радикални мерки за борба с климатичните промени, включително и премахването на въглищните централи, съобщи  , цитирайки доклад на австралийското правителство. Най-голямата система от коралови рифове и острови в света ще изчезне, ако средната температура на планетата се покачи с половин градус по Целзий, съобщава австралийското издание Sydney Morning Herald, като цитира данни на водещата правителствена агенция в Австралия за управление на рифа. Австралия има много природни богатства, но икономиката на страната остава зависима от минната индустрия и изкопаемите горива. Поради бездействията на политиците климатичните промени се превърнаха в ключова тема преди предстоящите избори в страната, които ще се проведат на 18-и май. Нито управляващите, нито опозицията обещават да се откажат от въглищата. Партията на труда, която е в опозиция, обещава да предприеме стъпки за ограничаването на вредните емисии и покачването на дела на възобновяемата енергия. Възпирането на покачването на средната температура на планетата е от „огромно значение за запазването на екологичните функции на Големия бариерен риф, се посочва в доклада. Средната световна температура вече се е увеличава с 1 градус по Целзий, отбелязва Sydney Morning Herald. Редица учени предупреждават, че трябва да се елиминира зависимостта от въглища през следващите 3 десетилетия, за да се избегне ръст на температурата над 1.5 градуса по Целзий.", "date": "2019.04.14", "title": " Големият бариерен риф е пред изчезване заради климатичните промени"}
{"url": "https://trud.bg/%d0%b5%d0%ba%d0%b0%d1%82%d0%b5%d1%80%d0%b8%d0%bd%d0%b0-%d0%b7%d0%b0%d1%85%d0%b0%d1%80%d0%b8%d0%b5%d0%b2%d0%b0-%d0%b0%d1%80%d0%b0%d0%b1%d1%81%d0%ba%d0%b0%d1%82%d0%b0-%d0%bf%d1%80%d0%be%d0%bb%d0%b5/", "text": "Вицепремиерът и министър на външните работи Екатерина Захариева обсъди перспективите за мирен политически процес в страните от Северна Африка, някои от тях преживели т.нар. Арабска пролет, с председателя на Венецианската комисия към Съвета на Европа Джани Букикио, който е на посещение в София. Това съобщиха от пресцентъра на МВнР. „Арабската пролет се превърна в арабска зима за повечето от страните“, заяви Екатерина Захариева. По повод ескалацията на гражданския конфликт в Либия тя и Джани Букикио бяха единодушни, че трябва да бъде намерен мирен изход от ситуацията. „Либия е много важна за нас, защото е близо до Европа“, подчерта Екатерина Захариева. Европейският съюз и държавите-членки, включително България, призоваха всички страни в конфликта в Либия незабавно да спрат военните действия и да подновят политическия диалог, защото ескалацията на ситуацията около столицата Триполи застрашава цивилното население, включително мигранти, бежанци, и пречи на водения от ООН мирен процес. Джани Букикио разказа, че няколко пъти е бил в Триполи в опит Венецианската комисия да подпомогне Либия в написването на нова конституция, както и в сътрудничество с ЕК и ООН да подпомогне за написването на нов избирателен закон. „Ние сме готови да осигурим помощ, ако има възможност за сътрудничество“, заяви Букикио. Екатерина Захариева изрази надежда за стабилизиране на ситуацията и в Алжир, където Венецианската комисия планира през есента на организира конгрес на конституционните съдилища. Тя подчерта, че Европейският съюз трябва да бъде по-активен на полето на външната политика, защото плаща висока политическа и икономическа цена за това, което се случва в Близкия изток, Северна Африка. „Европа трябва да бъде по-активна, ние сме икономически гигант, но политическо дете, защото е много трудно да вземем единно решение“, каза външният ни министър. По повод състоянието на правосъдната реформа в България Екатерина Захариева подчерта усилията и напредъка на страната ни в тази посока. „Продължава работата по прилагането на някои от препоръките в независимия анализ на структурния и функционален модел на Прокуратурата“,  изтъкна вицепремиерът. Джани Букикио оцени напредъка на България в правосъдната реформа и благодари лично за приноса на Екатерина Захариева като министър на правосъдието през 2015-2017 г. Именно по време на нейния мандат в София, през април 2016 г. ,беше организиран и Съвет на министрите на правосъдието от Съвета на Европа . В срещата участва и Филип Димитров, съдия в Конституционния съд и представител на България във Венецианската комисия, както и главният секретар на КС Валентин Георгиев. Венецианска комисия – Европейска комисия за демокрация чрез право, е консултативен орган, създаден към Съвета на Европа. Основните сфери на работа на комисията са в областта на демократичните институции и фундаменталните права,  конституционното право, избори, референдуми, политически партии. Джани Букикио е избран за председател на Венецианската комисия при създаването й през 2009 г. и от тогава е преизбиран на ръководния пост четири пъти. В България той е по покана на Конституционния съд. Утре ще бъде гост на тържественото открито заседание на Конституционния съд във Велико Търново, посветено на 140 г. от приемането на Търновската конституция.", "date": "2019.04.14", "title": " Екатерина Захариева: Арабската пролет се превърна в арабска зима\t"}
{"url": "https://trud.bg/%d1%80%d0%b8%d0%b1%d0%b8%d1%82%d0%b5-%d0%b2-%d0%ba%d0%b0%d1%80%d1%82%d0%b8%d0%bd%d0%b8%d1%82%d0%b5-%d0%bd%d0%b0-%d0%bf%d1%80%d0%be%d1%84-%d0%bb%d0%b5%d0%b3%d0%ba%d0%be%d1%81%d1%82%d1%83%d0%bf-%d1%80/", "text": "„Любовта не трябва да се рисува, а да се изживява“, убеден е творецът Обича да плува, страстен меломан е, почитател на Булат Окуджава и Владимир Висоцки Самият търновец изкарал 3-месечен интензивен курс по китайски, който е изключително мелодично и трудно слово, но професорът вече разпознава йероглифите и може да комуникира Художник, писател, енциклопедист, интелектуалец. Така търновци описват проф. Пламен Легкоступ, който освен творец е и преподавател във ВТУ “Св. Св. Кирил и Методий” след като два мандата беше ректор на висшето училище. Само преди дни интерес предизвика уникална книга с 60 от най-добрите творби на известния художник, която разказва за богатия му творчески и житейски път. Презентацията на впечатляващото издание направи собственикът на Издателство “Фабер” Нейко Генчев. Книгата-каталог “По вълните на времето” излезе от печат в навечерието на мащабна изложба на твореца. Тя бе открита на 4 април в Художествената галерия “Борис Денев” в старата столица, когато проф. Пламен Легкоступ чества своята 60-годишнина. “Книгата е с нестандартен формат, за да могат удобно да се разположат творбите на художника, който умело борави не само с четката, но и със словото”, обясни Нейко Генчев. Изданието проследява периодите в творчеството на майстора на четката, като събира най-добрите от неговите творби – автопортрети, живописни картини, графики и постери. Най- голямата творба е от Китайския му период. Проф. Пламен Легкоступ сподели, че работи основно с ярки и топли нюанси, но единствените образи, които през годините не са се появявали на платната му са тези на децата му и на жените в неговия живот. “Любовта не трябва да се рисува, а да се изживява. Мечтая да пресъздам този сюжет, който все още не съм нарисувал. Мъката на художника е в това, че вижда света с различен поглед от този на обществото”, разкри творецът.  Книгата представя периодите, в които е творил проф. Легкоступ. “Разбира се през тези периоди той е бил различен художник и различен човек. Тази книга е близо до съвършенството. Но така или иначе всичко, което правим е блед опит да стигнем съвършенството, както казва Микеланджело. Това обаче не ни пречи да се опитваме”, изтъкна издателят Нейко Генчев. Изкусният художник пък допълни, че със сигурност творците имат любими картини, с които никога не искат да се разделят. Самият той призна, че има платна, които винаги ще бъдат с него. “За някого най-добрата картина е тази, която е продадена най-скъпо. Но аз имам платна, които никога не бих искал да продам. Колкото и банално да звучи всяка картина е част от душата на художника, тя е негова рожба и той трудно се разделя с нея”, уточни проф. Пламен Легкоступ. За именития художник може да се разказва много. Родословието му е от Украйна. Дядо му Гавраил Легкоступ е бил в корпуса на генерал Кутепов в армията на барон Врангел. След Октомврийската революция тръгват от Ростов на Дон и имигрират първо на остров Лимнос, а след това една част от тях се установяват в България. “За добро или за зло моят дядо се е установил във Велико Търново, а не в Париж, както някои други представители на бялата емиграция. От там идва българския клон в рода ни, който води началото си от времето на Екатерина II и княз Потьомкин Таврический, когато той тръгва да приобщава казачеството, за да може да защитава границите на Всерусийската империя и на 50 казашки атамани и старшини дават благородническо звание. Между тези фамилии е и Легкоступ”, разказва с гордост наследникът. Проф. Легкоступ е категоричен, че пречки в живота си заради фамилията не е имал. “Единствено някои хора се затрудняват да я произнасят и да я пишат. Преиначавали са ми името на “Лечкоступ”, “Левкоступ”…Предупреждавал съм да не ме наричат “Левкоступ”, а по-добре “Маркоступ”, защото е по-добре по марки да стъпваш, отколкото по левове. От друга страна пък като артистичен човек, не е имало нужда да си търся псевдоним. Фамилията ми играе тази роля и тя е такава, която се заражда от прякорите. Явно, че някой от праотците ми е бил разузнавач или добър ловец и леко е стъпвал и оттам идва и името. Като се заровим в етимологията на думата “Легкоступ” откриваме, че означава и древна шаманска техника, която на съвременен език може да се преведе на “телепортация”, обяснява духовитият професор. Не крие, че не знае кое е свръхестествено, но през 2007 г., когато за първи път станал ректор на ВТУ, още в края на предходната година предрекъл за един от кандидатите, че ако се яви на избори, няма да получи повече от 13 гласа. Мераклията събрал точно такъв вот. Проф. Пламен Легкоступ е широко скроен човек с разнородни интереси. Завършил е математическа гимназия и изключително му се отдават точните науки. Още от малък обаче обичал да рисува. “В къщи идваха много художници, скулптори, историци, архитекти… Баща ми имаше много приятели от търновската бохема. Вуйчо ми е художник”, споделя проф. Легкоступ. Първоначално искал да стане архитект и затова учил в математическата гимназия, а от малък рисувал Но пък започнал изключително добре да се представя и в спортното ориентиране и бил много добър състезател. Това го накарало да кандидатства във ВИФ /б.а. днес НСА/ за треньор по ориентиране. “Тогава обаче имаше практика да се подават документи по пощата и аз изпратих моите. Но имаше някакъв съществен пропуск във формулярите и потърпевш от тази система бях аз и легендарния слаломист Петър Попангелов. И така се случи, че влязох в родната казарма без да съм приет никъде. Тогава приятел на баща ми каза да започвам да рисувам. Втората година в казармата чистех канцеларията на началник в поделението. Там имаше гипсови модели и като си изпълнех задълженията, се захващах да рисувам. Когато ме пускаха в домашен отпуск, постоянно рисувах, вместо да ходя по дискотеки. Явих се на изпити и преди уволнението ми от казармата ме приеха във Факултета по Изобразително изкуство към ВТУ, което явно е било добра лека стъпка в моя живот”, казва с усмивка художникът. Признава, че творческото му вдъхновение идва от красотата в природата, в човешките взаимоотношения, но понякога го вдъхновяват и отрицателните хорски прояви. “В живота нищо не е нито черно, нито бяло. Винаги се стремя с творчеството си да радвам очите и възприятията на хората с топли, ярки цветове, а не с тягостни сюжети”, обяснява проф. Легкоступ. Картините му изобилстват от експлозия от багри, фигури, символика и провокират наблюдателя към размисъл. “Стремил съм се да изграждам моя стил, който да е разпознаваем. И дори понякога като ме питат в какъв стил рисувам шеговито заявявам: “В Плам Арт”. Но за да се стигне до там, художникът трябва да е човек с разнородни интереси, с широки познания, с богата обща култура, еродиран. Много пъти преди да седна пред платното, чета различна литература – художествена, научна, историческа, трупам познания, за да попълня знанията си. Картината не е фотографско копие на действителността, но се стремя тя да бъде фактологически достоверна, въпреки че има и доза творческа фантазия. Забелязал съм, че най-лесно се възприемат натюрмортите, пейзажите, а за моите картини са ми казвали: “Стои закачено платното на стената и всеки път като го погледнем, виждаме различни детайли, образи..”. И всеки тълкува по свой начин това, което съм изобразил”, изтъква сладкодумният разказвач. Запазена марка в творчеството му са рибите. “Те разказват много, въпреки че са мълчаливи. Говорят уж за историята, а пречупват човешките взаимоотношения през погледа на съвременника. Всяка една риба е и притча, заплувала нанякъде, носи нещо на гърба си, среща друга риба…”, уточнява проф. Легкоступ. В книгата-каталог не е пропусната тази негова любима тема. Според твореца рисуването на хора крие рискове те да не харесат достатъчно пресъздаденото. Затова през годините проф. Пламен Легкоступ влага най-много от чувствата си чрез изобразяването на риби. “Вярно е, че рибите са безмълвни, но има значение в какви цветове са изобразени, важно е съчетанието на различни форми, посоката, в която са устремени, символиките с които са натоварени и т.н.”, коментира създателя на сюжетите.  През октомври има вероятност да открие изложба в Лексингтън, щата Кентъки в Америка. Още миналата година от Китай е изпратил в САЩ 20 картини, които да бъдат подредени в експозиция. Негови произведения има по всички континенти в света без Антарктида и Австралия. На въпрос дали ще се кандидатира отново за ректор на ВТУ на предстоящите избори на 20 май, проф. Легкоступ отсича през смях: “Никога не е късно човек да се омаскари отново! Не ми е това мечтата, защото вече съм бил два мандата ректор. Мога да мина и без трети. Но като виждам какво се случва в университета, си мисля, че в крайна сметка, ако не ме е уволнил до тогава настоящия ректор, мога и да се кандидатирам. Ако обаче се явя на изборите, сигурно ще ме изберат, защото колегите гледат с носталгия на времето, когато бях начело на учебното заведение”, убеден е проф. Легкоступ. Неотдавна той издаде книгата “Пътят, драконът, художника” след пребиваването си в Китай в продължение на общо 27 месеца. Говори с ентусиазъм за азиатската държава, порядки и нрави. “Там най-важното е, че има държава, има закони и те се спазват. Има смъртно наказание, което важи дори за олигарси и хора от високите етажи на властта. Има ред и дисциплина и намръщен човек по улиците не съм видял. Още от ранна детска възраст китайците са поставени в жестоко-конкурентни условия, учат много и след това работят много усърдно. У нас тези неща за жалост не ги виждам. Там има пиетет към културно-историческото наследство. Влагат огромни средства в археология, консервация, реставрация, в разработването на тези обекти като туристически забележителности и печелят. Дори известният язовир “Трите клисури” е превърнат в атракция. Там има шлюзове, чрез които се променя нивото на водата. Около съоръжението са изградени ескалатори, движещи се пътеки, атрактивно озеленяване, цветя. В Китай през зимата всяко едно дръвче е старателно обвито, за да не измръзва. На почест е всеки, който е постигнал определени резултати”, споделя впечатленията си художникът. Там проф. Легкоступ сътворил над 50 картини. Когато отишъл за първи път веднага хванал четката. “Явно съм имал глад за рисуване, защото 8 години като ректор ми беше по-трудно да седна в ателието. В Китай само за три месеца създадох 25 картини”, подчертава проф. Легкоступ. Най-голямото му платно, което е с размери 3 м/125 см е изложено в Пекинския университет за езици и култура. Това е най-големия университет в Китай, в който се преподава китайския като чужд език и там учат много чужденци и дори дипломати. Самият търновец изкарал 3-месечен интензивен курс по китайски, който е изключително мелодично и трудно слово, но професорът вече разпознава йероглифите и може да комуникира. “Това, което създадохме, когато бях ректор на великотърновската Алма матер като контакти с Китай, е изключително значимо. През 2012 г. разкрихме във ВТУ Институт “Конфуций”. Той действа активно, реализират се много прояви, свързани с Китай. Идват доброволци, наши студенти ходят там на стажове. В края на 2015 г. бях удостоен със званието “Главен съветник в централата на Институт “Конфуций” в Пекин. Свидетелството ми е под номер 28. Това означава, че тогава толкова са били Главните съветници в света, а институтите “Конфуций” наброяваха 500 в целия свят. Това показва, че не всеки институт има главен съветник в централата, а тази позиция отваря много врати в Китай. Случвало се е като си дам визитката и видят, че съм Главен съветник на Ханбан, да застават мирно готови и да ми козируват. Боли ме, че този потенциал не се използва достатъчно във Великотърновския университет. Като ректор подписах договор с престижна академия в Шанхай, която подготвя дипломатически и партийни кадри. В Китай има четири такива учебни заведения и тази академия е с огромен потенциал”, споделя проф. Пламен Легкоступ. Рисуването му е и професия, и хоби. Обича да плува. Страстен меломан е. Почитател е на Булат Окуджава и Владимир Висоцки. Притежава почти всички плочи на Висоцки, както и колекция от 22 CD-та с изпълненията му. Със сбирката се сдобил от Москва. И като романтична душа обича да слуша също руски романси, френски шансони, италиански канцонети.", "date": "2019.04.14", "title": " Рибите в картините на проф. Легкоступ разказват притчи\t"}
