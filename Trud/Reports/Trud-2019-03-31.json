{"url": "https://trud.bg/%d0%bf%d0%b0%d0%bf%d0%b0%d1%82%d0%b0-%d0%bf%d1%80%d0%b8%d0%b7%d0%be%d0%b2%d0%b0-%d0%b2%d1%8f%d1%80%d0%b2%d0%b0%d1%89%d0%b8%d1%82%d0%b5-%d0%b4%d0%b0-%d0%bd%d0%b5-%d1%81%d0%b5-%d0%bf%d0%be%d0%b4%d0%b4/", "text": "Папа Франциск отслужи литургия на спортна арена днес в Рабат пред около 10 000 души от около 60 страни, включително мигранти от Африка, южно от Сахара, предаде Асошиейтед прес. В проповедта, произнесена на родния му испански и превеждана на френски, папата призова вярващите да не се поддават на изкушението да всяват разделения и конфронтация и да помнят, че „ние сме братя и сестри“. „Опитът ни учи, че омразата, разделението и отмъстителността успяват единствено да убият човешките ни души, да отровят надеждите на децата ни и да унищожат и опустошат всичко, за което милеем“. Преди това папата се срещна с малочисленото католическо малцинство в Мароко – страна с 36 милиона жители, мнозинството мюсюлмани. Духовният водач на 1,3 милиарда католици в света отправи послание за диалог, милосърдие и братски отношения между християни и мюсюлмани. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.31", "title": " Папата призова вярващите да не се поддават на изкушението да всяват разделения и конфронтация"}
{"url": "https://trud.bg/%d0%b1%d0%b5%d0%bd%d1%8f%d0%bc%d0%b8%d0%bd-%d0%bd%d0%b5%d1%82%d0%b0%d0%bd%d1%8f%d1%85%d1%83-%d0%b8%d0%b7%d1%80%d0%b0%d0%b5%d0%bb-%d0%b5-%d0%b3%d0%be%d1%82%d0%be%d0%b2-%d0%b7%d0%b0-%d0%b8%d0%bd%d1%82/", "text": "Израел няма да изтегли войските си, разположени край ивицата Газа и е готов за интензивна военна кампания, ако това е необходимо за гарантиране на сигурността му, заяви израелският премиер Бенямин Нетаняху, посрещайки на летището бразилския президент Жаир Болсонаро, който пристигна днес на държавно посещение в Израел, предаде ТАСС. „Президент Болсонаро, вие пристигнахте в Израел в напрегнат момент“, отбеляза Нетаняху, който е и министър на отбраната. Той заяви, че по негова заповед силите на израелската армия остават разположени около ивицата Газа. Те включват танкове, сухопътни и военновъздушни сили. „Готови сме за всеки сценарий и, ако се наложи, за интензивна кампания. Ще направим това, което се налага, за сигурността на Израел“, добави още израелският премиер, цитиран от своята канцелария.  Снощи Нетаняху изрази благодарност на въоръжените сили за решителните действия и мащабното разполагане на сили, помогнали да се избегнат масови сблъсъци вчера. На 30 март палестинците отбелязваха годишнината от началото на демонстрациите, наречени „Големия поход на завръщането“, припомня ТАСС. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.31", "title": " Бенямин Нетаняху: Израел е готов за интензивна кампания в Газа, ако се наложи"}
{"url": "https://trud.bg/%d0%b4%d0%b6%d0%b5%d0%bd%d0%b8-%d1%87%d0%b0%d0%ba%d0%b0-%d0%ba%d0%be%d0%b1%d1%80%d0%b0%d1%82%d0%b0-%d0%bd%d0%b0-%d0%b8%d0%b7%d1%81%d0%bb%d1%83%d1%88%d0%b2%d0%b0%d0%bd%d0%b5%d1%82%d0%be/", "text": "Глория Олред, адвокат на Дженифър Равало, изрази задоволство от решението на спортната комисия на Калифорния да замрази лиценза на Кубрат Пулев до изясняване на случая. Без разрешително Кобрата няма право да се боксира на територията на щата.  „Това искахме и което смятахме за уместно, като се има предвид нападението на Пулев върху Джени Равало“, заяви Олред без да уточнява дали планира още действия по случая. – Поздравяваме комисията за решението и очакваме изслушването, на което г-ца Равало ще има възможност да даде показания.“  Изслушването на Кобрата от комисията е на 14 май и след него ще стане ясно дали лицензът му ще бъде възстановен.", "date": "2019.03.31", "title": " Джени чака Кобрата на изслушването"}
{"url": "https://trud.bg/%d0%bb%d0%b0%d1%82%d0%b2%d0%b8%d0%b5%d1%86-%d0%be%d1%82-%d0%bd%d0%b1%d0%b0-%d0%be%d0%b1%d0%b2%d0%b8%d0%bd%d0%b5%d0%bd-%d0%b2-%d0%b8%d0%b7%d0%bd%d0%b0%d1%81%d0%b8%d0%bb%d0%b2%d0%b0%d0%bd%d0%b5/", "text": "Кубрат Пулев не е единственият чужд спортист в САЩ, който се сблъска с обвинение в сексуално престъпление. Латвийският баскетболист Кристапс Порзингис бе обвинен в изнасилване. Жената, която се обяви за жертва на 221-сантиметровия играч, твърди че деянието било извършено на 7 февруари 2018-а, часове след като звездата на „Далас Маверикс“ получи тежка контузия на мач – скъсани връзки на коляното. Тя се забавила повече от година със сигнала до полицията, тъй като се опитала да накара латвиеца да й плати 68 000 долара, но той отказал.  „Федералните власти ни предупредиха да не коментираме случая“, обяви собственикът на тима Марк Кюбан, който миналата година дари 10 млн. долара на женски организации заради друг секс скандал около клуба.", "date": "2019.03.31", "title": " Латвиец от НБА обвинен в изнасилване"}
{"url": "https://trud.bg/%d1%82%d1%80%d0%b5%d0%bd%d1%8c%d0%be%d1%80%d1%8a%d1%82-%d0%bd%d0%b0-%d0%ba%d0%be%d0%b1%d1%80%d0%b0%d1%82%d0%b0-%d0%bd%d0%b5-%d0%b5-%d1%85%d0%b2%d0%b0%d1%89%d0%b0%d0%bb-%d1%81%d1%83%d1%88%d0%b8-%d0%be/", "text": "На помощ на Кубрат Пулев в скандала „Целувкагейт“ се притече и треньорът му Ули Вегнер. 76-годишният германец обяви, че българският боксьор не е хващал за задните части репортерката Джени Суши. Г-ца Равало, както е истинското име на брюнетката, обвини Кобрата, че освен нежеланата целувка й е пуснал ръка след въпросното интервю.  „Освен целувката нямаше друг физически контакт между двамата – обясни Вегнер пред немския „Билд“. – Бях точно до него след мача. Кубрат даде интервю на красивата жена, която се държеше изключително приятелски. Целуна я в резултат на емоциите.“  Пулев също говори пред таблоида и намекна, че може да разкрие още подробности за поведението на репортерката на партито след мача.  Вече излезе видео, на което Равало танцува в скута на човек от екипа на Кобрата.  „Джени Суши не е мой тип – обяви боксьорът. – Не се страхувам, имам още видеоклипове, ако се наложи.“  Андреа, приятелката на Пулев, пък говори пред британския „Сън“. Тя призна, че не одобрява целувката, но защити любимия си от скандала.  „Сигурна съм, че го е направил на шега – заяви фолкпевицата. – Но това е много сериозно. Боксът е целият му живот и това го убива.“", "date": "2019.03.31", "title": " Треньорът на Кобрата: Не е хващал Суши отзад"}
{"url": "https://trud.bg/%d1%81%d0%b5%d1%80%d0%b8%d1%8f-%d0%be%d1%82-%d0%b7%d0%b5%d0%bc%d0%b5%d1%82%d1%80%d0%b5%d1%81%d0%b5%d0%bd%d0%b8%d1%8f-%d1%80%d0%b0%d0%b7%d0%bb%d1%8e%d0%bb%d1%8f%d1%85%d0%b0-%d1%8e%d0%b3%d0%be%d0%b7/", "text": "Земетресение с магнитуд 4,9 по Рихтер бе регистрирано в окръг Денизли, Югозападна Турция. В източния окръг Ерзинджан бе регистриран трус с магнитуд 4,1 по Рихтер, съобщиха турските медии. По данни на Европейския сеизмологичен център трусът край град Аджъпаям, окръг Денизли, е бил с магнитуд 5 по Рихтер. Епицентърът на земетресението, регистрирано в 14.30 ч., е бил в района на Аджъпаям на дълбочина 7 километра. В 14.45 ч. е бил регистриран друг трус. Засега няма информация за ранени или нанесени материални щети. Заради земетресенията се е наложило в Аджъпаям временно да бъде преустановено гласуването на днешните местни избори, като всички хора, намиращи се в училищата, в които са разкрити избирателни секции, са излезли навън. През нощта в Аджъпаям бе регистриран трус с магнитуд 3,8 по Рихтер.“ АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.31", "title": " Серия от земетресения разлюляха Югозападна и Източна Турция"}
{"url": "https://trud.bg/%d1%88%d0%b5%d1%81%d1%82%d0%b8%d0%bc%d0%b0-%d0%b1%d1%80%d0%b8%d1%82%d0%b0%d0%bd%d1%81%d0%ba%d0%b8-%d0%bc%d0%b8%d0%bd%d0%b8%d1%81%d1%82%d1%80%d0%b8-%d0%bc%d0%be%d0%b3%d0%b0%d1%82-%d0%b4%d0%b0-%d0%bf/", "text": "Най-малко шестима проевропейски министри в британското правителство могат да подадат оставка в зависимост от това какъв курс по Брекзит ще поеме премиерът Тереза Мей, пише вестник „Сънди Таймс“, цитиран от БГНЕС. Според изданието министър-председателят ще бъде предупредена, че правителството е изправено пред тотален колапс, ако не успее да прокара споразумението за Брекзит. Съветниците на Мей са раздвоени дали да приемат някаква форма на напускане на ЕС или да бъдат свикани предсрочни избори, пише още изданието. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.31", "title": " Шестима британски министри могат да подадат оставка заради Брекзит"}
{"url": "https://trud.bg/%d1%84%d0%be%d1%82%d0%be%d1%84%d0%b8%d0%bd%d0%b8%d1%88-%d0%b8-%d1%80%d0%b5%d0%ba%d0%be%d1%80%d0%b4-%d0%bd%d0%b0-%d0%bc%d0%b0%d1%80%d0%b0%d1%82%d0%be%d0%bd%d0%b0-%d0%b2-%d1%81%d1%82%d0%b0%d1%80%d0%b0/", "text": "Първият маратон от веригата „Бягането моят начин на живот“ в Стара Загора бе съпътстван с изненади. Шампионът при мъжете на 42,195 км бе определен чрез фотофиниш. До последните метри шестима се движеха в пакет, а финалния спринт спечели кениецът Осеа Туей (2:23,38 ч). Той победи само с 3 секунди, което се случва рядко за тази дистанция, миналогодишния шампион Ахмет Насеф (Италия).  При жените триумфира украинката Вира Овчарук, с рекорд на трасето – 2:38,08 ч. С това тя взе  реванш от победителката през 2018-а Рут Матебо, макар че кенийката бяга с 8 минути по-бързо от миналата година. Хиляди стартираха в маратона в Стара Загора. Сред най-атрактивните бе 33-годишен австралиец, живеещ в Канада, който преследва Рекорд на Гинес. През 2019-а той иска да бяха в 52 маратона в 52 страни с различни костюми. У нас той стартира преоблечен като тенисист и с ракета в ръка.", "date": "2019.03.31", "title": " Фотофиниш и рекорд на маратона в Стара Загора"}
{"url": "https://trud.bg/%d0%bf%d1%80%d0%b8%d0%ba%d0%bb%d1%8e%d1%87%d0%b8-%d0%b3%d0%bb%d0%b0%d1%81%d1%83%d0%b2%d0%b0%d0%bd%d0%b5%d1%82%d0%be-%d0%bd%d0%b0-%d0%bc%d0%b5%d1%81%d1%82%d0%bd%d0%b8%d1%82%d0%b5-%d0%b8%d0%b7%d0%b1/", "text": "Гласуването на местните избори в Турция приключи. Централната избирателна комисия на страната обяви края на изборния ден в 17 часа местно време, предаде БНТ. В 32 от общо 81 провинции избирателният ден приключи в 16 часа, но секциите отвориха и час по-рано – в 7 часа тази сутрин. В останалите секции изборният ден започна в 8 ч. и приключи в 17 ч. местно време. Според Анадолската агенция при сбивания двама души са загинали в източната част на Турция. Жертвите са участвали в сбиване между поддръжници на различни партии в Малатия. В югоизточната провинция Диарбекир са ранени най-малко 21 души, в югоизточната провинция Мардин – поне 9 са ранените, а други 12 души са пострадали при стълкновения в провинция Шанлъурфа на границата със Сирия. Двама души са пострадали при сбиване пред секция в истанбулския район Кадъкьой. Близо 57 милиона турски граждани имаха право на глас на днешния вот, по време на който се избираха местни органи на властта, за които се борят 12 политически партии. Това са първите местни избори в Турция по новата президентска система, въведена след референдума през април 2017 г. Предишният подобен вот се състоя през 2014 г. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.31", "title": " Приключи гласуването на местните избори в Турция"}
{"url": "https://trud.bg/%d0%bc%d0%b5%d0%b3%d0%b0%d0%bd-%d0%bc%d0%b0%d1%80%d0%ba%d1%8a%d0%bb-%d1%89%d0%b5-%d0%bd%d0%b0%d1%80%d1%83%d1%88%d0%b8-%d1%82%d1%80%d0%b0%d0%b4%d0%b8%d1%86%d0%b8%d1%8f%d1%82%d0%b0-%d0%b8-%d0%bd%d1%8f/", "text": "Меган Маркъл ще наруши продължила четири десетилетия традиция, като не роди в лондонска болница, в която са се появили на бял свят много кралски бебета, включително съпругът й принц Хари, предаде Ройтерс като цитира в. „Сън“. Меган и Хари очакват първото си дете тази пролет. Бившата холивудска актриса обаче е решила да не ражда в частното крило „Линдо“ на болницата „Сейнт Мери“, която от 1977 г. се ползва с благоразположението на кралското семейство. Там принцеса Даяна роди Хари през 1984 г., а Кейт, съпругата на по-големия му брат Уилям, роди трите си деца Джордж, Шарлот и Луи. Тридесет и седем годишната Меган е предпочела болница, която се намира по-близо до новия им дом в Уиндзор. „Меган избягна болницата на Кейт и лейди Ди“, пише „Сън“. „Детето няма да се роди в „Линдо“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.31", "title": " Меган Маркъл ще наруши традицията и няма да роди в лондонска болница"}
{"url": "https://trud.bg/%d1%81%d0%be%d1%84%d0%b8%d1%8f-%d0%be%d0%b1%d0%bc%d0%b8%d1%81%d0%bb%d1%8f-%d0%b2%d1%8a%d0%b2%d0%b5%d0%b6%d0%b4%d0%b0%d0%bd%d0%b5-%d0%bd%d0%b0-%d1%83%d1%87%d0%b5%d0%bd%d0%b8%d1%87%d0%b5%d1%81%d0%ba/", "text": "Ученически автобуси могат да бъдат въведени пилотно в София, като се започне в няколко школа. Това ще спести от време на родителите, водещи децата си на училище с коли, както и вредните емисии във въздуха от тази практика, съобщи пред „Труд“ Севдалина Войнова от Асоциация за развитие на София. Асоциацията организира Софийска работилница за иновации, където се роди и идеята за училищните автобуси. Работилницата се осъществява с подкрепата на Европейската комисия. В нея участваха граждани и експерти. Идеи предлагаха близо 100 души на различни възрасти – от ученическа до над 70-годишна. Такова мащабно събитие за първи път в София. Основната тема на работилницата бе постигане на по-чист въздух в града. Столичната община има шест седмици да реши кои от идеите да тества и реализира, а до две години проектите трябва да дадат резултат. В сектор „Транспорт и мобилност“, където предизвикателство към екипите на работилницата отправиха общинският съветник Малина Едрева и шефът на Центъра за градска мобилност Християн Петров, бе предложена и идея за популяризиране на годишните карти за градски транспорт. Освен това, учени от БАН предложиха транспортно микромоделиране за отделни участъци от града. Такива модели биха помагли на общината да взема по-информирани решения например за това как един ремонт би се отразил на трафика. Столичната община постави и още две предизвикателства пред групите, работещи по време на събитието през изминалите няколко дни. Едното от тях е справяне с енергийната бедност, и то бе поставено от Лорита Радева, председател на екокомисията в Столичния общински съвет. За справяне с енергийната бедност бе предложено да се въведе енергийно споразумение. Идеята е семействата, които получават енергийна помощ да я получават не само под формата на уреди или пари, ами и социален работник в рамките на три години да ги обучава на поведение, щадящо околната среда. Идеята е те да придобият навици например да не горят дрехи и обувки. Според експертите за около 3 г. ще има ефект при поне половината от подписалите такова споразумение. Беше предложена и идея за създаване на център, където експерти ще помагат при избора на отоплителна инсталация. От зам.-кмета на София Дончо Барбалов беше зададена темата за социални измерения на иновациите. Роди се идея за център, в който специалисти ще помагат на младите в избора на кариера, за да могат да се ориентират в професиите на бъдещето. Идеята е те да избират така образованието си, че след това да могат да се реализират на модернизиращия се пазар на труда. „Модерно е да се учи право, но проучвания показват, че в бъдеще 1/3 от юристите ще бъдат заменени с изкуствен интелект“, даде пример Войнова. Предложена бе и идеята „Соларен град“ за соларни паркове. Беше предложено и създаването на облак, който да събира информацията от държавни и общински бази данни, като се направят и търсачки за по-лесно обслужване на целите на образованието и кариерното развитие. Тези бази данни биха помогнали например на някой, който създава фирма. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.31", "title": " София обмисля въвеждане на ученически автобуси\t"}
{"url": "https://trud.bg/%d0%b2%d0%bb%d0%b0%d0%ba-%d0%b1%d0%bb%d1%8a%d1%81%d0%bd%d0%b0-47-%d0%b3%d0%be%d0%b4%d0%b8%d1%88%d0%bd%d0%b0-%d0%b6%d0%b5%d0%bd%d0%b0-%d0%ba%d1%80%d0%b0%d0%b9-%d0%b3%d0%b0%d1%80%d0%b0-%d1%81%d0%b8/", "text": "Влак блъсна 47-годишна жена в района на гара Симитли, предаде „Нова тв“. Пострадалата е настанена в отделението по хирургия на болницата в Благоевград с политравма. Сигналът е подаден към 15.15 ч. Пътническият влак Благоевград-Петрич удари жената на прелеза преди гарата. По първоначална информация тя била повлечена от струята на влака и паднала край релсите. От БДЖ съобщават, че влакът е в престой и трупа закъснение до приключване на следствените действия. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.31", "title": " Влак блъсна 47-годишна жена край гара Симитли"}
{"url": "https://trud.bg/%d1%81%d0%b0%d1%83%d0%b4%d0%b8%d1%82%d1%81%d0%ba%d0%b0-%d0%b0%d1%80%d0%b0%d0%b1%d0%b8%d1%8f-%d1%85%d0%b0%d0%ba%d0%bd%d0%b0%d0%bb%d0%b0-%d1%82%d0%b5%d0%bb%d0%b5%d1%84%d0%be%d0%bd%d0%b0-%d0%bd%d0%b0/", "text": "Следователят Гавин Де Бекър, нает да разследва разпространяването на интимни снимки на най-богатия човек в света – Джеф Безос, обяви, че властите в Саудитска Арабия са хакнали телефона на собственика на „Амазон”, за да получат достъп до личната му информация. Това съобщи БГНЕС. Де Бекър свърза атаката с отразяването на убийството на саудитския журналист Джамал Хашоги от вестник „Вашингтон поуст”, чиито собственик е Безос. „Нашите следователи и няколко експерти направиха заключението, че саудитците са имали достъп до телефона на Безос и са взели лична информация от него“, написа де Бекер в уебсайта The Daily Beast. Той заяви, че докато братът на приятелката на Безос е получил пари от „Нашънъл Инкуайърър” за да им предостави снимките, неговата роля може да е минимална, а заговорът да се разпростира далеч отвъд един човек, който се опитва да изкара пари. „Ясно е, че МБС смята Вашингтон поуст за основен враг“, пише де Бекер, имайки предвид влиятелния саудитски принц Мохамед бин Салман, когото американският Сенат след изслушване при закрити врата обвини, че е отговорен за убийството на Хашоги. Де Бекер не конкретизира кой точно от саудитското правителство носи отговорността за хакването и дава малко подробности за разследването и как е стигнал до заключението, че кралството е виновно. „Резултатите са предадени на федералните власти“, пише още той. Джеф Безос нае Гавин де Бекер, за да открие как интимни текстови съобщения и снимки са попаднали в ръцете на „Нашънъл Инкуайърър”. Изданието съобщи за аферата на Безос, което доведе до развода му. Безос обвини издателя на „Инкуайърър „– „Американ медия”, ръководена от Дейвид Пекър, в изнудване, защото го заплашили да публикуват интимните снимки, ако не прекрати разследването. Собственикът на „Амазон” отказа и вместо това публикува копия от имейлите си от „Американ медия”. Саудитска Арабия подчерта, че принцът не е замесен в убийството на Хашоги. Първоначално Риад обяви, че не знае нищо за съдбата му, но по-късно обвини за смъртта му свои агенти, действали без заповед. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.31", "title": " Саудитска Арабия хакнала телефона на най-богатия човек в света Джеф Безос"}
{"url": "https://trud.bg/%d0%bc%d0%b0%d1%80%d0%b8%d0%bd-%d0%b9%d0%be%d0%bd%d0%be%d0%b2-%d0%b0%d0%bb%d0%ba%d0%be%d1%85%d0%be%d0%bb%d0%b8%d0%b7%d0%bc%d1%8a%d1%82-%d0%b2-%d0%bd%d0%b0%d1%88%d0%b0%d1%82%d0%b0-%d0%bb%d0%b8%d1%82/", "text": "Вино и литература са във вечен кръговрат „Прости, пиян бях“, пише в полето на средновековна българска книга. Ръкописът е от Атон, където виното е черно и гъсто. Пийнал повечко книжовникът, окапал текста с мастило. А пергаментът бил скъп, правел се от кожата на неродени агнета. Затова монахът поискал прошка от читателя. От прастари времена там, където има вино, има и литература. Градусите вдъхновяват книгите. Те пък помагат на алкохола да се харчи. Това е вечен кръговрат, диалектически материализъм в действие. До мастилницата на Петко Славейков винаги имало половница вино и чиния горнооряховска пастърма. „Пише, пише – хапне и сръбне; пак пише и пак сръбне. Вървят мислите му като по масло“, разкрива творческия процес на поета един съвременник. Алеко Константинов бил почитател на дебелите мезелъци. „За Алека трябваше една добра пържола, кебапчета, макарони, или хубава бира, или отбрано вино“, документира негов приятел. Димчо Дебелянов обаче пиел на гладно. Безпаричният бохем нарочно обръщал чашите без мезе. По този начин търсел бързото въздействие на алкохола. Алеко се отбивал най-често в „Дълбок зимник“, а Димчо предпочитал бирария „Батенберг“. Понякога сядал и в носталгичната „Копривщица“. Кирил Христов, авторът на „Жени и вино, вино и жени“, потъвал в циклични запои. Отпочвал в „Широката механа“, продължавал в „Радомирския хан“ и най-сетне отивал да си допие в „Общината“. Марин Йонов е единственият опълченец срещу алкохолния порок в българската литература. Този рицар на трезвата мисъл е автор на монографиите „Поезия и алкохол“ и „Народната песен и алкохолизмът“. Неговата студия „Алкохолизмът в нашата литература“ е публикувана през 1937 г. в научен сборник на Студентското въздържателно дружество. Вместо със „Здравей!“ студентите си стискали десниците с „Трезвей!“ У нас, като в някоя спиртоварна работилница, литературните казани непрекъснато се подклаждат Разбира се – у някои от поетите ни не липсва интуитивният усет – ако не за трезво, борческо отношение – поне за смътно прояснено съзнание към алкохолизма Преди шест-седем години в нашата опера гостуваше един сигурно осмостепен чуждестранен тенор. Дадоха му се големи, официални, шумни банкети. Самият тенор бе добър човек, дори и скромен. Мнозина, може би, ще се почудят: че и в литературата ли пък алкохолизъм? Измислица на въздържателите. Излишно е да се спори с такива „трезви“ глави. Знаем, че според някои може да не съществува в България и алкохолизъм. Да се оспорва днес литературният (книжовният) алкохолизъм, то е все едно – да се разбива отворена врата, или да се прелива от пусто в празно. Вярно е, обаче, че тоя въпрос у нас още не е правилно разгледан от научно-художествен интерес. Па и какво ли у нас, изобщо, правилно е разрешено, особено в областта на литературата? Не мислим, че ще изчерпим и ние въпроса в неговата правилна постановка. В известни отношения може и да сгрешим. Защото и алкохолизмът в литературата, като своя прародител – алкохолизмът в живота, е вече много остарял, почти се е сраснал о здравия дънер на българската литература и тъй изкусно, като хамелеона, мени „художествения“ си цвят, та е доста трудно да се открие и характеризира. Някога, в лъчезарната зора на освобождението ни, той беше по неволя запрегнат с железни жегли в тежкия хомот на робството и влачеше подире си жертвената колесница на свободата („В механата“, Хр. Ботйов). По сетне той се поокопити. Седна по турски на шарена черга да вечеря с чорбаджи Марковата челяд. Тогава той се опитваше да претендира за погиналото право на своя еснафски морал. Ив. Вазов – трезвият първоучител на нашия битов реализъм съвсем чистосърдечно изрази тая наивна вяра у народа, без да се улови на въдицата на литературния алкохолизъм. Когато бай Марко в „Под игото“ черпи на трапезата дребната си челяд с изстудено вино във форфорова паница, той вярва, че наставнически „поучава“ за живота: – Пийте, бре маскари! Майката протестира, но нали е жена… трябва само да слуша, когато Марко тъй строго съди:  „Нека да пият при мене – да не са жадни за вино… аз не ща да станат пияници, кога пораснат.“  Ала… погина с робството онова време, когато пиянството публично се считаше за срам и грях.  Днес така ли е? Още в утрото на свободния ни живот алкохолизмът в литературата ни, по западноевропейски, си обръсна мустаците, турна си бяла копринена връзка и, упоен от млада любов, с чаша в ръка запя: „Жени и вино! Вино и жени!“ Именно с тая лирика на еротичния литературен алкохолизъм Кирил Христов сам подписа смъртната си присъда и никаква амнистия не можа да го спаси впоследствие. Много вода изтече от тогава, но тежи и днес върху съвестта на нашата лирика пубертетната еротика на тоя поет, който пръв пропиля семето на алкохолизма в чернозема на българската литература. Може поемата на К. Христов „Чеда на Балкана“ да е „дълбоко замислено епическо произведение“, както някога официално го похвалиха. Може „нашият именит певец“ само за тая поема да остане в „пантеона на безсмъртните“, както някои твърдят, но уверени сме – никой свестен читател (не само трезвеник!) няма да признае за „сериозно“ епическо произведение следната извадка от т. II на „Чеда на Балкана“: То кръчма и под път се и  над път намира,  но не и кръчмата на бае Кира.  Аз много в града престолни знам,  ала такава втора няма там. Все с такива тромаво сглобени стихове по-надолу поетът ни убеждава, че кръчмата на Кира не била като другите, а – „клуб на мира“. Но вижте, молим, в тоя клуб на мира с какво епично спокойствие са подредени земните „блага“ – „мезетата“: 31Завеса цяла от луканки, пастърми,  езици пушени и бутове.  Пекат се дробчета, кебапчета, шердени,  момици и сърца – и що не щеш!  Поръчай си и пий на здраве ти и еж! У нас, като в някоя спиртоварна работилница, литературните казани непрекъснато се подклаждат, кипят от „художествено“ нагряване и вдъхновено шурти от лулите родното „поетично“ творчество: площадна еротика, остра порнография, спортна мания, вакханален бандитизъм, сексокрация и др. И сред тая сладостно-опиваща демонична музика като стара прекипяла пращина тихичко ромоли избистреният самоток на литературния алкохолизъм. Днес малцина от нашите исторически писатели чрез романите си не са станали (може би несъзнателно) проводници и глашатаи на тоя вид литература. В стремежа си – да изтъкнат героичната слава на нашето минало, те често забравят да бродират върху действително историческата канава на събитието, отплесват се в сферите на приказното и си мислят, че с конците на романтиката везат художествено историческата правда. И колкото епохата е по-отдалечена, лишена от исторични данни, толкова по-силно те залитат към приказното: юнашки пирове, фантастични боеве, ешаедемета и дионистична (вакханална) разпуснатост. Това е защото, въобще, писателите ни, с малко изключения – не си дават труд да решат трезво въпроса за отношението на алкохола към изкуството. В това отношение романът „Дионисий“ П. Карапетров напълно илюстрира отрицателното въздействие на историческата белетристика чрез романтиката и мистицизма около виното. За да възпроизведе, уж правдиво, езическите вакханалии около тракийския бог на виното Дионис, авторът почти става проводник на литературния алкохолизъм. Божественото питие на Диониса е виното зила (у славяните – медовина), Дионис бил дал на траките това свещено питие, за да изпитват от него божествена наслада и чрез виното (когато се напият) да се доближат до самия бог. Траките молели Диониса – да им дава в изобилие: зила, игри, опиянения и жени. Героите в романа само се бият и пият, т.е. леят кръв и вино… любят, после пак се бият и т.н. Те пият вино от посребрен рог, а недопитото изливат над главите си, или пият от глинени съдове, които чупят, или от дървени чаши, които после хвърлят. „Някакъв похотлив танц се почна, без свирня, с викове, съсък и смях. Бедрата трепереха, ръцете лудо се дигаха, похотливи викове, разпуснати коси, разголени гърди, боси нозе и голи ръце…“ Не знаем – дали Д. Пантелеев е допил вече всичкото вино на дедите си, дали е върнал силите си и старата дива страст (да пие алено вино) – но сигурно знаем, че пресъхна вече сочният му поетичен талант след сбирката „Дървар“: А в сън се връщат моите сили  и прежната ми дива страст:  да пия аленото вино аз,  което моите деди не са допили. Разбира се – у някои от поетите ни не липсва интуитивният усет – ако не за трезво, борческо отношение – поне за смътно прояснено съзнание към алкохолизма. У такива алкохолният проблем, обикновено, се решава не върху индивидуална, а на по-широка, литературно-обществена основа, според която се приема, че „народът пие от мъка“. И тъй – накрая ний бихме само препоръчали на нашите писатели и поети – когато унило се залюлее пред тях образът на човека пияница, или когато за вдъхновение или забрава вдигнат пълна чаша с „гъст отровен сок“, нека извикат първом в съзнанието и съвестта си безсмъртните велики образи на писатели-учители на народите като Толстой, Достоевски, Максим Горки, Ромен Ролан и др. И тогава нека сами решат – на чия страна да застанат: с чашата в ръка, заедно с предразсъдъка и литературната заблуда, или с гордо вдигнати чела. Бодри и вдъхновени – на фронта на трезвостта – с народа!", "date": "2019.03.31", "title": " Марин Йонов: Алкохолизмът в нашата литература"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%bc%d1%8a%d0%b6%d0%b0-%d0%ba%d0%be%d0%b3%d0%be%d1%82%d0%be-%d0%bf%d1%80%d0%be%d0%b2%d0%b5%d1%80%d1%8f%d0%b2%d0%b0-%d0%bf%d0%be%d0%bb%d0%b8%d1%86%d0%b8%d1%8f%d1%82/", "text": "„Бойко, тебе ще те отстрелям безплатно! Мамка ти мръсна, продажна! Българоубиец!“. Това е написал в социалната мрежа фейсбук потребителят Теодор Николов, който вдигна полицията на крак, която започна  „На този етап нямаме коментар по темата“. Това заяви говорителят на Областнната дирекция на МВР-Варна Ивана Милева на въпрос на „Труд“ дали Теодор Николов е разпитан, задържан и има ли разпоредена полицейска проверка по повод заплахите му към премиера във фейсбук. На снимката в социалната мрежа мъжът е в домашни условия по чехли и позира с пушка. Публикацията му предизвика подигравателни коментари от страна на различни потребители. Самият Теодор продължава да коментира под публикацията си: „Реших да се жертвам-писна ми от двуличието на тези тикви! Един път се умира! Поне да е на барикадата като национален герой, отколкото след 20 години мизерен живот на тъмно и студено с пенсионерска пенсия стигаща да платя ТОКА НА ТИМАДЖИЙ! И на тях МАМКА ИМ МРЪСНА ПРОДАЖНА!“, пише той. В друг пост Теодор е споделил видео, на което се виждат кадри от партийната телевизия, а той коментира: Ето така се гледат новините. Гледаш новините – гледаш снайпера“, казва мъжът. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.31", "title": " Вижте мъжа, когото проверява полицията за заплахи срещу Бойко Борисов (СНИМКА)"}
{"url": "https://trud.bg/%d0%be%d1%81%d1%82%d0%b0%d0%b2%d0%b8%d1%85%d0%b0-%d0%b2-%d0%b0%d1%80%d0%b5%d1%81%d1%82%d0%b0-%d1%88%d0%be%d1%84%d1%8c%d0%be%d1%80%d0%b0-%d0%bf%d1%80%d0%b8%d1%87%d0%b8%d0%bd%d0%b8%d0%bb-%d1%82%d0%b5/", "text": "Постоянен арест за младежа, причинил  реди дни край пловдивското село Скутаре, предаде БТВ. В тежкия инцидент загинаха четирима души. Окръжният съд в Пловдив прецени, че младият мъж може да се укрие, ако е на свобода. 20-годишният Андон Огнянов навлезе с колата си в насрещното платно край жп надлеза край село Скутаре и се блъсна челно в идваща насреща кола. На място загинаха четирима души от Кърджалийска област. Мъжът е карал с висока скорост. Той е системен нарушител на Закона за движение по пътищата. Само през последния месец и половина е санкциониран два пъти, стана ясно в съда. Разследващите ще установят как е  . За извършеното тежко престъпление го чака затвор от 3 до 15 години. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.31", "title": " Оставиха в ареста шофьора, причинил тежката катастрофа с 4 жертви край Скутаре"}
{"url": "https://trud.bg/%d0%b4%d0%b8%d0%bc%d0%b8%d1%82%d1%8a%d1%80-%d1%82%d0%be%d0%b4%d0%be%d1%80%d0%b0%d0%bd%d0%be%d0%b2-%d0%bf%d0%be%d0%b1%d0%b5%d0%b4%d0%b0%d1%82%d0%b0-%d0%bd%d0%b0%d0%b4-%d1%81%d0%b5%d0%b1%d0%b5-%d1%81/", "text": "Бразилките и българките са най-красивите жени Дай му на един човек пари и власт и гледай какво става Най-добре спечелената битка не е с физически средстваци Най-нелепата публикация беше, че съм имал връзка с Лили Иванова! – Г-н Тодоранов, вие сте не само бизнесмен, но и човек с много различни интереси. Над какви проекти работите в момента?  – На първо място ще спомена театралния фестивал “Арт поток”, който това лято отново организираме в Царево и много се гордеем с него. Миналата година при нас беше премиерата на новата постановка на Аня Пенчева и планираме официалното представяне на новия й спектакъл, в който играят със Стефан Данаилов. Новост във фестивала, ще бъде нещо, което се прави за първи път в България – водни екрани, които се правят от системи, разпръскващи вода във въздуха и са вече много популярни в Сингапур. Такива 6-метрови екрани, на които фигурите оживяват – ще има и на откриването на клуб Hasienda, за който планираме още много иновации. – Вие продуцирахте театралния спектакъл – “Свалячи”. Имате ли планове да продължавате в тази посока?  – По-скоро идеята ми е да отворим театър в София, където да дадем възможност и сцена на хората, които продуцират, както и на актьорите – да имат място, което е издържано по всички стандарти. Мисля, че така ще съм по-полезен, но предвид динамичната политическа атмосфера у нас е малко трудно да се случат нещата точно днес или утре, но се надявам до края на годината да го направим. – Остава ли ви време да посещавате културни събития?  – Редовно гледам театрални постановки, последно ме впечатли “Чамкория”. За нея, дори нямаше билети и се наложи да използвам контактите си, за да си взема билет. Наистина, таланта на Бахаров, заедно с текста на Русков е много интересна комбинация и си заслужава да се види, както и това, че в нея се съпоставят двете епохи и се вижда, че те са с едни и същи проблеми и едни и същи решения. – Виждате ли позитивна промяна в България напоследък?  – Може би от 20 години насам и вече лека-полека става по-добре, но ми се иска да ставаше малко по-бързо, защото като си говоря с всички мои познати е очевидно, че хората не живеят добре. Не мога да си заровя главата в пясъка и да кажа – аз съм добре, пък другите не ме интересува как са, и много ми се иска за всички да е добре, не е проформа! Като че ли, напоследък се усеща нужда от нова енергия, която да се появи – в бизнеса и политиката особено, за да се променят нещата. У нас има нужда от една нова вълна, която да промени усещането на хората към политиците като цяло, за да повярват отново в тях и когато повярват, тогава може би нещата ще се променят. Хората трябва да се усмихват, като видят политици по телевизията, а не да изключват телевизора и когато това се случи, тогава може да говорим, че има промяна. – Кои ваши качества ви помогнаха най-много да успеете да се реализирате?  – Тези качества, които помагат на един човек да е добър и в спорта – да не се предаваш, да знаеш какво правиш утре и вдругиден, за да се приближаваш към успеха. Всеки ден трябва да правиш една крачка по-напред към това, което искаш да постигнеш и най-вече да знаеш, че най-големият враг си си самият ти и победата над себе си те прави непобедим за другите! Особено в бойните спортове, това е много важно. – Вие сте европейски шампион по карате-до, а сега сте и треньор на националния отбор по шотокан-карате. Някога налагало ли ви се е да използвате бойните си умения в живота?  – Бойните умения ги виждам по-скоро, като душевна нагласа. Ако става въпрос за физически сблъсък – това винаги съм го избягвал и за мен най-добре спечелената битка е тази, която не е с физически средства. Отделно съм научил, че непобедим е този, който не влиза в битки, а ги спечелва още преди това. – Познавате се с премиерът Бойко Борисов, още от състезателните ви години, като той дори е казал за вас на един турнир, че сте “най-добрият и ще продължавате да побеждавате”. С днешна дата продължавате ли да се срещате с него и вас не ви ли изкушава политиката?  – Не съм се срещал отдавна с него, той вече с Меркел се засича, мен къде да ме засече?! Като цяло политиката не ме изкушава и мисля, че не е нужно да си в Парламента, за да си политик, защото ние реално сме политици – с нещата, които правим, защото развиваме културата без никой да ни кара. – Коя е темата, или събитието в страната ни, което ви вълнува най-силно?  – В този момент всички говорят за “Апартаментгейт”, но самия факт, че едни апартаменти са нещо, което действително може да превземе медийното пространство по такъв силен начин, трябва да говори, че българинът наистина е наврян в ъгъла от безпаричието и нещата, които се случват. В една развита държава със силна средна класа – това, че някой е купил апартамент на по-ниска цена няма да е такъв проблем, или ако е – той ще приключи бързо с 5-6 оставки и готово! – Кое Ви кара да се гордеете, че сте българин?  – Българинът е талантлив, особено като става дума за спорт и за изкуство. Ето, сега имахме повод за гордост с успеха на Димитър Маринов – за първи път имахме реален пробив във филмовото изкуство. Той, дори във второстепенна роля, но е част от един проект, който взе Оскар. Наскоро се почувствах горд и с постижението на Петър Стойчев, който отново стана световен шампион, а той ми е и приятел. – Какво от Америка, където сте живял дълго време, ви се иска да видите и тук?  – На първо място американците са позитивни и така се възпитават още от училище – че всичко е възможно, абсолютно за всеки, във всяка посока. Това, което ми се иска да видя и у нас е – всеки да си гледа неговата работа, без да се интересува от тази на другия, а да дава 100 процента в това, което прави. Това правят американците – те работят доста и си плащат данъците, като по този начин държавата има шанса да заработи. В България много хора приемат, че държавата им е длъжна по някакъв начин, а те не са длъжни по никакъв начин към нея. – Богатите хора в чужбина не парадират със състоянието си, а у нас не е така?  – Богатите чужденци са трето-четвърто поколение и за тях имането на пари не променя по никакъв начин нещата, докато в България не е така,защото у нас много хора тепърва забогатяват – т. нар. млади пари. Тук много хора искат да покажат нещата, които имат, следствие от това, както един мой приятел се шегува, че не са ги гушкали като малки. Дай на един човек пари и власт и гледай какво става -не ги съдя, но няма да им донесе позитив това, че парадират в България. В една държава, в която голяма част от обществото са под средното ниво, според мен не е много умно и морално да парадираш със скъпи вещи. – Често свързват името ви с това на известни дами. Някога имало ли е истина в тези информации и коя е най-нелепата от тях?  – Не е имало истина, защото в личния ми живот няма звезди и известни жени! Най-нелепата публикация беше, че съм имал връзка с Лили Иванова! Това беше от една страна нелепо, от друга забавно и едва ли някой човек е повярвал, но се изненадах, че има и такива, които вярват. – Какъв човек е музикалната ни прима за вас и бихте ли работили отново с нея?  – Тя е нечовек! Талантлива е, готина, неуморна и продължава да твори, без да й се налага, защото виж колко много от известните изпълнители нямат нови продукции, а тя прави нови албуми – просто уникална! То за нея талант вече не може да се каже, по-скоро е явление! Тя прави всяка година по едно турне във всеки град и разпродава всички билети. И трите неща, които правихме с нея бяха уникални и ако измислим нещо ново и различно – защо не, с удоволствие бих работил пак с нея. – Вие сте се срещал с някои от най-популярните холивудски звезди, а срещата с коя родна актриса ви е впечатлила най-много?  – Татяна Лолова е наистина уникална актриса – с голямо присъствие. Миналото лято се срещнах и имах възможност да разговарям с Аня Пенчева, по време на театралния фестивал “Арт поток”. Много интересна жена, разбирам защо е била секссимвол на толкова поколения, а тя още носи това нещо в себе си! – А какво в една дама може да привлече вниманието ви?  -Да има смисленост в съществуването си, защото не обичам безсмислено съществуващи хора, особено пък жени. Трябва да има някаква кауза и смисъл. – Пътувал сте много в чужбина. Жените в коя страна ви впечатлиха най-много?  – В Бразилия и в България. – В момента има ли любима жена до вас?  – Може би влюбванията са за по-млади хора, а когато човек е осъзнат, изпитва по-различна емоция и го описва по друг начин, но по-скоро – да! – Кои книги са ви повлияли най-много?  – Чета много биографии, защото в тях реално виждаш защо и как са се случили нещата. В момента чета биографията на Леонардо Да Винчи, а наскоро четох книгата “Йерусалим” – за историята на този град от 2000-та година преди Христа, до сега. В нея също можеш да видиш, че всичко е много кратковременно и колко хора, гледащи сериозно на себе си, са минали и заминали от историята. – Преди две години вие станахте иподякон. Какво провокира това ваше решение?  – Предложи ми митрополит Антоний и за мен е патриотичен акт, като ти предложат такова нещо, да го приемеш. Това, да си иподякон не е толкова специална длъжност, защото има много иподякони- не съм се замонашил, просто така имаш възможност да помагаш на църквата. Аз записах църковен мениджмънт и вече съм втори семестър в “Семинарията”, като това ми отвори един нов прозорец. Разбрах, колко много неща не знаем за религията и за историята, а аз съм си мислел, че ги знам и сега ми е интересно и обогатяващо. – Как ви промени тежкия инцидент със сърф в Бразилия преди години, след който дори сте изпаднал в кома и сте видял тялото си отгоре?  – След това започнах да се радвам на живота – на малките неща, а и на големите. Разбрах, че единственият смисъл да си жив е да си щастлив и да правиш хората около теб, доколкото е възможно щастливи. Нашият гост  Димитър Тодоранов е единственият европейски шампион на България по карате-до и многократен победител на републикански първенства. Отличната спортна подготовка и силната амбиция му помагат да постигне и американската мечта като в Щатите изготвя своя уникална фитнес система. Сред феновете на неговата програма са дори холивудски звезди, като Хю Джакман и Ан Хатауей. Спортът продължава да е движеща сила в живота на Димитър Тодоранов и днес той е главен мениджър на федерацията ни по Шотокан карате и треньор на националния отбор. Едновременно с това той е голям меценат и продуцира много културни събития – изложби, театрални постановки и концерти на звезди като Лили Иванова и супер групата “Фондацията”. ", "date": "2019.03.31", "title": " Димитър Тодоранов: Победата над себе си те прави непобедим!"}
{"url": "https://trud.bg/%d0%ba%d0%b0%d1%80%d0%b8%d1%81-%d0%b2%d0%b0%d0%bd-%d1%85%d0%be%d1%83%d1%82%d0%b5%d0%bd-%d0%b8%d0%b3%d1%80%d0%b0-%d0%bd%d0%b0-%d1%82%d1%80%d0%be%d0%bd%d0%be%d0%b2%d0%b5-%d0%bf%d1%80/", "text": "Мелисандра е изключителен персонаж Никога не е имало случай, в който аз си стоя пред огледалото в костюма и грима на Мелисандра и си казвам: „Леле, каква съм кучка!” Финалният сезон ще бъде нещо специално За мен последният снимачен ден на поредицата премина наистина емоционално. Страшно много се разчувствах. Но кой знае – може и да съм била в месечния си цикъл Карис ван Хоутен е пленителната красавица от Холандия, която стана световна звезда с ролята си в „Игра на тронове”. Великопелната Карис изпълнява една от най-сложните, мистериозни, атрактивни и интригуващи роли в целия сериал. Тя е Мелисандра, известна още като „Червената жена”, а в неформалните разговори между фенове на сериала и като „най-секси вещицата в историята”. Карис оцеля за последните шест епизода на сериала, който се превърна в най-голямото телевизионно събитие на нашето време. Премиерата на финалния осми сезон е на 15 април – от сутринта в HBO GO и от 21:00 часа по HBO. Всички предни сезони могат да се гледат в HBO GO. Интервюто с актрисата е направено в Лондон по време на глобално прес събитие, посветено на осми сезон на „Игра на тронове” и е осъществено от журналиста на „Труд” по покана на HBO България.  – Карис, с какви чувства се разделяте със света на „Игра на тронове”?  – Разделям се с „Игра на тронове” със смесени чувства. Сериалът промени телевизията и ни превърна в световни звезди. С времето поредицата стана страшно голяма, епична, цялата продукция беше нещо изключително. Успехът е прекрасно нещо, но в един момент на нас започнаха да ни липсват по-малките мащаби, по-камерните екипи. Сега е добър момент за раздяла с явление и събитие като „Игра на тронове”. Беше превъзходно приключение, което оставя траен отпечатък върху всеки един от нас. Сериалът е брлиянтен, но на нас като актьори наистина започна да ни липсва онази атмосфера, в кояго започнахме – с по-малобройните снимачни състави. Но няма как – такъв главозамайващ успех гарантира разрастването на продукцията. И създателите на това шоу знаеха кога и къде да спрат. – А бяхте ли готова да продължите ако трябваше да се снимат още няколко сезона?  – Щях да продължа ако това се изискавше от мен, но за щастие хората, които стоят зад сериала знаеха много добре кога и как да завършат сериите. И това е също е много важно в един творчески процес – особено когато става въпрос за телевизия. Способността да усетиш кога е време да спреш и да го направиш подобаващо. Финалът на „Игра на тронове” ще бъде помнен дълто време и благодарение на решението на създателите на поредицата всички ние ще избегнем критиките и упреците, че сме се самозабравили и сериалът продължава твърде дълго. Постъпката на продуцентите е правилна и те заслужават уважение. – Как премина за Вас последният снимачен ден?  – За мен последният снимачен ден на „Игра на тронове” премина наистина емоционално. Страшно много се разчувствах. Но кой знае – може и да съм била в месечния си цикъл. По принцип не съм от хората, които се разплакват лесно и обичат да леят сълзи с повод и без повод. Даже в един момент се разтревожи защо съм толкова емоционална и какво предизвиква такива реакции в мен. Вярно е, че по принцип не съм и от хората, които обичат да си казват сбогом. Никога не съм харесвала самата дума дори. – Сбогуването със сериала ли Ви провокира да бъдете толкова емоционална?  – Така беше. Да се сбогуваш с толкова много хора от екипа, които знаеш, че няма да видиш дълго време определено може да бъде емоционално. – А трудно ли Ви беше да се разделите с образа на Мелисандра?  – Един от най-трудните моменти, свързани с приключването на целия сериал, беше именно личната ми раздяла с персонажа на Мелисандра. Тя е изключителен художествен образ. Аз бях с нея през последните седем години от живота ми и трябва да кажа, че това беше един наистина наситен житейски период. – Какви неща си мислехте на финала?  – Какви ли мисли не преминаха през главата ми. Не беше просто обстоятелството, че приключвам участието си в един сериал. Раздялата с образ, с който съм жилява през последните години определено беше сложен и дълбок психологически процес. – Кой беше най-трудният момент за Вас по време на снимките?  – Онзи епизод, в който Мелисандра ражда „бебето на сянката” беше особено предизвикателство за мен като актриса. Бяхме в пещера, аз имах върху себе си изкуствен корем на бременна, с тръбички и хора от техническия екип, които ги управляваха на разстояние от няколко метра. Имах усещането, че коремът ми трябва да се взриви и ще избухне всеки един момент. Бях полугола и трябваше да гледам в една точка, в която по-късно нещо трябваше да се появи, но никой не знаеше какво ще бъде това нещо. – Какво си казахте в този момент?  – Постоянно си повтарях – „Какво правя, какво се случва?”. Бях полугола, с изкуствения си корем, с техническия екип… Страхотно преживяване – странно и предизвикателно относно целия процес – актьорска игра, логистика, специални ефекти. Такива моменти не се забравят. – Кой беше най-изненадващият ефект от успеха на сериала за Вас?  – Определено най-изненадващият ефект беше, когато от сериала „Семейство Симпсън” се свързаха с мен и ме помолиха да озвучавам един от персонажите. Всички знаем като влиянието на „Игра на тронове” се разгърна в популярната култура и сатирични шоута като „Семейство Симпсън” веднага се възползваха със свои собствени пародийни интерпретации. После някой ме пита какво искам да правя през следващите пет години и аз отговорих: „Искам да озвучавам „Семейство Симпсън”. – Какво мислите за образа на Мелисандра?  – Несъмнено има разминаване между начина, по който аз виждам своята героиня и начина, по който я виждат много от зрителите. Например, никога не е имало случай, в който аз си стоя пред огледалото в костюма и грима на Мелисандра и си казвам: „Леле, каква съм кучка!”. Истината е, че Мелисандра вярва в нещата, които говори. Тя вярва в своята религия и когато тази вяра е предадена тя не знае какво да прави и се чувства изгубена. Дори когато играеш зъл персонаж трябва да гледаш на него по-различен начин, да се опиташ да погледенш към мотивациите и контекста. Да го разбереш. Това е работата на актьора. А магията на „Игра на тронове” е, че предлага именно образи, които не може просто да определиш като едноизмерно зли или добри.", "date": "2019.03.31", "title": " Карис ван Хоутен: „Игра на тронове” промени телевизията"}
{"url": "https://trud.bg/%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d0%bd%d0%b0-%d0%b5%d0%bd%d0%bf-%d0%b6%d0%be%d0%b7%d0%b5%d1%84-%d0%b4%d0%be%d0%bb-%d0%b3%d0%b5%d1%80%d0%b1-%d0%b8-%d1%81%d0%b4/", "text": "Президентът на ЕНП Жозеф Дол и генералният секретар на ЕНП Антонио Лопес отправиха поздравления към премиера и лидер на ГЕРБ Бойко Борисов и към председателя на СДС Румен Христов за общата листа на европейските избори на 26 май. Двете партии надмогнаха своето его в името на по-силна и сигурна Европа, подчерта Жозеф Дол. И припомни в поздравителния си адрес, че стабилността в ЕС минава през победа на ЕНП. „Поздравления за ГЕРБ и СДС, затова че отговориха положително на моя призив за обединение“, заяви председателят на Европейската народна партия. „Вие показахте, че независимо от историята, да надмогнеш егото и да се обединиш в името на европейското бъдеще е възможно“, заявява Дол във видеопосланието си. „Убеден съм във вашата решителност да защитавате политиките и идеите на ЕНП. За Европа, която защитава ценностите и интересите ни в света. За обединена и единна Европа“, казва още председателят на ЕНП. Днес ГЕРБ и СДС обявяват своята листа с евродепутати в зала 6 на НДК.", "date": "2019.03.31", "title": " Президентът на ЕНП Жозеф Дол: ГЕРБ и СДС надмогнаха егото в името на силна Европа"}
{"url": "https://trud.bg/%d1%81%d1%82%d0%b5%d1%84%d0%b0%d0%bd-%d0%b1%d0%b0%d0%bb%d0%b0%d0%b1%d0%b0%d0%bd%d0%be%d0%b2-%d0%ba%d1%8a%d0%bc-%d0%b3%d1%80%d0%b0%d0%bd%d0%b8%d1%87%d0%b0%d1%80%d0%b8%d1%82%d0%b5-%d0%b2%d0%b8%d0%b5/", "text": "Над 400 служители от Гранични войски участваха в 6-тия Национален събор „Граничарите на България“, посветен на 141 години от обособяването на държавните граници, 73 години от създаването на Гранични войски, 21- годишнината на ГД „Гранична полиция“, 68 години от създаването на 13-ти граничен отряд. В с. Вълче поле те се поклониха пред паметника, изграден в чест на граничарите Асен Илиев, Стоил Косовски и Георги Стоименов, съобщиха от пресцентъра на МВР. Героизмът на 13-ти Граничен отряд бе почетен пред паметния мемориал в с. Малко Градище. Церемонията приключи с тържествен концерт в НЧ “Братолюбие-1884“ в Любимец. По покана на организатора на събитието –  община Любимец , на възпоменателното тържество присъстваха заместник-министърът на вътрешните работи Стефан Балабанов, директорът на ГДГП гл.комисар Светлан Кичиков, представители на  МО, народни представители от региона, зам.-областният управител, кметове от съседни общини и бивши, настоящи служители на Гранична полиция. След официалното откриване и приветствие от кмета на Любимец Анастас Анастасов, слово произнесе и зам.-министър Стефан Балабанов. „Вие сте хора с изключително отговорната мисия да пазите и защитаване границите ни. Благодаря на всички, които днес с чест и достойнство отдадохте почит на загиналите в защита на границите ни“. Под мотото „Нито крачка назад! Зад нас е България“ с израз на уважение и признателност, зам.-министър Балабанов раздаде почетни плакети на комисар Г. Матеров-началник на ГПУ-Ново село, на комисар Г. Гинчев – началник ГПУ-Ивайловград, на ст.инспектор В. Делчев – началник група охрана към ГПУ Ново село и гражданска награда на Стоян Хадживеличков – модератор на граничарите в България. От своя страна, кметът на Любимец удостои с плакет на града министър Младен Маринов и главен комисар Светлан Кичиков.", "date": "2019.03.31", "title": " Стефан Балабанов към граничарите: Вие сте хора с изключително отговорна мисия"}
{"url": "https://trud.bg/%d1%86%d0%b2%d0%b5%d1%82%d0%b0%d0%bd-%d1%86%d0%b2%d0%b5%d1%82%d0%b0%d0%bd%d0%be%d0%b2-%d0%bd%d0%b5%d0%ba%d0%b0-%d0%bd%d0%b8-%d0%bd%d0%b0%d1%80%d0%b8%d1%87%d0%b0%d1%82-%d0%bc%d0%b0%d1%88%d0%b8%d0%bd/", "text": "Това, което ние направихме още на 20 януари бе, да обявим нашата хронограма за европейските избори. Обявихме, че на 31 март ще обявим листата ни, заяви шефът на предизборния щаб на ГЕРБ Цветан Цветанов в словото си по време на представянето на кандидатите на ГЕРБ и СДС за евровота. „Смятам, че ГЕРБ загърби егото си и проведе един прагматичен диалог със СДС“, допълни той. Листата на ГЕРБ дава възможност за интегритет и днес повече от всякога се нуждаем от това обединение, каза Цветанов. Европейският път няма алтернатива – много са онези, които днес излагат различни аргументи срещу това, продължи той. По думите му противниците на ГЕРБ ще водят агресивна кампания, но от щаба на управляващите ще се концентрират върху градивните политики за влизането ни в Еврозоната и в Шенген. „Искаме дебнат за Европа и за бъдещето на Европа, а не дебат, който ни разединява“, каза още Цветан Цветанов. ГЕРБ ще се регистрира отново първа в ЦИК за предстоящите избори, каза още той и допълни: „Нека нашите опоненти ни наричат „машина за избори”!” Цветанов подчерта, че номинациите в ГЕРБ идват от всички 265 общини на страната.", "date": "2019.03.31", "title": " Цветан Цветанов: Нека ни наричат машина за избори"}
{"url": "https://trud.bg/%d0%bc%d0%b0%d1%80%d0%b8%d1%8f-%d0%b3%d0%b0%d0%b1%d1%80%d0%b8%d0%b5%d0%bb-%d0%b2%d0%be%d0%b4%d0%b8-%d0%bb%d0%b8%d1%81%d1%82%d0%b0%d1%82%d0%b0-%d0%bd%d0%b0-%d0%b3%d0%b5%d1%80%d0%b1-%d0%b8-%d1%81%d0%b4/", "text": "Зам.-председателят на ГЕРБ и шеф на предизборния щаб Цветан Цветанов представи общата листа на ГЕРБ и СДС за предстоящите европейски избори. Листата е подредена както следва: 1. Мария Габриел (ГЕРБ). Настоящият български еврокомисар. Два пъти обявявана за евродепутат на годината. 2. Андрей Ковачев (ГЕРБ). Евродепутатът с най-голям опит в ЕП от всичките си колеги в листата. 3. Андрей Новаков (ГЕРБ). Евродепутат. 4. Ева Майдел (ГЕРБ). Евродепутат. 5. Асим Адемов (ГЕРБ). Евродепутат. Учител по БЕЛ и бивш директор на училище в Гърмен. 6. Александър Йорданов (СДС). Политик и дипломат, литературен историк и критик. Бивш министър и посланик. 7. Лиляна ПАвлова (ГЕРБ). Депутат. Министър на регионалното развитие във второто правителство на Бойко Борисов. Министър по европредседателството в настоящия кабинет. 8. Емил Радев (ГЕРБ). Евродепутат в настоящия ЕП. 9. Ивелина Василева (ГЕРБ). Министър на околната среда и водите във второто правителство на Бойко Борисов. Депутат. Експерт по европроекти. 10. Марин Захариев (ГЕРБ). Зам.-кмет с ресор европейски фондове на Смолян. 11. Иво Ралчовски (ГЕРБ). Лекар, специалист по очни болести. Общински съветник от Враца. 12. Младен Шишков (ГЕРБ). Строителен инженер и треньор по карате. Депутат и бивш общинар в Раковски. 13. Николай Диков (ГЕРБ). Автомобилен състезател. Член на младежкото ГЕРБ в Стара Загора. 14. Камен Костов (ГЕРБ). Зам.-областен управител на Сливен. 15. Йоана Йончева-Фильова (ГЕРБ). Завършила в САЩ. Върнала се е в България след 10 години  зад граница. Майка на три момчета. 16. Жечо Станков (ГЕРБ). Зам.-министър на енергетиката 17. Илия Лазаров (СДС). Главен секретар на СДС. Началник на кабинета на президента Петър  Стоянов.", "date": "2019.03.31", "title": " Мария Габриел води листата на ГЕРБ и СДС\t"}
{"url": "https://trud.bg/%d0%b3%d0%b5%d1%80%d0%b1-%d0%b8-%d1%81%d0%b4%d1%81-%d0%bf%d1%80%d0%b5%d0%b4%d1%81%d1%82%d0%b0%d0%b2%d1%8f%d1%82-%d0%ba%d0%b0%d0%bd%d0%b4%d0%b8%d0%b4%d0%b0%d1%82%d0%b8%d1%82%d0%b5-%d1%81%d0%b8-%d0%b7-2/", "text": "ГЕРБ и СДС представят кандидатите си за членове на Европейския парламент. Двете партии обявиха, че ще участват заедно в евровота, като СДС ще получи две места в листата. През седмицата станаха ясни и предложените от СДС кандидати за евродепутати – това са Александър Йорданов и Илия Лазаров. Те ще бъдат поставени съответно на 6-о и 17-о място в евролистата. За нейн водач се очаква да бъде издигната еврокомисарят Мария Габриел, която има най-много номинации от структурите на ПП ГЕРБ.", "date": "2019.03.31", "title": " ГЕРБ и СДС представят кандидатите си за членове на Европейския парламент (НА ЖИВО)"}
{"url": "https://trud.bg/%d0%b2%d0%bb%d0%b0%d0%b4%d0%b8%d1%81%d0%bb%d0%b0%d0%b2-%d0%b3%d0%be%d1%80%d0%b0%d0%bd%d0%be%d0%b2-%d0%be%d1%82-%d0%bf%d0%be%d1%81%d0%bb%d0%b5%d0%b4%d0%bd%d0%b8%d1%82%d0%b5-%d0%b5%d0%b2%d1%80%d0%be/", "text": "От последните европейски избори до сега минималната работна заплата у нас е нараснала със 65%, средната – с близо 50%, а БВП – с 40%. Това каза министърът на финансите Владислав Горанов по време на представянето на кандидатите на ГЕРБ и СДС за евровота. „Това са постижения, които са плод от една страна на огромните усилия, които полага българското управление в лицето на ГЕРБ, така също и на партньорството с европейските икономики, с които в годините ставаме все по-зависими и по-зависими“, допълни той, като отбеляза, че 85% от българския износ са свързани с ЕС. „Нашите политически опоненти няма да допуснат цивилизован дебат за европейските ценности и ще ни връщат във всеки един момент в бита в България, който именно на европейската интеграция и усилията, които сме полагали в последните години, се подобрява значително“, каза още Горанов. Вицепремиерът Томислав Дончев подчерта от своя страна, че ГЕРБ е по-единна от всякога. И заяви, че на партията не й трябват „остриета в листата”, а доказани експерти и лидери.", "date": "2019.03.31", "title": " Владислав Горанов: От последните евроизбори минималната работна заплата нарасна с 65%"}
{"url": "https://trud.bg/%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%b1%d0%be%d1%80%d0%b8%d1%81%d0%be%d0%b2-%d0%ba%d1%8a%d0%bc-%d0%b0%d0%ba%d1%82%d0%b8%d0%b2%d0%b0-%d0%bd%d0%b0-%d0%b3%d0%b5%d1%80%d0%b1-%d0%b8/", "text": "За хората от БСП апартаментите не са проблем. Те са свикнали да живеят в резиденции, но лошо ни удариха. Надявам се да е голяма обица на ухото. Забранявам ви да се вкарвате в говоренето с омраза. Това каза премиерът и лидер на ГЕРБ Бойко Борисов в обръщението си към своите по време на представянето на общата евролиста на ГЕРБ и СДС. Борисов припомни старата поговорка „Откъдето е жената, от там е родата” по повод на фамилните имена на Мария Габриел и Ева Майдел и атаките по тази линия от страна на БСП. „Изборите за Европейски парламент винаги са минавали под мотото, че не са важни и че „пращаме в Брюксел чиновници”, каза Борисов. Но припомни битката, която месеци водиха евродепутатите срещу пакета „Мобилност”, който е в ущърб на българските превозвачи. „Няма да говоря повече за БСП. По ми е жал за онези другите отдясно, които ще се борят срещу нас. Тяхната задача е да върнат БСП на власт“, коментира още Борисов. „Аз нямам съмнение, че тази листа е по-добра от всяка една. В нея има интелигентни, млади, знаещи, можещи и красиви хора“, подчерта той. С всичките си грешки продължаваме да сме първа политическа сила, защото си понасяме наказанията, взимаме си забележка и продължаваме. Който не работи той не греши. Удариха ни лошо, понесохме си шамара и искам оттук да излезем силни и обединени, призова Борисов. От своя страна Румен Христов, председател на СДС заяви, че обединението за европейските избори е повече от логично. А прогнозните му резултати са за 8 евродепутати в семейството на ЕНП.", "date": "2019.03.31", "title": " Премиерът Борисов към актива на ГЕРБ и СДС:  Забранявам ви да говорите с омраза (СНИМКИ)"}
{"url": "https://trud.bg/%d0%bc%d0%b0%d1%80%d0%b8%d1%8f-%d0%b3%d0%b0%d0%b1%d1%80%d0%b8%d0%b5%d0%bb-%d0%b5%d0%b2%d1%80%d0%be%d0%ba%d0%be%d0%bc%d0%b8%d1%81%d0%b0%d1%80-%d0%b8-%d0%b2%d0%be%d0%b4%d0%b0%d1%87-%d0%bd%d0%b0-%d0%bb/", "text": "Европа се намира в труден момент, но България показва, че може да е обединител. Това каза водачът на листата на ГЕРБ и СДС Мария Габриел по повод на общата листа на двете партии. Тя благодари на премиера Бойко Борисов за доверието за първото място в евролистата и на председателя на СДС Румен Христов за диалога между двете партии. Мария Габриел подчерта, че е време да „настроим часовниците си” за европейските” приоритети на страната ни. „Дали това ще бъде киберсигурността, Шенген, Еврозоната, дигитализацията – темите са много, но нека не позволим други да ни ги задават”, призова Габриел. „Днес е един добър ден за българската демокрация”, повтори култовата си фраза от 1992 година шестият в листата на ГЕРБ и СДС Александър Йорданов. Той се обърна към двамата партийни лидери: „Радвам се, че отново ще изпитам радостта от победата над БСП”. Ще ви обърна внимание на една символика в политиката – Корнелия Нинова често се кипри на кон, но е важно да не позволим партията й да не яхне държавата, призова Александър Йорданов. Със съюзяването си ГЕРБ и СДС показаха европейска политическа зрялост, показахме национална отговорност. Ние сме тези, които трябва да се противопоставят на лошите сценарии за България и Европа, подчерта Йорданов. „Благодаря на Бойко Борисов затова, че той издигна висока бариера пред амбициите на БСП да се върне отново на власт“, добави той.", "date": "2019.03.31", "title": " Мария Габриел, еврокомисар и водач на листата на ГЕРБ и СДС: България показва, че може да е обединител"}
{"url": "https://trud.bg/%d0%b4%d0%be%d1%86-%d1%81%d0%be%d1%82%d0%b8%d1%80-%d0%bc%d0%b0%d1%80%d1%87%d0%b5%d0%b2-%d0%b2-%d0%bf%d1%8a%d1%80%d0%b2%d0%b8%d1%82%d0%b5-%d0%b4%d0%bd%d0%b8-%d1%81%d0%bb%d0%b5%d0%b4-%d1%81%d0%bc/", "text": "Бъдете по-внимателни на пътя, защото в първите дни след смяната на часовото време катастрофите зачестяват. Това предупреди доц. Сотир Марчев, кардиолог, по  . По думите му се увеличава и броят на инфарктите. Това, с което ни убива смяната на времето, е безсънието, а не дали ще е лятно или зимно часово време, уточни кардиологът. Неговият съвет е да се опитваме да си лягаме по-рано, за да преодолеем проблема с недоспиването. „Хроничното недоспиване води до напълняване, сърдечно-съдови заболявания, лоша реализация“, предупреди лекарят. Срещу сърдечно-съдовите заболявания той препоръчва и да намалим червеното месо и като цяло животинските храни.По думите на доц. Марчев неразположението от смяната времето ще премине до четири дни.“", "date": "2019.03.31", "title": " Доц. Сотир Марчев: В първите дни след смяната на часовото време катастрофите зачестяват"}
{"url": "https://trud.bg/%d0%b4%d0%b0%d0%bd%d0%b8-%d0%bc%d0%b8%d0%bb%d1%81-%d0%b1%d0%b8%d0%b2%d1%88%d0%b8%d1%8f%d1%82-%d0%bd%d0%b0%d1%86%d0%b8%d0%be%d0%bd%d0%b0%d0%bb-%d0%bd%d0%b0-%d1%82%d1%80%d0%b8%d1%82%d0%b5/", "text": "Дани Милс е един от най-коравите английски защитници. Легенда на славния „Лийдс“, с който игра полуфинали за Купата на УЕФА и Шампионската лига. На Мондиал 2002 игра във всички пет мача на Англия, която отпадна на четвъртфинала.  Милс беше поканен да бъде част от отбора на световните звезди на снежното световно първенство в Ароза. Там железният защитник даде ексклузивно интервю за „Труд“ и се съгласи да прогнозира двете европейски квалификации между Англия и България през есента.  – Вярно е, но за мен е различен опит. Ароза е невероятно красиво място. Състезанието също е супер. Освен това е интересно да се срещнеш със звезди от миналото, с много от тях не се познавам. Всички имаме една обща страст – футболът.  – Заради контузия наистина прекалено рано спрях да играя. Гадно ми беше, но го приех. Старая се да пазя добрата форма. Тренирам често и ще видим колко време ще съм така.  – Просто е невероятно. Като малко момче гледах непрекъснато мачовете по телевизията. Мечтаех да съм част от тях. И до ден днешен Висшата лига е най-атрактивното първенство. С моите приятели си говорихме какво би било и ние да сме вътре. За мен сънят се сбъдна  – /Хаха/ Ние влязохме, изпаднахме и… аз напуснах. Но хайде за мача. Да играеш финалния плейоф за влизане във Висшата лига е нещо огромно. Не само заради парите. Това е мач, в който са замесени не само футболисти и треньори, но също и фенове, служители в клуба. Заради един удар от дузпа кариерата ми можеше да замине в съвсем различна посока. Но ние победихме след 4:4 и дузпи. Ако не бяхме успели, кой знае къде щеше да ме отведе съдбата. Затова този момент ще си го пазя като много сладък за цял живот. Съдбите на много хора зависят и се променят от такъв двубой.  – Бях едва на 21 години. „Уембли“ беше препълнен. Не си спомням с подробности мача, защото напрежението беше огромно. Бях абсолютно фокусиран. За мен животът беше футбол, футбол и пак футбол. Когато се гледам на запис по телевизията и виждам как съм грешил в хода на мача. Направо ужасно.  – Разбира се, че съм самокритичен. Всеки иска да прави възможно най-доброто. Дори в Ароза на снега излизам от кожата си, когато сбъркам.  – Няма как да го забравя. Беше срещу „Нюкасъл“. Дълго играхме с човек по-малко, но завършихме 0:0. Но да ви припомня какви славни футболисти играеха за съперника – Джон Барнс и Алън Шийрър. А ние бяхме малкият „Чарлтън“. Помня, че нямахме дори имена на гърба на фланелките. Всички бяха от 1 до 11. За нас беше нещо велико, че играхме на „Сейнт Джеймсис Парк“. И че всеки от нас гордо можеше да каже: „Аз съм футболист от Висшата лига!“ Сензационно чувство.  – Да, знам. О, колко трудно за произнасяне му беше името. Можете ли да ми го припомните?  – Да, точно така е. Аз не останах дълго в „Чарлтън“. Но престоят ми беше емоционален – влизане, изпадане. След това отидох в „Лийдс“.  – Много класен футболист беше. Остана дълго време в „Чарлтън“. Българите сте малко нещастни в миналото. Винаги сте имали фантастични футболисти, но никога достатъчно в един тим, за да направите нещо наистина велико.  – Да, там беше добре. Но аз говоря да спечелиш нещо. Да си номер едно в света. Затова казвам, че на България липсваха необходимите за такъв удар 7-8 футболисти от световна класа по едно и също време.  – Още откакто бях съвсем малко момче. „Лийдс“ беше трети или четвърти във Висшата лига. Отборът бе пълен с младоци и това много ме впечатляваше. Там можеше да има място и за мен. Така аз един сезон играех в Чемпиъншип, на следващия във Висшата лига, а на по-следващия – в полуфинал за Купата на УЕФА. А още един сезон по-късно дори в полуфинал на Шампионската лига. Представете си в каква приказка живеех – Чемпиъншип, Висша лига, полуфинал в двата европейски турнира. Все едно всички чудеса на света ми се случваха.  – Ужасно е /(хаха)/. Получихме урок по футбол. Те бяха толкова добри. Не помня колко пъти ние се срещнахме с топката. Те я подаваха, подаваха, подаваха… А ние само питахме: „Къде е топката, къде е топката?“ Да, взехме си добър урок. За щастие после трябваше да играем срещу „Милан“ и победихме. В последната минута вратарят Дида пусна топката между краката си. Тогава започнахме да вярваме.  – Не, защото Гайска Мендиета, който бе и тук в Ароза, играеше тогава. По това време „Валенсия“ беше специален отбор. Уникални футболисти. Да, и ние бяхме добри. На нашия стадион „Елън Роуд“ направихме 0:0, но на реванша технически тотално ни надиграха. Владееха топката, подаваха я, вкарваха голове. Нашият лимит беше полуфиналът. Справихме се невероятно добре. Бяхме в група с „Барселона“ и „Милан“, изхвърлихме „Барселона“. После бяхме във втора група с „Реал“ и „Лацио“, отстранихме „Лацио“. После на четвъртфинал успяхме срещу „Депортиво“ (Ла Коруня). Достатъчно добре е.  – Защото когато изпаднеш, те наляга изключително трудна финансова криза. Случи се с много отбори. Често дори изпадаш от Висшата лига, а после по инерция и от Чемпиъншип. Примери се „Съндърланд“, „Саутхемптън“. В днешния футбол парите наистина са прекалено важни.  – Два различни края на Англия, голямо разстояние. Хиляда километра един от друг. Бели рози, червени рози – препратката е към гражданската война. Освен това Ерик Кантона отиде от „Лийдс“ именно в „Манчестър Юнайтед“. Веднага спечели Висшата лига. Натрупа се омраза. Това е битката между Йоркшир и Ланкшир. Наистина голяма вражда.  – Няколко.  – Никога!  – Може би веднъж ги бихме на „Елън Роуд“. Но не съм сигурен.  – С „Мидълзбро“ единствено успях да победя „Манчестър Юнайтед“ на „Олд Трафорд“. Отборът беше събрал много силни английски футболисти. А към тях се присъединиха Мендиета и Жуниньо. Спечелихме Купата на лигата. Първата в историята на „Мидълзбро“. Наистина този тим заслужаваше специално внимание и отношение. Бях щастливец да съм част от него.  – Нямам загубен. Две от две победи.  – Заради пари. Нямаха пари да ми плащат. Моят договор беше много добър и се наложи да си тръгна.  – Нормално е – обичам отбора, а моят син играе там. Имам приятели, които също са фенове на „Лийдс“. При всяка възможност, която ми се отдаде, отивам да гледам. Все пак изкарах пет прекрасни години в „Лийдс“. Живея там и до днес. Клубът е близо до сърцето ми.  – Един обикновен тим от Висшата лига. Средна ръка. Основната цел бе да не изпадне. В първия сезон завършихме осми или девети. И това се приемаше за успех. Сега ситуацията е съвсем различна. Шейховете инвестират много пари. Стадион, инфраструктура, селекция – „Манчестър Сити“ е съвсем различен клуб от моето време.  – Прав сте – истинска легенда. Като играч беше феноменален. Избиран за номер едно в Европа. Като треньор обичаше винаги отборите му да играят само в атака. Но пък това не винаги е сполучливо.  – Брайън Кид и Стив Макларън. Тотално различни един от друг, но общото им е, че са перфектни.  – Мартин Петров, който играеше в „Манчестър Сити“. Той не само биеше от всякакви позиции, но и можеше да вкара гол. И 50 метра не го плашеха.  – Със сигурност доста съм го ритал. Никога няма да простя на който и да е нападател.  – О, да, още един фантастичен футболист. Много техничен. Рядко съм срещал играч с толкова много качества.  – Защото не е моя работа – /хаха/. Моята работа е да не позволявам да ни вкарват.  – Мисля, че седем. Не са много.  – Когато вкарах на „Евертън“. Тогава бях в „Манчестър Сити“. Стрелях от много далече. Двубоят беше от сутрешните неделни мачове.  – Брилянтна е. Мисля, че „Манчестър Сити“ ще стане шампион. Видяхте колко пъти отборът бие с 6:0, 7:0, дори 9:0. Просто невероятно. Мисля, че „Сити“ има нещо повече от „Ливърпул“. Ще бъде интересно до края. И „Сити“ ще е шампион.  – Две са причините. Първата е, че имаме твърде много посредствени футболисти. А немалко чужденци се оказват по-евтини на пазара. А Висшата лига изисква клубовете да купуват наистина най-доброто. Затова целта е да се вземат най-добрите легионери. Така нашите млади надежди бягат. Джейдън Санчо е звезда в „Борусия“ (Дортмунд). Калъм Хъдсън-Одой ще отиде през лятото в „Байерн“. Трябва да се промени това. Трябва английските футболисти да станат по-силни технически. Ако следват примера на Санчо и Хъдсън-Одой, ще се увеличат англичаните във Висшата лига.  – Не, правят го. Проблемът е, че играчи между 19 и 21 години не получават шанс да са титуляри във Висшата лига. В Европа футболът е някак по-техничен. Вижте например футболистите на „Аякс“. Германците също. На 21 години вече имат по 100 мача в професионалния футбол. Вижте нашите Лофтус-Чийк или Роус Баркли – при тях е лимитиран шансът за изява. Те се нуждаят да са на терена. Там ще се научат как да играят правилен футбол.  – Реално клубовете вече са длъжни да назначават големи имена. А англичаните някак не са популярни.  – И двата. Играят много добре в атака, мощно пресират, а в отбрана са стабилни. А резултатите показват, че те се справят.  – Великолепен треньор. Неговите статистики говорят сами за него. Ако не го харесваш, не го назначавай. Моуриньо е победител и никой не може да го оспорва.  – Играчите не успяха да се нагодят на неговия стил. Освен това нямаше късмет. Клубът не му даде пари, за да привлече най-добрите, които искаше.  – Нормално е, защото и „Реал“, и „Барселона“ купуват в точния момент едни от най-добрите. Най-печеливши са най-техничните отбори. Англичаните трябва да го разберат това. Но мисля също, че този сезон „Сити“ има голям шанс да спечели Шампионската лига.  – В миналото Висшата лига беше прекалено силова. Щяха много да ги ритат. Много агресия щяха да изтърпят. С Гуардиола и Клоп нещата започнаха да се променят. С техния стил все по-големи футболисти ще се престрашат да дойдат във Висшата лига.  – Просто фантастични. Това е най-добрият опит, който съм събирал в моя живот. Като дете мечтаеш да играеш за родината си. А вече като елитен футболист мечтаеш да си на световно първенство. Имам пет мача на мондиал и никой не може да ми отнеме този спомен. Аз успях! Много е трудно да се опише.  – Нямаше късмет. Истината е, че Бразилия беше по-добър тим от нас. Вижте само кои ни победиха – Кафу, Роналдо, Ривалдо, Роналдиньо, Роналдо, Жилберто Силва. Какъв отбор само! Настръхвам като си помисля за тях.  – Беше му много тежко. Този гол на Роналдиньо е супер късмет. Нито е вкарвал подобен преди, нито след този мач. Просто понякога се случват такива неща.  – Давид де Хеа не правили грешки? Всеки вратар ги прави. Идва момент, когато се случва. Дано на следващото европейско първенство Англия да се представи наистина добре.  – Трудно ми е да отговоря. Липса на късмет.  – Невероятен турнир, на който Англия се представи прекрасно. Млад отбор имахме, играхме красив футбол. Липсваше ни само малко опит. В Англия никой не очакваше, че ще се класираме на полуфинал. Но тези млади момчета тепърва започват да играят в националния отбор.  – Англия ще спечели без никакви проблеми. Два пъти с по 4:0.", "date": "2019.03.31", "title": " Дани Милс, бившият национал на „трите лъва“, ексклузивно пред „Труд“:  Англия срещу България? Два пъти по 4:0"}
{"url": "https://trud.bg/%d0%b2%d1%8a%d0%b7%d1%80%d0%b0%d1%81%d1%82%d0%b5%d0%bd-%d0%bc%d1%8a%d0%b6-%d0%b7%d0%b0%d0%b3%d0%b8%d0%bd%d0%b0-%d0%bf%d1%80%d0%b8-%d0%bf%d0%be%d0%b6%d0%b0%d1%80-%d0%b2-%d1%82%d1%80%d1%8a%d0%bd%d1%81/", "text": "Възрастен мъж е загинал при пожар в трънското село Долна Мелна, съобщи  Р. Инцидентът станал в следобедните часове вчера. Запалили са се сухи треви, като огънят обхванал и част от гората. Пламъците застигнали мъжа на път към дома му. Той се опитал да гаси, но дрехите му се запалили, разказват хора от селото. Мъжът е починал в линейката на път към болницата.", "date": "2019.03.31", "title": " Възрастен мъж загина при пожар в трънско"}
{"url": "https://trud.bg/%d1%84%d0%b5%d1%82%d0%b5%d0%bb-%d1%81%d0%b5-%d0%b7%d0%b0%d0%bc%d0%b8%d1%81%d0%bb%d0%b8-%d0%b7%d0%b0-%d0%be%d1%82%d0%ba%d0%b0%d0%b7%d0%b2%d0%b0%d0%bd%d0%b5/", "text": "Себастиан Фетел не одобрява непрекъснато променящите се правила във Формула 1 и дори намекна за оттегляне ако нещата стигнат твърде далеч. Звездата на „Ферари“ не е щастлив от мерките, които собствениците „Либърти Медия“ въвеждат в търсене на повече популярност. Очаква се до края на тази година да бъдат уточнени регулациите, според които ще се изготвят колите за 2021-а.  „Засега съм сигурен, че ще карам тази и следващата година, после не знам – заяви германецът. – Формула 1 вече не е това, което беше. Вече сме повече шоу, отколкото спорт.“  Според бившия шампион Нико Розберг обаче проблемът на Фетел е новият му съотборник Шарл Льоклер, който втори уикенд показва, че не отстъпва на звездата. 21-годишният пилот от Монако спечели поулпозишън за Гран при на Бахрейн, а състезанието завърши късно снощи.  „Льоклер се справя великолепно и съм сигурен, че Фетел е бесен от това“, смята Розберг. Младата надежда на „Ферари“ обаче побърза да засвидетелства уважението си към именития си съотборник.  „Много съм щастлив, че съм в един тим с него – призна Льоклер. – Себастиан е голям пилот и аз се уча от него всеки ден. За мен е чест понякога да се класирам пред него.“", "date": "2019.03.31", "title": " Фетел се замисли за отказване"}
{"url": "https://trud.bg/%d0%b4%d0%b0%d0%bd%d0%b8%d0%b5%d0%bb%d0%b0-%d0%b4%d0%b0%d1%80%d0%b8%d1%82%d0%ba%d0%be%d0%b2%d0%b0-%d0%b0%d0%ba%d0%be-%d0%b3%d0%b5%d1%80%d0%b1-%d1%81%d0%bf%d0%b5%d1%87%d0%b5%d0%bb%d0%b8-%d1%83%d0%b1/", "text": "Ако убедително спечелим изборите за Европейски парламент, ще е ясно, че това са политическите нагласи в обществото и колегите от БСП трябва да се върнат в парламента. Това заяви пред   новият председател на парламентарната група на ГЕРБ Даниела Дариткова Задачата за вкарване на 7-8 депутати от листата на ГЕРБ и СДС в Европарламента, каквато цел очерта зам.-председателят на ГЕРБ Цветан Цветанов, е „амбициозна“, каза Дариткова. И посочи, че платформата за изборите, която ще бъде представена днес, ще бъде съобразена с тази на Европейската народна партия (ЕНП). Ние поехме морална отговорност, каза Дариткова визирайки т.н. „Апартаментгейт“ за покупка на луксозни апартаменти от представители на властта на цени под пазарните. „Всеки един от замесените в тези предизвикани скандали показа последователното поведение на всеки един политик от нашата партия. Оставките са израз на такава морална отговорност. Смятам, че това ще минимализира щетите и ще ни върне в политическия дебат, който е актуален в момента – за бъдещето на Европа“. „След всички подадени оставки ПП ГЕРБ ще излезе монолитна и консолидирана, без да се поддаваме на интриги, които са ни привнесени отвън“, каза Дариткова в отговор на въпрос дали не вижда в „Апартаментгейт“ по-голям заговор с международни елементи, включително предполагаема руска хибридна връзка. Според нея няма основание да се смята, че има политическа криза, въпреки че в 44-ото Народно събрание „се поддържа сложно парламентарно мнозинство предвид на това, че опозицията непрекъснато саботира този парламент“. „Не е голяма мъка намирането на стабилно мнозинство в парламента и осигуряването на кворума“, каза Дариткова, като посочи, че БСП отсъства почти месец от пленарна зала, но национално отговорните партии, дори от опозицията, работят в интерес на българските граждани. Хоризонтът на това коалиционно управление е 2021 г., подчерта Дариткова. Тя категорично отрече да е оказван външен натиск за приемане на поправки в Закона за вероизповеданията. „Категорично“ бе отговорът на Дариткова на твърдението, че върху българските депутати не е оказван натиск от турски или каквито и да било други фактори за приемане на определени текстове в този закон. Във връзка с отказаното от Турция извинение след изказването на външния министър Мевлют Чавушоглу за намеса в поправките в Закона за вероизповеданията Дариткова смята, че „случката не е докрай изяснена“. „Нека да минат изборите в Турция днес, да се успокоят страстите. Смятам, че усилията, които положиха премиерът Бойко Борисов и външно министерство, ще дадат резултат. Защото категорично трябва да отречем – аз от гледна точка на парламента, а чухте отричане и от гледна точка на изпълнителната власт“, каза тя.", "date": "2019.03.31", "title": " Даниела Дариткова: Ако ГЕРБ спечели убедително евроизборите, БСП трябва да се върне в НС"}
{"url": "https://trud.bg/%d0%be%d1%80%d0%b3%d0%b0%d0%bd%d0%b8%d0%b7%d0%b8%d1%80%d0%b0%d1%82-%d1%82%d1%80%d1%83%d0%b4%d0%be%d0%b2%d0%b0-%d0%b1%d0%be%d1%80%d1%81%d0%b0-%d0%b2%d1%8a%d0%b2-%d0%b2%d0%b5%d0%bb%d0%b8%d0%ba%d0%be/", "text": "Поредната традиционна трудова борса ще срещне работодатели и търсещи работа от област Велико Търново и съседните региони. Тя ще се проведе на 17 април от 10.30 часа в зала „Преслав” на гранд хотел „Велико Търново“ в старата столица. Борсата отново ще е обща, а не специализирана. Има вероятност интересът за смяна на работното място или започване на нов ангажимент да не е голям. Причина за това е ниската безработица през последната година и началото на 2019-а. „Възможно е дори работодателите да са повече от търсещите”, коментира Бойка Ганева от Бюрото по труда в старата столица. Тя сподели, че в момента търсенето е по-голямо от предлагането. Има нужда от общи работници, строители, оператори в шевното производството. Младите хора предпочитат ангажимент по специалността си. Четирима са се конкурирали за едно работно място през февруари, отчете Бойка Ганева. Регистрираните безработни са били 1 992-ма. От тях в община Велико Търново – 1 396 души, в община Елена – 392-ма и в община Златарица – 204-ма. Равнището на безработицата за февруари в трите общини е 4.2 процента. То е по-ниско от това за страната и за региона, сочи статистиката.", "date": "2019.03.31", "title": " Организират трудова борса във Велико Търново на 17 април"}
{"url": "https://trud.bg/%d0%bf%d0%be%d1%81%d0%bb%d0%b0%d0%bd%d0%b8%d0%ba%d1%8a%d1%82-%d0%bd%d0%b8-%d0%b2-%d0%bc%d0%b0%d0%ba%d0%b5%d0%b4%d0%be%d0%bd%d0%b8%d1%8f-%d0%ba%d0%be%d1%80%d0%b8%d0%b4%d0%be%d1%80-%e2%84%968-%d0%b5/", "text": "Това е нова страница, при това най-значимата не само за страните, но и за целия регион. Имаме резултати в повече области. Една от тях е икономиката, където забелязваме увеличен интерес за инвестиции. Това казва българският посланик в Македония Ангел Ангелов в интервю за държавната агенция МИА по повод Договора за приятелство между двете държави, предаде  . „Само през тази година – през месец януари организирахме голям бизнес-форум в Скопие с участието на двама вицепремиери Томислав Дончев и Кочо Ангюшев, както и с участието на над 100 компании. Надявам се, че някои от тези фирми – от двете страни, ще намерят общ интерес за сътрудничество, чрез съвместни инвестиции в търговията“, припомня Ангелов. Посланикът подчертава, че за първи път от 11 г. е проведено заседание на Съвместния комитет за икономическо сътрудничество. “Всичко това са действия от страна на държавата, която създава условия за да може бизнесът да работи. Забелязваме увеличаване на търговския обмен, но има още пространство, защото има големи перспективи. В момента търговският обмен е на нивото от 2011 г., когато започна спад, по известни причини, включително и поради световната финансова криза. Сега се връщаме на това ниво и трябва да работим за постигането на 1 млрд евро. Това е психологически праг и за да го задминем ни е необходим търговски обмен от 1 млрд. евро, което обещаха двамата премиери”, припомня българският дипломат. “Тук е и нашата подкрепа за евроинтеграцията и НАТО. Бяхме сред първите страни, които ратифицираха протокола за членството на Македония в НАТО. По отношение на евроинтеграцията по време на нашето европредседателство през 2018 г. отново върнахме вниманието към региона, включително и с декларацията от София. Според нас трябва да продължи изпълнението на тази декларация и вярвам, че до края на румънското председателство ще имаме добър резултат“, казва още Ангел Ангелов. “Тук е и значението на Коридор №8. Това е приказка, за която говорим вече втори век, който най-накрая трябва да започне да работи. Виждаме, че се намериха пари за жп-линията от Скопие до границата. София трябва да построи само 2 км. Трябва да свържем и нашите магистрали. Коридор №8 е ключът. Ако изградим инфраструктурата, ще има повече туристи и повече бизнес… Очаквам до 5-6 години да започне да функционира жп-линията. От съвместната комисия излезе и едно важно решение – откриването на чартърен полет от Охрид до Варна”, каза още Ангел Ангелов.", "date": "2019.03.31", "title": " Посланикът ни в Македония: Коридор №8 е ключът към повече бизнес и туризъм"}
{"url": "https://trud.bg/%d0%b9%d0%be%d1%80%d0%b4%d0%b0%d0%bd%d0%ba%d0%b0-%d1%84%d0%b0%d0%bd%d0%b4%d1%8a%d0%ba%d0%be%d0%b2%d0%b0-%d0%b7%d0%b0-10-%d0%b3%d0%be%d0%b4%d0%b8%d0%bd%d0%b8-%d1%81%d0%be%d1%84%d0%b8%d1%8f-%d1%81/", "text": "През последните 10 години София се промени и стана истинска европейска столица. Това заяви кметът на София Йорданка Фандъкова на представянето на общата евродепутатска листа на ГЕРБ и СДС. „Благодарение на европейската солидарност получихме над 2 млрд. евро, които инвестирахме в развитието на София“, изтъкна тя, като посочи, че всичко това, което е получено, трябва да се доказва и отстоява. По думите й столицата е променила своя облик, както в транспортната сфера, също така е подобрила детските градини и образователната система. Само след година ще имаме общо нови 52 километра метро.  Близо 50% нови тролеи и първите за десетилетие 38 нови трамвая, каза още Фандъкова. „За тези 10 години София влезе в престижни класации като европейска столица с най-голям ръст на БВП. Свои офиси в София отвориха ключови компании. Тези факти са обективна оценка на работата, която сме свършили“, изтъкна кметът. Трябва да си дадем ясна сметка, че в предстоящата кампания европейският дневен ред ще бъде изместен от наши вътрешни теми, коментира още тя. „Знаем, че понякога сме ядосани, че политическите ни опоненти използват понякога лъжи, за да омаловажат свършеното от нас. Нека използваме кампанията за активна комуникация, за да даваме отговори на хората, защото всичко, което сме направили дължим на тяхното доверие и тяхната подкрепа“, призова Йорданка Фандъкова.", "date": "2019.03.31", "title": " Йорданка Фандъкова: За 10 години София се промени и стана истинска европейска столица"}
{"url": "https://trud.bg/%d1%81%d0%bb%d0%b8%d0%b2%d0%b5%d0%bd-%d0%b8-%d0%bd%d0%be%d0%b2%d0%b0-%d0%b7%d0%b0%d0%b3%d0%be%d1%80%d0%b0-%d0%b3%d0%b0%d1%81%d0%b8%d1%85%d0%b0-%d0%be%d1%81%d0%b2%d0%b5%d1%82%d0%bb%d0%b5%d0%bd%d0%b8/", "text": "Множество обществени сгради в Сливен и Нова Загора изгасиха осветлението си между 20,30 и 21,30 часа на 30 март в подкрепа на международна инициатива, израз на подкрепа към проблемите на околната среда и на активна позиция за тяхното решаване. „Часът на Земята“ е световна кампания, която се осъществява по идея на международната природозащитна организация WWF. За час бе спряно осветлението в сградите на общината, областната администрация, съдебната палата, художествената гимназия, кукления театър, административния съд, паметника на Хаджи Димитър на централния площад в Сливен. В Нова Загора бе изключено фасадното осветление на общината, историческия музей, средното училище „Христо Ботев“. За първи път инициативата се осъществява през 2007 г., в Австралия. В рамките на един час хората са изразили волята си за справяне с климатичните промени, като са загасили осветлението в домовете си, а сградите на знакови институции и паметници на културата са притъмнили фасадите си. Към момента „Часът на Земята“ се подкрепя от 170 държави и над 7000 града. В страната ни кампанията се провежда от 2009 г. насам.", "date": "2019.03.31", "title": " Сливен и Нова Загора гасиха осветлението в „Часа на Земята“"}
{"url": "https://trud.bg/%d0%be%d1%82%d0%ba%d1%80%d0%b8%d1%85%d0%b0-%d1%80%d0%b0%d1%84%d1%82%d0%b8%d0%bd%d0%b3-%d1%81%d0%b5%d0%b7%d0%be%d0%bd%d0%b0-%d0%b2-%d1%81%d0%b8%d0%bc%d0%b8%d1%82%d0%bb%d0%b8/", "text": "Кметът на Симитли Апостол Апостолов даде старт на новия рафтинг сезон в общината. „Пожелаваме си и тази година той да е безавариен, както и досега сме имали късмет. Дано реката да е по-пълноводна. Да сме живи и здрави и да имаме много гости през цялата година, тъй като в крайна сметка една от най-големите емблеми на нашата община си остава рафтингът“, заяви Апостолов. Той обясни, че проектът България-Гърция вече е спечелен и най-вероятно реализацията му ще започне до няколко месеца . Така Симитли ще има още една хубава рафтинг база, за да бъде пълна реката с туристи през цялото лято. Рафтинг център с лодки и екипировка, велописти и колела за планинско колоездене, това ще има още в парка в град Симитли. Общината започва изпълнение на нов проект, финансиран по Програмата за трансгранично сътрудничество Гърция – България 2014-2020. С проект „Ривър +“ община Симитли продължава развитието на екстремните спортове. По проекта общината ще изгради необходимата база и ще осигури оборудване за рафтинг спускания по речните бързеи на Струма и велокрос в парка с маршрути и оборудване за планинско колоездене. Инструкторът по рафтинг Станимир Станимиров също пожела успешен сезон и много туристи. Веднага след официалното откриване няколко лодки с туристи влязоха във водите на река Струма, за да се спуснат във водното приключение. Имаше и смелчаци с каяк, които самостоятелно се спуснаха по Струма.", "date": "2019.03.31", "title": " Откриха рафтинг сезона в Симитли"}
{"url": "https://trud.bg/%d0%ba%d0%b0%d0%b1%d0%b8%d0%bd%d0%b5%d1%82-%d0%b7%d0%b0-%d0%bf%d1%8a%d1%80%d0%b2%d0%b0-%d0%bf%d0%be%d0%bc%d0%be%d1%89-%d0%b8-%d0%b4%d0%b2%d0%b5-%d0%bd%d0%be%d0%b2%d0%b8-%d0%bf%d0%bb%d0%be%d1%89%d0%b0/", "text": "Работна среща на тема „Устойчиви инициативи и партньорства – превенция за сигурност” ще се проведе на 4 април в Центъра за превенция и спорт в село Балван. Форумът се организира от Дарителско сдружение „Св. Иван Рилски” под патронажа на кмета на Община Велико Търново Даниел Панов и областния управител проф. Любомира Попова. Очаква се да присъстват министри и ръководители на ведомства. По време на събитието ще бъдат открити две площадки на открито – за приложно колоездене и за оцеляване сред природата, както и кабинет за оказване на първа помощ, съобщи изпълнителният директор на Сдружението Благовеста Факирова. Ще бъдат представени книжка по родолюбие и наръчник с правила за безопасност на децата. Центърът за превенция и спорт работи с деца от 8 до 18-годишна възраст. От миналата година и с малчугани от ДГ „Соня”. Интерес към заниманията проявяват и ръководствата на ДГ „Здравец” и „Слънчев дом”, каза Факирова. От 10 април по график в центъра ще се обучават момичетата и момчетата от центровете за работа с деца и младежи в селата.", "date": "2019.03.31", "title": " Кабинет за първа помощ и две нови площадки откриват в Центъра за превенция в Балван"}
{"url": "https://trud.bg/%d0%bd%d0%b0%d0%bc%d0%b5%d1%80%d0%b8%d1%85%d0%b0-%d1%80%d0%b0%d0%b1%d0%be%d1%82%d0%b0-%d0%bd%d0%b0-%d0%b1%d0%bb%d0%b8%d0%b7%d0%be-600-%d0%b1%d0%b5%d0%b7%d1%80%d0%b0%d0%b1%d0%be%d1%82%d0%bd%d0%b8/", "text": "В област Шумен за месец на работа са били устроени 595 безработни лица, съобщават от Агенцията по заетостта. От тях 120 са младежи на възраст до 29 години, а 105 са били продължително безработни с регистрация в бюрата по труда над 1 година. Работодатели са заявили в бюрата по труда от областта 360 работни места, като най-много са в сферата на преработващата промишленост и селското стопанство. Така безработицата в регион Шумен е 10,2%, а броя на регистрираните без работа е 7 768. В сравнение с февруари 2018 г., хората на борсата са по-малко с близо 1 270 души, отчитат трудови посредници.  В град Шумен равнището на безработица е най-ниско в целия регион – 3,7%. В Шуменско е стартирало и обучение на 120 хора без препитание. Курсовете са по професии в сферата на услугите. Най-много ще бъдат включени в обучение за продавач-консултанти и касиери – по 40 човека. По 20 души ще придобият квалификация за застрахователи и готвачи. Предвижда се курсовете да приключат през месец юни 2019 г., като на част от успешно завършилите професионално обучение ще бъде осигурена 3 месечна заетост. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.31", "title": " Намериха работа на близо 600 безработни в Шуменско\t"}
{"url": "https://trud.bg/%d0%b7%d0%b5%d0%bc%d0%b5%d1%82%d1%80%d0%b5%d1%81%d0%b5%d0%bd%d0%b8%d0%b5-%d1%81-%d0%bc%d0%b0%d0%b3%d0%bd%d0%b8%d1%82%d1%83%d0%b4-62-%d0%bf%d0%be-%d1%80%d0%b8%d1%85%d1%82%d0%b5%d1%80-%d0%b2-%d0%b1/", "text": "Земетресение с магнитуд 6,2 бе регистрирано в близост до бреговете на Еквадор, предаде „Франс прес“, позовавайки се на Геоложкия институт на САЩ. До този момент няма данни за материални щети или опасност от вълни цунами. Епицентърът на труса бил на около 18,5 км дълбочина в Тихия океан, източно от град Гуаякил и на 27 км северно от град Санта Елена. През февруари в Еквадор имаше земетресение с магнитуд 7,5 на дълбочина 132 км и без жертви. През април 2016 г. трус със сила 7,8 отне живота на 673 души. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.31", "title": " Земетресение с магнитуд 6,2 по Рихтер в близост до бреговете на Еквадор"}
{"url": "https://trud.bg/%d0%ba%d1%8a%d1%80%d0%bb%d0%b5%d0%b6%d0%b8-%d0%bd%d0%b0%d1%85%d0%b0%d0%bf%d0%b0%d1%85%d0%b0-27-%d0%b2%d0%b0%d1%80%d0%bd%d0%b5%d0%bd%d1%86%d0%b8-%d0%b7%d0%b0-%d1%81%d0%b5%d0%b4%d0%bc%d0%b8%d1%86%d0%b0/", "text": "27 варненци са нахапани от кърлежи през последните 7 дни, сочат данни на Регионалната здравна инспекция. Въпреки че времето край морето е доста по-хладно, отколкото във вътрешността на страната, опасните гадинки са се пробудили в края на март, тъй като преди това в града е нямало нито един регистриран пострадал. За да защити населението, община Варна започва първата за тази година обработка против кърлежи. От понеделник започва пръскане на Морската градина, зоокъта, парковете в кварталите Аспарухово, Младост и Владиславово. През пролетната ваканция ще бъдат обработени и дворовете на училищата в града, а през следващата седмица – и районите край детските градини и ясли. Обработката ще става с биоциди за битова употреба с ниска токсичност, поясни Антоанета Тончева, директор на общинското предприятие „Дезинфекция, дезинсекция и дератизация“. Според нея зелените площи ще се третират рано сутрин или късно вечер, като районите ще бъдат обозначени с предупредителни табели.", "date": "2019.03.31", "title": " Кърлежи нахапаха 27 варненци за седмица"}
{"url": "https://trud.bg/%d0%ba%d0%be%d1%80%d0%be%d1%8f%d0%b4%d1%8a%d1%82-%d0%bd%d0%b0-%d0%b7%d0%b5%d0%bb%d0%b5%d0%bd%d0%b8%d1%82%d0%b5-%d0%bf%d0%bb%d1%8a%d0%b7%d0%bd%d0%b0-%d0%b2-%d0%bf%d0%b8%d1%80%d0%b8/", "text": "Короядът, който благодарение на „зелените“ се завъди на Витоша, е стигнал Пирин и унищожава иглолистните дървета. В отчета на Дирекцията на Националния парк за 2018-а година е отбелязано, че с вредителя са заразени стволове на над 2000 метра надмосрка височина. От администрацията вече обявиха обществена поръчка за 183 000 лева. На търга трябва да бъде избран изпълнител, който да се справи с проблема в НП „Пирин“. Както „Труд“ е писал през годините, заслугата за разпространението на вредителя в българските планини е на „зелените“. През 2001 година в резервата на Витоша – „Бистришко бранище“ смерч поваля стотици декари иглолистна гора. Вместо да вземат мерки за изнасяне на падналите стволове от местността, тогавашният директор на Природния парк Тома Белев и приближените му „еколози“ бездействат. В гниещите дънери се завъжда корояд, който унищожава смърчовите гори на Витоша. А насекомото вече е достигнало Рила, Родопите, Пирин. В отчета на администрацията на Националния парк посочват още един проблем – седем езера са силно замърсени от пашуването на животни. Заради това от Дирекцията ще ограничат достъпа до пасищата във високите части на планината.", "date": "2019.03.31", "title": " Короядът на „зелените“ плъзна в Пирин\t"}
{"url": "https://trud.bg/%d0%bf%d1%80%d0%be%d1%84-%d1%85%d1%80%d0%b8%d1%81%d1%82%d0%be-%d0%bf%d0%b8%d0%bc%d0%bf%d0%b8%d1%80%d0%b5%d0%b2-%d0%be%d1%82%d0%ba%d1%80%d0%b8%d0%b2%d0%b0-%d0%b4%d0%bd%d0%b8-%d0%bd%d0%b0-%d0%b0%d0%bd/", "text": "Дни на антарктическите науки ще се проведат във Велико Търново. Освен интригуващи документални филми и фотографии със спиращи дъха огромни ледени масиви, ще бъде представена и изложба на детски рисунки посетили Българската антарктическа база по време на 27-та Българска антарктическа експедиция. Творбите са на ученици от великотърновските училища – СОУ „Емилиян Станев“ и ОУ „П. Р. Славейков“. В рамките на два дни – 5-ти и 6-ти април от 11.00 до 17.00 часа в Изложбени зали „Рафаел Михайлов” ще бъдат представени интерактивни научни занимания и беседи за деца от различни възрасти. Очакват се на официално откриване да присъстват проф. Христо Пимпирев и фотографът Мирослав Цветанов. Дните на арктическите науки във Велико Търново са организирани от Образователна програма към Националния център за полярни изследвания на СУ „Климент Охридски“ и Bulgarian Antarctic Institute.", "date": "2019.03.31", "title": " Проф. Христо Пимпирев открива Дни на антарктическите науки в Търново"}
{"url": "https://trud.bg/%d0%b0%d0%ba%d1%82%d1%8c%d0%be%d1%80%d1%8a%d1%82-%d0%b4%d0%b0%d0%bd-%d1%84%d0%be%d0%b3%d0%bb%d1%8a%d1%80-%d0%bf%d1%80%d0%b5%d0%b4-%d1%82%d1%80%d1%83%d0%b4-%d0%b6%d0%b8/", "text": "Най-голямото предизвикателство беше да се науча да яздя кон Дан Фоглър е едно от най-ценните актьорски попълнения в сериала “Живите мъртви”. Той се присъедини към поредицата тази година и е една от звездите на деветия сезон Финалът на девети сезон е на 01.04. от 23 часа по FOX, а наскоро беше потвърдено, че “Живите мъртви” е подновен и за десети сезон. Във втората половина от девети сезон на “Живите мъртви” групите оцелели – вече познати и нови, продължават да се борят с последиците от събитията през изминалите 6 години. След изчезването на Рик много от героите са се отчуждили едни от други и, в някои отношения, са станали непознати и за самите себе си. Всички обаче знаят, че са в непосредствена опасност. Скоро ще си дадат сметка, че светът зад стените не функционира така, както са мислили. Интервюто с Фоглър е предоставено специално на “Труд” от FOX България.  – Дан, какво те провокира да се присъединиш към “Живите мъртви”? Ти каза, че преживяването на снимките е като да отидеш на сауна. Защо?   – Да, наистина беше като в сауна, защото Атланта е ужасно горещо място през лятото. Или си подготвен за невероятната горещина там или не си. Трябва да се примириш с положението, така че просто приех времето от момента, в който пристигнахме. Нямаше нужда да се преструвам, че ми е горещо или съм стресиран, защото това си идваше естествено с климата. Никога преди не съм бил на снимки, на които ми казват да не бърша потта от челото си (смее се) или дори добавят още. Просто такава е естетиката на сериалът. Всички са потни, изморени и притеснени. А защо се съгласих да участвам в “Живите мъртви”? Ами по това време се свързах с няколко сериала, които харесвам. Агентите ми се обръщаха към тях и им казваха “Ако има интересна история, в която да се включи Дан, ни кажете.” И в последствие от “Живите мъртви” ми се обадиха и ме попитаха дали бих изиграл ролята на Люк. Казах им “да” защото съм голям фен на комиксите и си помислих колко е яко, че ще имам възможността да се присъединя към такъв невероятен екип от актьори. Беше много вълнуващо. Отначало бях резервиран, защото не знаех какво да очаквам. Бях чувал, че е много горещо и има много буболечки и змии. Като при всяка нова работа си беше приключение, не знаеш какво ще се случи и изпитваш възможностите си. В крайна сметка много ми хареса и страхотно се забавлявах. – Спомена героя си Люк. Кои бяха най-големите предизвикателства, които срещна когато го пресъздаваше?   – Най-голямото предизвикателство, струва ми се, беше да се науча да яздя кон. Никога преди това не го бях правил и се страхувах, тъй като съм градско момиче, но беше страхотно. – Ти си познат на милиони зрители като Джейкъб Ковалски от “Фантастични животни и къде да ги намерим”. Кой персонаж ти допада повече – Джейкъб или Люк и какви са разликите между снимачните площадки на филма и на сериала?   – Все още имам много романтично виждане за всичко, което ми се случва. “Фантастични животни” комбинира много от нещата, които ме очароват и които обичам. Усещането беше като в стария Холивуд. Това е един поклон към всички онези магични филми, които са правени в миналото. От друга страна, стъпвайки на снимачна площадка на телевизионната продукция “Живите мъртви” – тя е глобален феномен сама по себе си, дори може би повече, заради жанра си, който обхваща много от човешките страхове. Така че фен базата е гигантска и в двата случая и в зависимост от това в коя част на света се намирам, ще бъда по-разпознаваем заради едната или заради другата роля. Когато отидох на снимачната площадка на “Живите мъртви”, видях, че и те строят своите сетове –Александрия и Хълма. С навлизането си в екипа имах усещането, че ще мога да се справя с ролята, заради досегашния ми опит и постижения. Разбира се, имаше и много предизвикателства, като времето и природата и заснемате на всичко на открито. – Кой е любимият ти персонаж от “Живите мъртви”?   – Любимият ми персонаж от комиксите е Мишон. Обожавам Мишон. Изглежда толкова яко със своите катани и расти. А като срещнах Данай направо се побърках, защото беше страхотна в ролята. Казах си “Мили Боже!”. Когато я видях на живо за първи път, тя препускаше към нас на кон с катаните на гърба си, беше присвила очи като Клинт Истууд и беше сложила всички запаси на коня си. В този момент ми се прииска да запазя тази картина в ума си, защото беше като картичка, представяща жанра.", "date": "2019.03.31", "title": " Актьорът Дан Фоглър пред “Труд”: „Живите мъртви” строи нови светове\t"}
{"url": "https://trud.bg/%d1%86%d1%81%d0%ba%d0%b0-%d1%81%d0%b5-%d0%b7%d0%b0%d0%ba%d0%b0%d0%bd%d0%b8-%d0%b7%d0%b0-2-%d0%bf%d0%be%d0%b1%d0%b5%d0%b4%d0%b8-%d0%b2-%d1%80%d0%b0%d0%b7%d0%b3%d1%80%d0%b0%d0%b4/", "text": "ЦСКА се закани за две победи срещу „Лудогорец“ тази седмица. Ако „червената“ мечта се сбъдне, то следващата неделя отборът може да е лидер в класирането и полуфиналист за купата на България. „Червените“ гостуват първо за купата и след това за първенство на шампиона. С много мъка ЦСКА използва грешката на „Лудогорец“ с 0:0 у дома с „Берое“ и срази „Черно море“ – 1:0. „Може резултатът от Разград да е повлиял на футболистите ми, но не е редно – каза треньорът Любо Пенев. – На почивката имах сериозен разговор с тях. Идват шампионски мачове и ние сме подготвени. В такива двубои се решават трофеи.“ Пенев беше сравнително благ към съдията Стефан Апостолов. Ел Гореадор каза, че реферът е сбъркал и в двете посоки. „В крайна сметка не повлия на резултата“, рече Пенев. Най-добрият играч на ЦСКА срещу „Черно море“ – бразилецът Рафаел Енрике, също показа боен дух за гостуванията в Разград. „Ще им покажем най-доброто си лице – каза крилото. – Вярвам, че ще излезем победители. Мачът с „Черно море“ беше много труден и си взехме поуките от него.“ Енрике уплаши треньорския щаб, след като остана впечатление, че е получил комоцио. Но въпреки удара нямаше проблеми да продължи. „При ситуацията усетих, че някой ме блъсна в гърба – разказа бразилецът. – Ударих си главата в човек от „Черно море“. За щастие няма никакви притеснения.“", "date": "2019.03.31", "title": " ЦСКА се закани за 2 победи в Разград"}
{"url": "https://trud.bg/%d0%ba%d0%b0%d1%82%d1%8f-%d0%bd%d0%b8%d0%ba%d0%be%d0%bb%d0%be%d0%b2%d0%b0-%d0%be%d0%b1%d0%b5%d0%b4%d0%b8%d0%bd%d0%b5%d0%bd%d0%b8%d0%b5%d1%82%d0%be-%d0%bd%d0%b0-%d0%b6%d0%b5%d0%bd%d0%b8%d1%82%d0%b5-2/", "text": "Обединението на жените социалистки (ОЖС) ще се включи много активно с редица събития в предизборните кампании до края на годината. Това заяви председателят на ОЖС към БСП Катя Николова след днешния пленум на организацията, съобщиха от пресцентъра на БСП-София. На него беше направен анализ на проведените събития и инициативи от началото на 2019-а година и бяха обсъдени насоките за работа до края й. Близо два часа продължи дискусията по въпросите, свързани с предстоящите европейски избори. В нея жените социалистки бяха много активни и споделиха идеи, свързани с организиране на различни събития. Те отбелязаха, че една от посоките, в които трябва да работят е за равно заплащане на труда на мъжете и на жените. Другата изключително важна тема за ОЖС в БСП е борбата с насилието над жени и деца. Жените социалистки бяха категорични, че е изключително важно да бъде засилена още повече дейността на организацията в тази посока, за да бъде изострено общественото внимание върху този толкова сериозен проблем в България днес. „Годината е под знака на две предизборни кампании и два избора – за европарламент и за местни органи на властта. Периодът е изключително важен. Напълно е възможно да има и трети вид избори – предсрочни парламентарни, както сочи общата политическа обстановка, коментира Катя Николова. – Затова на днешния пленум имахме възможност да чуем различни мнения и предложения за предстоящата ни работа. Жените социалистки винаги сме били много активни в дейността ни за партията и откровени в дискусиите за бъдещето й. Много се радвам, че на този пленум видях приповдигнато настроение и активизиране на жените социалистки. Те показаха, че разбират огромната важност и значимост на европейските избори и са готови да работят за успешното представяне на БСП на тях“. Катя Николова добави, че планираните събития и инициативи са свързани с основните теми, по които Обединението на жените социалистки избраха да работят активно през 2019-а на пленума в края на миналата година – борбата срещу насилието над жени и деца и за повече жени в политиката. „При планирането на нашата дейност по време на двете предизборни кампании насочихме основно вниманието си към тези две теми, каза тя. – Специално за местните избори през есента нашата подготовка започна още от сега. Ще имаме много инициативи и действия, които ще проведем заедно с неправителствени организации и граждански структури по места. По този начин ще имаме възможност да представим нашите способни и успешни жени и местни авторитети, които заслужават да намерят място в листите за местни органи на властта като общински съветници или кметове. В хода на кампанията нашата задача ще бъде да им помогнем и да ги подкрепим с организирането на различни събития и инициативи“. По време на пленума на Обединението на жените социалистки в БСП Анна Славова представи идеите и насоките, по които ПЕС – жени планира да работи през 2019 година. Анна Славова, която е член на оперативното бюро на ОЖС, беше неговият представител на Конгреса на ПЕС – жени, който се проведе в края на февруари в испанската столица Мадрид. „Ние съобразихме нашата работа през годината с насоките, които набеляза ПЕС на Конгреса, обясни Катя Николова. – През април и май планираме оперативни срещи с местните структури на ОЖС по области. Целта ни е да активизираме тяхната работа и да организираме срещи и контакти със структури на гражданското общество – женски организации, организации на хората с увреждания, на младежи и пенсионери, на еколози. Чрез тези събития и инициативи ще се опитаме да представим не само на нашите членове и симпатизанти, но и на по-широк кръг от граждани предизборната платформа на БСП за европейските избори“.", "date": "2019.03.31", "title": " Катя Николова: Обединението на жените социалистки ще се включи много активно в предизборните кампании"}
{"url": "https://trud.bg/%d1%86%d0%b0%d1%80%d1%81%d0%ba%d0%be-%d1%81%d0%b5%d0%bb%d0%be-%d0%bf%d1%80%d0%b5%d0%b4-%d0%b4%d0%b5%d0%b1%d1%8e%d1%82-%d0%b2-%d0%bf%d1%8a%d1%80%d0%b2%d0%b0-%d0%bb%d0%b8%d0%b3%d0%b0/", "text": "„ Царско село“ вече е почти сигурен участник в Първа професионална лига. Отборът срази „Монтана“ с 1:0 в дербито на върха и вече води с 15 точки пред основния си съперник. „Царско село“ доминираше през целия мач, а Георги Минчев вкара единствения гол в 12-ата минута. Съдийската комисия на БФС назначи най-голямата си звезда Георги Кабаков да свири взривоопасното дерби. Четвърт час преди края „Царско село“ имаше претенции за дузпа, които останаха без последствие. Миналия сезон софийският тим беше близо до дебют в Първа лига, но отпадна в баражите от „Локомотив“ (Сф). Сега само чудо може да попречи на „Царско село“ да не влезе директно в елита.", "date": "2019.03.31", "title": " “Царско село“ пред дебют в Първа лига"}
{"url": "https://trud.bg/%d0%b8%d0%bb%d0%b8%d0%b0%d0%bd-%d0%b8%d0%bb%d0%b8%d0%b5%d0%b2-%d0%b8%d0%b7%d1%80%d0%b8%d0%b3%d0%bd%d0%b0-%d1%81%d1%80%d0%b5%d1%89%d1%83-%d1%81%d1%8a%d0%b4%d0%b8%d1%8f%d1%82%d0%b0/", "text": "Любо Пенев говори преди мача за съдията, а Илиан Илиев – след края. Треньорът на „Черно море“ се гневи срещу Стефан Апостолов след загубата от ЦСКА с 0:1. Арбитърът е депутат. „ С назначението на този съдия беше ясно какво ще се случи – каза Илиев. – Не ни позволи да играем. Само срещу нас фаулове свири. Ако бях на мястото на Любо Пенев, щеше да ме е срам да говоря за съдията с един точен удар. Преди мача каза, че имало три варианта как ще се свири. Оказа се, че имало и четвърти – всичко за ЦСКА. Съжалявам, че говоря глупости, но при този сричащ депутат нямаше смисъл да пътуваме. По-добре да бяхме паднали с 0:3 служебно.“ Илиев демонстрира и самокритичност особено в тактиката за предстоящите мачове. Треньорът отчете, че е било по-добре да запази някои играчи за мача за купата срещу „Ботев“ (Пд). И че на „Българска армия“ отборът му трябвало да държи по-дълго топката.", "date": "2019.03.31", "title": " Илиан Илиев изригна срещу съдията"}
{"url": "https://trud.bg/%d0%bf%d1%80%d0%b5%d0%b4%d1%81%d1%82%d0%b0%d0%b2%d1%8f%d0%bd%d0%b5%d1%82%d0%be-%d0%bd%d0%b0-%d0%ba%d0%b0%d0%bd%d0%b4%d0%b8%d0%b4%d0%b0%d1%82%d0%b8%d1%82%d0%b5-%d0%b7%d0%b0-%d0%b5%d0%b2%d1%80%d0%be/", "text": "Еврокомисарят по цифрова икономика и цифрово общество   листата на ГЕРБ и СДС за предстоящите европейски избори на 26 май. Двете партии представиха днес кандидатите си за членове на Европейския парламент на специално събитие в зала 6 на НДК. На първите места в листата са съответно досегашните евродепутати от ГЕРБ/ЕНП Андрей Ковачев, Андрей Новаков, Ева Майдел и Асим Адемов. На 6-то място е кандидатът от СДС Александър Йорданов, на 7-мо – министърът за българското председателство на Съвета на ЕС Лиляна Павлова, на 8-мо – евродепутатът Емил Радев, на 9-то народният представител Ивелина Василева. Кандидатите бяха представени от заместник-председателя на ГЕРБ и председател на Предизборния щаб на партията Цветан Цветанов. На представянето на кандидатите за ЕП присъства премиерът и председател на ГЕРБ Бойко Борисов, председателят на СДС Румен Христов, кметът на София Йорданка Фандъкова, министри, депутати и членове на ГЕРБ.       АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.31", "title": " Представянето на кандидатите за евродепутати на ГЕРБ и СДС през обектива на „Труд“ (СНИМКИ)"}
{"url": "https://trud.bg/%d0%be%d1%82%d0%b2%d0%b0%d1%80%d1%8f%d1%82-%d0%b7%d0%b0%d0%bb%d0%b8%d1%82%d0%b5-%d0%b7%d0%b0-%d1%81%d0%bf%d0%be%d1%80%d1%82%d0%bd%d0%b0-%d0%bf%d1%80%d0%be%d0%bb%d0%b5%d1%82%d0%bd%d0%b0-%d0%b2%d0%b0/", "text": "Баскетболното игрище в зала „Васил Левски“, волейболното игрище в двора на филиала на Медицинския университет и лекоатлетическата писта в покрита зала ще бъдат отворени за свободен достъп на учениците при определен график от 1 до 5 април, по време на лятната им ваканция. Инициативата „Ваканция – движение и здраве“ е на общината и РЗИ. Свободни за посещения са и всички спортни площадки в големите жилищни квартали, както и футболната площадка на спортен клуб „Сини камъни“. Целта на инициативата е да се насочи интересът на учениците към спорта и двигателната активност, защото е доказано, че физическите упражнения премахват чувството на напрегнатост, намаляват агресивността, подчертаха от общината. На снимката: Едно от любимите места за деца и ученици е паркът от 3 дка в кв.“Дружба“, със спортни съоръжения, който бе изцяло възстановен от адвокат Магдалена Данчева и сдружението й „Брезичка“ съвместно с общината и частни дарители. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.31", "title": " Отварят залите за спортна пролетна ваканция в Сливен"}
{"url": "https://trud.bg/%d0%bb%d0%b0%d0%b2%d1%80%d0%be%d0%b2-%d1%81%d0%b0%d1%89-%d0%b1%d1%8f%d1%85%d0%b0-%d1%83%d0%b2%d0%b5%d0%b4%d0%be%d0%bc%d0%b5%d0%bd%d0%b8-%d0%b7%d0%b0-%d0%b4%d0%b5%d0%b9%d1%81%d1%82%d0%b2%d0%b8%d1%8f/", "text": "САЩ бяха уведомени за действията на руските военни във Венецуела, заяви руският външен министър в интервю, публикувано на страницата на руското външно министерство, цитирано от TACC. „Министерството на външните работи на Руската федерация вече направи съответен коментар“, заяви руският външен министър, коментирайки изявленията на Вашингтон относно пристигането на руските военни във Венецуела. – Отговорихме на телефонния разговор, който държавният секретар на САЩ Майкъл Помпео ми направи с приблизително същия, но по-учтив тон. Обяснихме какво прави военният ни персонал във Венецуела, предоставяйки оборудването, което доставихме в съответствие с междуправителствено споразумение на абсолютно легитимна и правна основа, ратифициран от парламента на Венецуела и е напълно в съответствие с конституцията на Венецуела. “ Лавров добави, че не възнамерява да коментира формата, в която беше отправен призив към Русия да изтегли военните от Венецуела. „Не обсъждам маниерите. Сега е моментът за такива нови подходи, особено в американската политика, стъпки и изявления“, заключава той. – Оставям на всеки да го прецени лично.  Агенцията припомня, че САЩ предупредиха Русия да изведе руските военни от Венецуела. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.31", "title": " Лавров: САЩ бяха уведомени за действията на руските военни във Венецуела"}
{"url": "https://trud.bg/%d0%ba%d1%80%d0%b8%d1%81%d1%82%d0%b8%d0%b0%d0%bd-%d0%b2%d0%b8%d0%b3%d0%b5%d0%bd%d0%b8%d0%bd-%d0%b1%d1%81%d0%bf-%d1%81%d0%b0%d0%bc%d0%be-%d0%bd%d0%b8%d0%b5-%d0%b2%d0%be%d0%b4%d0%b8%d0%bc-%d0%b4%d0%b5/", "text": "„В продължение на години, министър-председателят Борисов и правителствата  му допускаха Анкара да се държи с България по начин, който изискваше сериозни реакции“, това заяви секретарят на ПГ на „БСП за България“ Кристиан Вигенин по БНР, съобщиха от пресцентъра на левицата. Той припомни два от тези случаи – когато е станало дума чия е Тракия и свързаните с въпроса изявления на Ердоган, както и изявлението, свързано с душевните граници на Ердоган. „Толкова витиевато реагираха министерството на външните работи и премирерът тогава, че това създаде усещането, че могат да се отнасят с нас, както сметнат за добре“, заяви Вигенин. „Интересно е да споменем, че в средата на януари в България беше вътрешният министър на Турция – тогава той имаше срещи с министър-председателя, според програмата му е имал срещи и с Главното мюфтийство. Убеден съм, че въпросите, които сега се обсъждат, са били поставени и тогава. Би било интересно да разберем какви са били разговорите на вътрешния министър, така че десет дни по-късно да се внесат промени в закона“, заяви народният представител. По думите му промените са факт – от една страна, с тях са били отсрочени дълговете на мюфтийството, а от друга – те са позволили чуждо финансиране на вероизповедания. Кристиан Вигенин заяви още, че това обезмисля закона по начина, по който е бил обсъждан на заседание на КСНС при президента. „Странно е да се вменява вина на БСП за случващото се, защото тогава ние подкрепихме принципно идеята за държавно финансиране на вероизповеданията, но заедно с това – да бъде спряно външното финансиране. Сега се получава така, че те получават държавно финансиране, а в същото време – остават възможностите за влияние чрез външно финансиране. А знаете, че който плаща, той поръчва музиката“, заяви още той. Вигенин изрази мнение, че всичко, което правят управляващите, е половинчато и недостатъчно. „В България се е настанило безвремие, което не дава никаква перспектива на страната. Какво се случва в момента в парламента? Когато нямаш посока и идея какво искаш да постигнеш, не знаеш какви реформи са полезни, единственият ти фокус е да да избуташ още един ден във властта, зарадите самата власт. „Краят на това правителство се вижда“, категоричен бе той. Народният представител засегна и темата с поведението на патриотите, които, по думите му,  са преглъщали идеи и политики, които още от началото на този парламент са били в разрез с разбирането на избирателите им. „Търсеха си оправдание, но ние отправихме ясен призив да не подкрепят повече властта и да напуснат правителството. Видя се, че патриотите са в управлението единствено заради властта. Направиха няколко изявление в парламента по повод закона за вероизповеданията, и това беше. Тяхното участие в правителството е обратно на вижданията на избирателите им“, каза Вигенин. По повод искането към прокуратурата за проверки във връзка с приетия Закон за вероизповеданията и съмненията за чужда намеса, той коментира, че от БСП очакват реакция и че е нормално той да се самосезира по въпроса. Вигенин припомни още, че БСП е отправила апел и към президента да наложи вето.  „Ние заявихме защо излязохме от този парламент. В седмиците след напускането ни се случиха поредица от неща, които само доказаха, че сме били прави“, каза той. „Само ние водим дебата за бъдещето на Европа с „Визия за Европа“. За нас най-важни са политиките. Нашата листа ще бъде ясна на 14 април“, заключи Вигенин.", "date": "2019.03.31", "title": " Кристиан Вигенин, БСП: Само ние водим дебата за бъдещето на Европа"}
{"url": "https://trud.bg/%d0%b0%d1%80%d0%b5%d1%81%d1%82%d1%83%d0%b2%d0%b0%d1%85%d0%b0-%d0%b1%d1%8a%d0%bb%d0%b3%d0%b0%d1%80%d0%b8%d0%bd-%d0%b2-%d0%b3%d1%8a%d1%80%d1%86%d0%b8%d1%8f-%d0%b7%d0%b0-%d1%82%d1%80%d0%b0%d1%84%d0%b8/", "text": "Гръцката полиция арестува българин за трафик на наркотици на стойност над 7,3 милиона евро. Проследяват контактите му в Гърция. От отдела за борба с организираната престъпност разследват дали българинът е част от международен канал, предаде  . Българският гражданин е на 31 години и е задържан на пристанище Игуменица с наркотични хапчета,чиято стойност е над 7,3 милиона евро,съобщават от гръцката полиция. Българинът е пренасял каптагон в специален тайник в личния си автомобил. Хапчетата са открити в багажника на колата в газовата уредба. Полицията не е имала предварителна информация за този пренос, личи от изявлението на властите, които разследват дали наркотикът е внесен от Турция, или българинът е извършил нелегален внос от друга страна. Разкритието става при рутинна проверка на пътниците на ферибота за Италия, като специално обучени кучета са реагирали при преминаване на българската кола. Задържаният наркотрафикант е в полицията в град Игуменица.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.31", "title": " Арестуваха българин в Гърция за трафик на каптагон за над 7,3 млн. евро"}
{"url": "https://trud.bg/10-000-%d0%bb%d0%b2-%d0%b3%d0%bb%d0%be%d0%b1%d0%b0-%d0%b7%d0%b0-%d0%bc%d1%8a%d0%b6-%d1%81%d0%b2%d0%be%d0%b4%d0%bd%d0%b8%d1%87%d0%b8%d0%bb-%d0%bd%d0%b0-%d1%82%d1%80%d0%b8-%d0%b6%d0%b5%d0%bd%d0%b8/", "text": "10 000 лв. глоба и условна присъда получи мъж от Разградско за трафик на три жени, които уговорил, транспортирал и им осигурявал терени, за да изпълняват платени сексуални услуги. Престъпленията са станали в периода 2011 – 2015 г. Първата жена била на остров Крит и сводникът я откарал в Германия, след договорка между двамата тя да проституира. Втората път била пратена в Испания през 2012 г. На третата жена били осигурени транспорт и квартира за специалните услуги в Германия. Тя също попаднала в схемата доброволно, като нейният случай е от 2015 г. Жените, на които мъжът е сводничел, не са се явили на делото срещу него в Районния съд в Разград. Обвиняемият е сключил споразумение с прокуратурата, като е признал фактите. Наказанието, което му е наложено, е 2 години и 6 месеца лишаване от свобода с 4 години изпитателен срок. Постановено е също да плати сериозната сума, като глоба. От споразумението става ясно, че мъжът е с основно образование, води се управител на фирма, но е безработен и не е бил осъждан. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.31", "title": " 10 000 лв. глоба за мъж, сводничил на три жени в Германия и Испания\t"}
{"url": "https://trud.bg/%d1%80%d1%83%d0%bc%d0%b5%d0%bd-%d0%bf%d0%b5%d1%82%d0%ba%d0%be%d0%b2-%d0%b7%d0%b0-%d1%81%d0%b5%d0%b4%d0%bc%d0%b8%d1%86%d0%b0-%d0%b3%d0%b5%d1%80%d0%b1-%d0%bd%d0%b0-%d0%b4%d0%b2%d0%b0-%d0%bf%d1%8a%d1%82/", "text": "В рамките на една седмица ГЕРБ дадоха два пъти повод за вот на недоверие. Това заяви в Бургас Румен Петков, председател на партия АБВ и новата „Коалиция за България“. Той обясни, че когато се появил Законът за вероизповеданията в този си вид, АБВ реагирали остро, защото според тях той унижавал вероизповеданията и по този начин се стимулирало само едно от тях- мюсюлманското. Що се отнася до декларацията на външния министър на Турция, че те са въздействали, е груба намеса във вътрешните ни работи, коментира Румен Петков. Той добави, че реакцията на нашия министър председател била самоунижаваща. „Да се моли да му се извинят и накрая да го шлевнат с опакото на ръката- това е унизително. Мълчанието на президента пък е оглушително, а случаят заслужава реакция на най-високо ниво“, смята Румен Петков. Защо ръководството на БСП предпочита самотата, ми е трудно да преценя, каза още Румен Петков и коментира че според него БСП не желае да се противопостави на ГЕРБ. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.31", "title": " Румен Петков: За седмица ГЕРБ на два пъти дадоха повод за вот на недоверие"}
{"url": "https://trud.bg/%d1%85%d0%b0%d0%bb%d0%b8-%d0%b1%d0%b5%d1%80%d0%b8-%d0%ba%d1%80%d0%b0%d1%81%d0%b8-%d0%b4%d0%b6%d0%be%d0%bd-%d1%83%d0%b8%d0%ba-3/", "text": "Филмът успя да напипа пулса на милениал поколението Режисьор е Чад Стахелски Великолепната Хали Бери е най-ценното бижу в екшън тупаницата “Джон Уик 3”, която се очертава като една от най-големите пролетни премиери. Рекламната кампания включва на скорост с нови плакати, на които Бери и Киану са в топ фрма. Филмът маркира дългоочакваното завръщане на Киану Рийвс в образа на елегантно облечен наемен убиец с вкус към сухия хумор и масовото насилие. Рийвс успя да рестартира мощно своята кариера в киното след няколко успешни проекта, един от които бе именно първият “Джон Уик”, последван от още по-успешно продължение. Филмът, в който персонажът на Киану се впуска в грандиозно отмъщение срещу гангстерски клан, отговорен за смъртта на неговото любимо куче, успя да напипа пулса на милениал поколението, да отговори на очакванията на предишната генерация Х и в крайна сметка се превърна в автентично култово заглавие. В центъра на целия успех бе именно Киану Рийвс.В “Джон Уик 2”, Рийвс пак играе ролята на легендарния наемен убиец Джон Уик, чието пенсиониране е прекъснато от бивш колега, който планира да поеме контрол над сенчеста международна гилдия на килърите. Обвързан от кръвна клетва да му помогне, Джон заминава за Рим, където се изправя срещу едни от най-смъртоносните убийци в света. Ето го и сюжета на предстоящата трета част: “Джон Уик е в немилост и бяга, в опит да спаси живота си, поради две причини. Едната е, че е поставена сума от 14 милиона за главата му. Втората е убийство на територията на веригата хотели “Континентал”, което е против правилата на мрежата от убийци. Джон е убил един от членовете на “Високата маса” и мениджърът на “Континентал” Уинстън дава на Джон 60 минути преднина, преди неговото членство да бъде анулирано. Уик ще се опита да използва структурата на мрежата, за да се спаси, докато проправя постлания си от трупове път през Ню Йорк. ”Режисьор на “John Wick: Chapter 3” е Чад Стахелски (”Джон Уик”), а сценарист е Дерек Колстед (”The Package”, “Джон Уик”). В ролите освен Киану Рийвс и Хали Бери са още Лорънс Фишбърн, Иън Макшейн, Анджелика Хюстън, Марк Дакаскос, Ейша Кейт Дилън, Ланс Редик, Хироюки Санада, Джейсън Мантзукас и др.", "date": "2019.03.31", "title": " Хали Бери краси „Джон Уик 3“\t"}
{"url": "https://trud.bg/%d0%bf%d1%8a%d1%82%d0%bd%d0%b0-%d0%bf%d0%be%d0%bb%d0%b8%d1%86%d0%b8%d1%8f-%d0%b7%d0%b0%d0%bf%d0%be%d1%87%d0%b2%d0%b0-%d0%b0%d0%ba%d1%86%d0%b8%d1%8f-%d1%81%d1%80%d0%b5%d1%89%d1%83-%d0%bf%d1%80/", "text": "Във връзка с членството на Република България в TISPOL – европейската мрежа на службите на Пътна полиция и поетите ангажименти за участие в организираните от TISPOL инициативи, за времето от 01.04.2019 г. до 07.04.2019 г. на територията на всички държави-членки, ще бъде извършен засилен контрол по спазване на разрешената максимална скорост за движение. Това съобщиха от пресслужбата на СДВР. Имайки предвид, че голям процент от тежките пътно-транспортни произшествия в страната, с голям брой загинали и пострадали, са причинени поради движение с превишена или несъобразена скорост, осъществяването на засилен контрол по спазване на скоростните режими е от изключително значение за подобряване на пътната обстановка и намаляване на жертвите по пътищата. СДВР информира, че всички нарушители, които с рисковото си поведение на пътя застрашават своята безопасност и тази на останалите участници в движението, ще бъдат санкционирани с цялата строгост на закона! АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.31", "title": " „Пътна полиция“ започва акция срещу превишената скорост на пътя"}
{"url": "https://trud.bg/%d0%b2-%d0%b5%d0%bb%d0%b5%d0%bd%d0%b0-%d1%82%d0%b5%d0%b6%d0%ba%d0%be-%d0%b2%d0%b8%d0%bd%d0%be-%d0%b1%d0%b5%d0%b7-%d1%82%d1%8a%d0%bd%d0%ba%d0%be-%d0%bc%d0%b5%d0%b7%d0%b5-%d0%b5-%d0%b6%d0%b8%d0%b2/", "text": "Вино специална селекция с марката „Мина” и етикет с лика на Яворовата муза Българският хамон се майстори със зелев сок по тайна рецепта отпреди 5 века Хоремагът е в родовата къща на Мина – любимата на Яворов Майсторът кулинар Велислав Велев предлага специалитетите си не къде да е, а в приземните помещения на родната къща на голямата любов на поета Пейо Яворов – Мина в центъра на Елена. Последният собственик на емблематичната сграда паметник на културата, преустроил някогашни дюкяни в уникален търговски обект, който съчетава възрожденските стил и атмосфера на градчето със съвременните норми. На една от стените в търговското помещение са окачени внушителни бутове. Велев приготвя българския хамон, по рецепта отпреди 5 века. Той е първият производител на еленски бут в промишлени количества. В края на 2012 г. находчивият бизнесмен отворил цех за сурово-сушени месни продукти в махала Пърчевци, в близост до Елена. Произвежда основно еленски бутове. По настояване на клиентите е започнал да предлага и филе. Насочва се към този традиционен за общината местен специалитет, защото в семейството му са съхранили старата рецепта за приготвянето му. „Следвам фамилните традиции. От дете познавам в детайли технологията на приготвянето на специалитета. Имаше период, когато гледахме 180 прасета. Бутовете на закланите животни престояваха 50 дни в сол. След това се измиваха със зелева чорба и се окачваха да съхнат на проветриво място“, разкрива тънкостите на специфичния планински занаят Велев. В семейния магазин са инсталирани уникални машини за нарязване на бут. Част от помещението е предвидено за винарна с отбрани и отлежали гроздови еликсири. В избената зала е експонирана старинна дървена машина за бутилиране. „Уредът е от 1906 г. и случайно го открих в Италия. Веднага реших, че трябва да го купя от собствениците, за да го изложа във винарната”, разказва Велев. Собственикът с гордост показва вино специална селекция с марката „Мина” и етикет с лика на Яворовата муза. „Това е реколта 2015 г. , създадено е специално за нас и то ще се продава единствено в нашия магазин. Ще предлагаме стоки само на производители от Еленския край. Всички продукти са натурални и без консерванти и химически добавки. Месото е от български лицензирани ферми. Освен бут, филе, сурово-сушени деликатеси, продаваме и пакетирани ядки, сушени диворастящи билки и гъби. Предлагаме още мед и пчелни продукти, както и млечни произведения на еленската мандра. Вината пък са на избата в еленското село Марян”, споделя Владислав Велев. Като доказателство за думите си, предприемачът показва стокови документи, върху които изрично е упоменато, че продукцията е българско производство. На видно място в магазина е изложен документ за произхода на месото от витрините. „В магазина работят трима. Правим доставки и по интернет. Подготвили сме специални брошури. Категорично обаче отказвам да работя с големи търговски вериги. Намерението ми е да съхраня традицията и самобитността на месното изделие”, разкрива още Велев. Той изтъква, че производственият процес в предприятието за еленски бут е същият, както този в домашни условия, но помещенията и съоръженията в цеха отговарят на съвременните европейски стандарти. „Използвам качествена суровина, която минава през задължителни лабораторни изследвания“, категоричен е Владислав Велев. В момента предприятието на Велев се простира на терен от 450 кв.м., но той възнамерява да го разшири до 7700 кв.м.разгърната площ. Предвижда да обособи дегустационна зала от 144 кв.м., от която да се вижда производственият процес. Освен това мечтата му е да отглежда около 1000 животни, които да храни без химия, по природосъобразен начин. Чорбаджията лично участва във всички производствени процеси и с неговите 4-5 помощници разфасоват и оформят бутовете, които тежат средно по 10 кг, но стигат и до 28 кг. След това стриктно прилагат технологията за приготвянето им, която се пази в Еленския край от столетия. В Елена климатът е уникален, има планински течения, които превръщат бутовете във фин деликатес. Производителят обаче е убеден, че има и местна бактерия, която подпомага процеса на зреене. Както в стари времена, бутът се реже точно по жетва и се консумира до нова реколта. С тежко вино, разбира се, иначе е срамота.   Къщата на Мина След години на разруха и забвение родната къща на любимата на Пейо Яворов – Мина, е напълно възстановена. Достолепната възрожденска постройка на чорбаджията Юрдан П. Тодоров за кратко време мина през ръцете на различни собственици. До неотдавна имотът бе във владението на предприемчив горнооряховец, който се бе сдобил с него от немски доктор най-вече от сантиментални подбуди. Бизнесменът Ангел Техинов решил да реставрира една от най-големите чорбаджийски къщи в балканското градче преди 4 г, тъй като тя му напомняла за друга голяма любов, на която посвещава това свое начинание. През 2015 г. горнооряховецът разбрал, че къщата на Мина Тодорова в Елена се продава и, без да се замисли, решил да я купи и реставрира. В дома на Яворовата любима нищо не е променяно. Стените били поразени, покривът е изцяло нов, но разпределението на дома е същото. За ремонта ползвал предимно дървен материал. След реконструкцията на чорбаджийската къща, в която преминава детството на Мина и брат й – известният писател и драматург Петко Тодоров, Техинов успява да открие една от малкото останали роднини на Мина във Франция, която и до сега се грижи за гроба й там. С нейно съдействие успява да докара в Елена част от мебелите на вдъхновителката на шедьовъра „Две хубави очи“. Наследничката на Мина дарила част от вещите й, друга част пък е предоставила на Община Елена. Това са предимно мебели. „По онова време е била чорбаджийска къща и една от най-големите в града. Горната част е с 20 прозореца, което придава тържественост и достолепие“, обяснява последният собственик на сградата паметник на културата Владислав Велев. Стопанинът на реставрираната къщата възнамерява част от помещенията да превърне в музей, където ще бъдат изложени вещи на Мина, както и всички стихове, които Яворов й е посветил.", "date": "2019.03.31", "title": " В Елена тежко вино без тънко мезе е жив резил!\t"}
{"url": "https://trud.bg/%d0%b3%d1%83%d1%82%d0%b5%d1%80%d0%b8%d1%88-%d1%80%d0%b5%d1%88%d0%b5%d0%bd%d0%b8%d0%b5%d1%82%d0%be-%d0%bd%d0%b0-%d1%81%d0%b8%d1%80%d0%b8%d0%b9%d1%81%d0%ba%d0%b8%d1%8f-%d0%ba%d0%be%d0%bd%d1%84%d0%bb/", "text": "Генералният секретар на ООН Антониу Гутериш говори за сирийския конфликт и ситуацията в Алжир в речта си на срещата на лидерите на Арабската лига в Тунис, предаде Ройтерс. Според Гутериш решението на сирийския конфликт трябва да гарантира териториалната цялост на Сирия, включително и окупираните Голански възвишения. Генералният секретар на ООН приветства опитите за мирен и демократичен преход в Алжир, където в продължение на няколко седмици демонстранти настояват за оттегляне от властта на президента Абделазиз Бутефлика, отбелязва Ройтерс. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.31", "title": " Гутериш: Решението на сирийския конфликт трябва да гарантира териториалната цялост на страната"}
{"url": "https://trud.bg/%d0%b0%d0%b4%d0%b2%d0%be%d0%ba%d0%b0%d1%82-%d0%b7%d0%b0-%d1%86%d0%b5%d0%bb%d1%83%d0%b2%d0%ba%d0%b0%d1%82%d0%b0-%d0%bd%d0%b0-%d0%bf%d1%83%d0%bb%d0%b5%d0%b2-%d1%81-%d0%b4%d0%b6%d0%b5%d0%bd%d0%b8-%d1%81/", "text": "Целувката на Кубрат Пулев и репортерката Джени Суши разбуни духовете по цял свят през последната седмица. Европейската ни шампионка по бокс Стойка Петрова определи тази целувка като признателност от Кубрат към репортерката, но в никакъв случай не става въпрос за насилие. След всеки един мача, особено в неговия случай, когато залогът е голям, има огромно напрежение. След приключването на мача настроението е приповдигнато. В този смисъл го отдавам на емоцията,коментира пред   Стойка Петрова. По думите на адвокат Йорданка Бекирска, изпълнителен директор на фондация „Български адвокати за правата на човека“, липсата на съгласие при една такава спонтанна целувка с човек, който не ти е близък, не може да бъде прието по нито един международен стандарт и в нито една държава. Според нея той в момента е уязвим и мълчанието му издава това. По думите й публикуването на клип, в който Джени танцува предизвикателно, отново без нейното съгласие, утежнява още повече положението му. Стойка Петрова обясни, че може би тази тема е станала плод на такава широка дискусия, защото това е нетипично и не се случва често в бокса. Адвокат Бекирска допълни, че единственото нещо, което ще обсъжда съдът, е дали репортерката е била съгласна на тази целувка и няма да бъде коментирано поведението й преди и след мача или облеклото й. „В никакъв случай не защитавам тезата, че тя е жертва на сексуален тормоз. Казвам, че принципно, когато липсва съгласи между двама души, тогава има проблем“, уточни Йорданка Бекирска.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.31", "title": " Адвокат за целувката на Пулев с Джени Суши: Нито една държава не приема подобно действие"}
{"url": "https://trud.bg/%d0%bf%d0%be%d0%bb%d0%b8%d1%86%d0%b8%d1%8f%d1%82%d0%b0-%d0%bf%d1%80%d0%be%d0%b2%d0%b5%d1%80%d1%8f%d0%b2%d0%b0-%d0%bf%d1%83%d0%b1%d0%bb%d0%b8%d0%ba%d0%b0%d1%86%d0%b8%d1%8f-%d0%b2-%d1%81%d0%be%d1%86/", "text": "Полицията проверява публикация в социалните мрежи, в която има отправени заплахи за живота на премиера Бойко Борисов, съобщи БНР. За момента не е ясно дали отправените закани са сериозни. Изясняват се всички детайли около случая. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.31", "title": " Полицията проверява публикация в социалните мрежи със заплахи за живота на премиера Борисов"}
{"url": "https://trud.bg/%d0%bc%d1%83%d1%81%d1%82%d0%b0%d1%84%d0%b0-%d0%ba%d0%b0%d1%80%d0%b0%d0%b4%d0%b0%d0%b9%d1%8a-%d0%b3%d0%b5%d1%80%d0%b1-%d0%b8-%d0%b1%d1%81%d0%bf-%d0%bf%d1%80%d0%b8%d0%bb%d0%b0%d0%b3%d0%b0%d1%82-%d0%b4/", "text": "Движението за права и свободи има ясна визия за развитието на България, докато останалите партии залагат на популизма. Това заяви лидерът на партията Мустафа Карадайъ, предаде  . Той присъства на възпоменателен митинг в гоцеделчевското село Корница, където беше почетена паметта на загиналите при Възродителния процес преди 46 години в района. Според Мустафа Карадайъ ГЕРБ и БСП прилагат двоен стандарт и залитат в полето на национализма, а Движението за права и свободи работи за защита на демокрацията и евроатлантическата ориентация на България. Лидерът на ДПС, заяви, че предстоящите избори за Европейски парламент ще окажат влияние и върху местния вот. По думите му партията има ясна визия за промяна живота на хората. „Включване на свободни и активни граждани във за взимане и формирането на политически решения и в контрола на тяхната реализация. Само че, за да се постигне това, властта трябва да зависи от нас, а в демокрацията това се случва и минава през избори“, каза той. В Корница и Брезница беше почетена паметта на петима души, които загиват през 1973 г. при опитите на властта да потуши недоволството на местните жители от Възродителния процес. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.31", "title": " Мустафа Карадайъ: ГЕРБ и БСП прилагат двоен стандарт и залитат в полето на национализма"}
{"url": "https://trud.bg/%d0%be%d1%82-1-%d0%bc%d0%b0%d0%b9-%d0%b2%d0%b8%d0%b6%d0%b4%d0%b0%d0%bc%d0%b5-%d0%ba%d0%be%d0%b9-%d0%be%d0%bd%d0%bb%d0%b0%d0%b9%d0%bd-%d0%bc%d0%b0%d0%b3%d0%b0%d0%b7%d0%b8%d0%bd-%d0%b5-%d0%bb%d0%b5/", "text": "От 1 май всеки ще може да провери дали даден онлайн магазин е легален и плаща данъци. От тогава за гражданите ще бъде достъпен регистърът в НАП на интернет търговците. Това гласят промени в Наредбата Н-18 за отчитане на продажбите, които вече са обнародвани в “Държавен вестник”. Срокът за регистрация в НАП на онлайн търговците, работещи отпреди 29 декември 2018 г. и получаващи плащания в брой или с банкови карти, се удължава до 29 юни. В НАП вече са регистрирани над 9000 онлайн магазина. В регистъра трябва да влязат освен търговците, които предлагат в интернет дрехи или електроника, и всички сайтове на ресторанти и хотели, които дават възможност за поръчка на храна до дома или за резервация на стая. С промените в наредбата се намалява информацията, която трябва да дават собствениците или наемателите на сайтове при регистрацията им в НАП. От 1 май в регистъра на НАП всеки ще може да провери кой извършва продажбите чрез даден електронен магазин. Независимо дали това е фирма или гражданин, от регистъра ще може да се провери неговото име, адрес, имейл и телефон за връзка. Ако стоките или услугите се продават чрез онлайн платформа, от регистъра на НАП ще може да се провери името, псевдонима или номера, под които се предлагат в платформата. Една от съществените промени в наредбата е, че върху всяка касова бележка трябва да има час, минути и секунди на издаване. Досега наредбата изискваше върху бележките да има само час и минути. Но търговците, които вече са сменили касовите си апарати, така че да подават данни в НАП в реално време, няма да се налага да ги подменят наново. В наредбата специално е записано, че подменените касови апарати, които са одобрени от Българския институт по метрология преди влизането в сила на тези промени в наредбата, може да продължат да се използват, дори касовите им бележки да не показват секундите.", "date": "2019.03.31", "title": " От 1 май виждаме кой онлайн магазин е легален\t"}
{"url": "https://trud.bg/%d0%bc%d1%8a%d0%b6-%d0%bd%d0%b0%d0%bc%d1%83%d1%88%d0%ba%d0%b0-%d1%81-%d0%bd%d0%be%d0%b6-%d1%87%d0%b5%d1%82%d0%b8%d1%80%d0%b8%d0%bc%d0%b0-%d0%b4%d1%83%d1%88%d0%b8-%d0%b2-%d0%bb%d0%be%d0%bd%d0%b4%d0%be/", "text": "Една жена и трима мъже са нападнати с нож в гърба, докато се движат сами в Едмънтън, Северен Лондон, предава Би Би Си. Според полицията жертвите са „избрани на случаен принцип“, че е „сама и уязвима“ в потенциално свързаните атаки. Двама от нападнатите са в критично състояние. Полицията заяви, че полицаите работят по теорията, че заподозреният е действал сам и „проблемите с психичното здраве могат да бъдат фактор“. Издирваният е слаб чернокож висок мъж с тъмни дрехи.  Човек е бил арестуван по подозрение, че е причинил нараняванията, но полицията твърди, че разследването продължава и все още се установява дали той стои зад нападенията. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.31", "title": " Мъж намушка с нож четирима души в Лондон, издирват го"}
{"url": "https://trud.bg/%d0%bb%d0%be%d0%b2%d1%86%d0%b8-%d0%ba%d1%83%d0%bc%d1%83%d0%b2%d0%b0%d1%82-%d0%bd%d0%b0-%d1%84%d0%b0%d0%b7%d0%b0%d0%bd%d0%be%d0%b2%d0%b8-%d1%81%d0%b2%d0%b0%d1%82%d0%b1%d0%b8-%d0%b2-%d0%bb%d0%be%d0%bc/", "text": "800 фазана закупиха и разселиха в равнината Златия ловците от Ломския край. Повечето от пъстрите птици са женски и още в първите часове в новите си домове са започнали сватби с местните парнати „ергени”, съобщиха от крайдунавското Ловно-рибарско сдружение. „Фазаните са полигамни птици, един мъжкар ухажва в размножителния период до десетина женски, затова сме доставили 80 % крилати госпожици и само 160 „господа”. Това гарантира сериозно нарастване на популацията им. А в сватбените тържества вече се включиха и диви мъжки фазани от района”, заяви експертът по лова в Лом Андрей Венелинов. 19-те ловни дружинки от Ломското сдружение са отделили 14 400 лева от средствата си и са закупили 270 дневните фазани от стопанство в Плевен. Всяка от ловните чети пусна в полетата си по 40 птици, а ловците от село Якимово заселиха край река Цибрица 120 от крилатите красавци. „Районът е много добър – с естествени укрития и много храна за дивеча, от години прочистваме и териториите си от хищници и се надяваме да увеличим сериозно птичето богатство. За да има и за лов, и за красота в природата”, казаха от дружинките. По Националната програма за разселване на дивеча на НЛРС за закупените тази пролет птици през есента ломските ловци ще получат безплатно още 400 фазана, които ще пуснат в равнината Златия.", "date": "2019.03.31", "title": " Ловци кумуват на фазанови сватби в Ломско"}
{"url": "https://trud.bg/%d0%bb%d0%b8%d0%b4%d0%b5%d1%80%d0%b8-%d0%bd%d0%b0-%d0%b0%d1%80%d0%b0%d0%b1%d1%81%d0%ba%d0%b8-%d0%b4%d1%8a%d1%80%d0%b6%d0%b0%d0%b2%d0%b8-%d0%be%d1%81%d1%8a%d0%b4%d0%b8%d1%85%d0%b0-%d1%80%d0%b5%d1%88/", "text": "Арабските лидери осъдиха решението на президента на САЩ Доналд Тръмп да признае претенциите на Израел за суверенитет над Голанските възвишения, показвайки рядко единство на фона на регионалните разногласия, предаде ДПА. В обръщение на откриването на годишната срещата на лидерите на Арабската лига в Тунис саудитският крал Салман заяви, се противопоставя на всякакви мерки, подронващи сирийския суверенитет над Голанските възвишения. Израел завзе стратегическото плато във войната през 1967 г. и го анексира през 1981 г., но това не е получило международно признание. Въпросът за Голанските възвишения е сред водещите на еднодневната среща на Арабската лига в Тунис. Президентът на страната домакин Бежи Каид Есебси предупреди, че решението на САЩ ще засили напреженията в региона. Международната общност признава Голанските възвишения за окупирана арабска територия, подчерта Есебси и призова за обединяване на усилията за прекратяване на окупацията и постигане на сигурност и стабилност. Участниците в срещата трябва да покажат на света, че създаването на палестинска държава със столица Ерусалим е залог за регионалната сигурност, каза президентът на Тунис, цитиран от ТАСС. Генералният секретар на Лигата на арабските държави Ахмед Абу Гаит отправи остри критики към решението на Тръмп и заяви, че „окупацията е престъпление, а легализирането й е грях“, предаде ДПА.  В проекта за заключително изявление на срещата се казва, че лидерите на Лигата на арабските държави подкрепят Сирия по въпроса за суверенитета над Голанските възвишения и признават правото й да иска връщането им, предаде ТАСС. Генералният секретар на Лигата на арабските държави Ахмед Абу Гаит заяви, че сигурността на държавите от региона е била подложена на сериозни изпитания през последните години, а намесата на Иран и Турция само е засилила и удължила конфликтите в арабския свят. „Недопустимо е регионални сили да се намесват в арабските работи, за да подкрепят една или друга фракция с религиозни цели“, добави Абу Гаит в изявление, предавано по телевизия Ал Арабия. „Само политическите решения могат в крайна сметка да сложат край на конфликтите и да гарантират стабилност“, подчерта той. „В гражданските войни няма победители, а само губещи“. Емирът на Катар шейх Тамим бин Хамад Ал Тани си тръгна веднага след откриването на срещата. По-късно стана ясно, че в програмата му е било предвидено той да присъства само на откриването, посочва ТАСС. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.31", "title": " Лидери на арабски държави осъдиха решението на Тръмп за Голанските възвишения"}
{"url": "https://trud.bg/%d1%81%d0%b8%d0%bb%d0%b2%d0%b8%d0%be-%d0%b1%d0%b5%d1%80%d0%bb%d1%83%d1%81%d0%ba%d0%be%d0%bd%d0%b8-%d1%81%d0%b5-%d0%ba%d0%b0%d0%bd%d0%b4%d0%b8%d0%b4%d0%b0%d1%82%d0%b8%d1%80%d0%b0-%d0%b7%d0%b0-%d0%b5/", "text": "Бившият италиански премиер Силвио Берлускони обяви, че ще се кандидатира за изборите за ЕП през май, защото иска да се бори за по-обединен ЕС, какъвто са си го представяли неговите основатели, съобщи БГНЕС. 82-годишният Берлускони обяви решението си по време на конгрес на своята дясноцентристка партия „Форца Италия“, чиято популярност през последните години намаля драстично. Причината – избирателите се обърнаха към политически формации в дясното пространство с ясно изразена антиимигрантска позиция и евроскептични послания, подобни на италианската партия „Лигата“. В момента “Лигата” е начело на Италия като част от управляващата коалиция на популисткото движение „Пет звезди“. Лидерът на политическата формация Матео Салвини, който е и твърдолинейният вътрешен министър на страната, е отправил призиви за обединение на националистическите партии от цяла Европа с цел да успеят да получат повече депутатски мандати в ЕП след изборите. Целта на Салвини е да се спре процесът на европейска интеграция и да се дадат по-големи правомощия на националните столици. Берлускони от своя страна заяви, че иска Европа „да се завърне към визията на своите учредители, които са искали една по-обединена Европа, Европа, която има обща външна политика и обща отбранителна стратегия“. По думите му, ако обедини армиите на всички държави, Европа може да стане „световна военна сила“, която може спокойно да седи с другите военни сили на масата, на която се решава съдбата на света. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.31", "title": " Силвио Берлускони се кандидатира за евроизборите"}
{"url": "https://trud.bg/%d1%84%d0%b0%d0%bb%d1%88%d0%b8%d0%b2-%d0%b2%d0%b8%d0%ba-%d0%b8%d0%bd%d0%ba%d0%b0%d1%81%d0%b0%d1%82%d0%be%d1%80-%d0%bf%d1%80%d0%b8%d0%b1%d1%80%d0%b0-170-%d0%bb%d0%b5%d0%b2%d0%b0-%d0%be%d1%82-%d0%bb/", "text": "Измамниците, които задигат пари от наивни пенсионери от името на полиция и доктори, вкараха и ВИК в схемите си. Неизвестен все още обирджия е излъгал жителка на Лом, че работи във ВИК и прибрал от нея 170 лева, съобщиха от полицията. Фалшивият инкасатор почукал на вратата на жената в края на миналата седмица, представил се като служител на водното дружество и обяснил, че трябва да плати за смяна на водомера си. Ломчанката му дала 170 лева за подмяната, но по-късно размислила и звъннала за проверка във ВИК дружеството на крайдунавския град. След като оттам й обяснили, че не събират пари по къщите на гражданите, жената подала сигнал в полицията за измамата. По случая е образувано досъдебно производство. Апашът се издирва.", "date": "2019.03.31", "title": " Фалшив ВИК инкасатор прибра 170 лева от ломчанка"}
{"url": "https://trud.bg/%d0%bf%d1%80%d0%b5%d0%b4%d1%81%d1%82%d0%be%d0%b8-%d0%bc%d0%b0%d1%81%d0%be%d0%b2%d0%be-%d0%ba%d1%80%d1%8a%d1%89%d0%b5%d0%bd%d0%b5-%d0%b2-%d0%b3%d0%be%d0%bb%d1%8f%d0%bc%d0%b0%d1%82%d0%b0-%d0%b1%d0%b0/", "text": "Масово кръщене ще има в Голямата базилика в старата столица Плиска и записването за него стартира. Събитието е на 1 май, в навечерието на Борисовден, когато се чества успението на Св.Цар Борис I Покръстителя. Варненският и Великопреславски митрополит Йоан лично ще кръсти желаещите с помощта на отци от региона. Желаещите трябва да заявят участие в светия ритуал в Община Каспичан до 25 април, съобщават от кметството. Таксата и тази година е 60 лева. За шести път в Голямата базилика ще се извърши масово свето кръщение. Миналата година в храма под открито небе се стекоха близките на 13 малки кръщелници. Както „Труд“ писа, в Голямата базилика продължават реставрационните дейности, но те не пречат на мястото да се извършват венчавки и кръщенета. До есента трябва да бъде възстановена специалната кръщелня към храма, в която са покръствани първенци-държавници преди векове.", "date": "2019.03.31", "title": " Предстои масово кръщене в Голямата базилика"}
{"url": "https://trud.bg/%d0%b2%d0%bc%d1%80%d0%be-%d0%b8%d1%81%d0%ba%d0%b0-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%b4%d0%b0-%d0%b5-%d0%b2-%d0%b5%d0%b4%d0%bd%d0%be-%d1%87%d0%b0%d1%81%d0%be%d0%b2%d0%be-%d0%b2%d1%80/", "text": "Днешният ден бе последният, в който превъртяхме стрелките на часовниците с един час напред. Оттук насетне решение на всяка държава ще е към кое часово време да е – лятно или зимно. Страната ни все още не е определила по кое часово време ще се установи. Затова от ВМРО предлагат решението на България да бъде взето така, че да сме в едно и също часово време с Македония. Сега с Македония имаме един час разлика, там е час „по-рано“. Според ВМРО, ако България и Македония са с един и същи час, то така разделението на българския народ от двете страни на границата дори и по часово време ще бъде премахнато. Това съобщиха от пресслужбата на патриотите. Народният представител от Патриотите от ВМРО Александър Сиди призова във „Фейсбук“: „Днес отново сменихме стрелките на часовника. За последен път напред, според решението на Европейския парламент. Всяка от държавите членки ще има право на избор към кое време да остане – лятно или зимно. България все още не е взела своето решение. Ето защо аз и моите колеги от ВМРО призоваваме правителството да присъедини България към онова часово време, към което остане нашата съседка – братска Македония. Така разделението на българския народ от двете страни на границата дори и по часово време ще бъде премахнато. И както се пее в една хубава народна песен „от Дунава до Бялото море и от Охрид до Черното море“ няма да сменяме стрелките!“   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.31", "title": " ВМРО иска България да е в едно часово време със Северна Македония"}
{"url": "https://trud.bg/%d0%b4%d0%b2%d0%b0%d0%bc%d0%b0-%d0%b4%d1%83%d1%88%d0%b8-%d1%81%d0%b0-%d1%83%d0%b1%d0%b8%d1%82%d0%b8-%d0%bf%d1%80%d0%b8-%d1%81%d1%82%d1%80%d0%b5%d0%bb%d0%b1%d0%b0-%d0%bd%d0%b0-%d0%bc%d0%b5%d1%81%d1%82/", "text": "Двама души бяха убити днес при инцидент в Турция, свързан с провеждащите се местни избори, предаде  . Загиналите при стрелба с пистолет в община Пьотюрге, югоизточната област Малатия, са били член на комисия и наблюдател от Партията на щастието. Предполагаемият нападател, който е племенник на кандидат за кмет, бе задържан. Лидерът на Партията на щастието Темел Карамоллаоглу написа в Туитър, че длъжностните лица от формацията се опитали да предотвратят опит за разкриване тайната на вота, вследствие на което са били убити. „Милли газете“ съобщи, че бащата и двама племенници на кандидат за кмет от партията на президента Реджеп Ердоган са пожелали да придружат избиратели, докато гласуват, мотивирайки се, че те са възрастни. След като членът на комисията и наблюдателят от Партията на щастието се противопоставили, те били простреляни с пистолет. Президентът Ердоган изрази съболезнования на семействата на загиналите и съобщи, че правосъдният и вътрешният министър провеждат необходимите разследвания и разпити в рамките на съдебните процедури. Кандидатът за кмет на Анкара, издигнат от управляващата Партия на справедливостта и развитието, Мехмед Йозхасеки също изрази съжаление за случилото се. Той призова за уважение към резултата от изборите, независимо какъв ще бъде той. Неговият опозиционен съперник Мансур Яваш определи кампанията като най-нечестната, която е виждал. Другите по-сериозни инциденти до около 15 часа бяха две сбивания в област Диарбекир, при които се съобщава, че са били ранени общо 11 души. Двама души бяха намушкани с ножове при два отделни инцидента в Анкара и Истанбул. За участие в местните избори бяха допуснати общо 13 партии, като не всички от тях са издигнали кандидати във всички населени места. В 30 големи общини с над 750 000 души население всяка се състезават и 73 независими кандидати. На вота се гледа като тест за популярността на президента Реджеп Ердоган и неговата Партия на справедливостта и развитието (ПСР), която се очаква да победи в повечето области, но картината в петте най-големи града е по-различна. В най-многолюдния град в страната Истанбул 8 политически партии и 24 независими кандидати се борят за доверието на избирателите. Социолозите отчитат лека преднина на бившия премиер Бинали Йълдъръм, издигнат от ПСР. Основният му конкурент е Екрем Имамоглу, издигнат от Народнорепубликанската партия. „Надявам се на наистина много благоприятен изход за Истанбул… Надявам се на голяма избирателна активност и накрая на деня изборите да завършат в спокойна обстановка, без да кърви носа на нито един човек“, каза Имамоглу, давайки своя глас. В града край Босфора гласуваха още Йълдъръм и лидерът на „Добрата партия“ Мерал Акшенер, която е сред малкото жени-политици в страната. Едва 7,89% от кандидатите за кметове са жени – 652 от 8263 кандидати. За цялата републиканска история на Турция около 31 000 кметове са били мъже и само 119 жени са били избирани за градоначалнички. В столицата Анкара битката е между 7 формации и 5 независими кандидати. Фаворит е опозиционният кандидат Мансур Яваш, който води срещу Мехмед Йозхасеки от управляващата партия. Кандидати за градоначалник на търговския град и средиземноморско пристанище Измир са 4 независими и представители на 8 политически сили. Убедителна е преднината на Тунч Сойер от Народнорепубликанската партия, която от години печели изборите в града. Най-силен негов съперник е бившият министър от формацията на президента Реджеп Ердоган Нихат Зейбекчи. Проучванията на общественото мнение отчитат много близки резултати за Анталия и Бурса. За честността на вота следят неголям брой международни наблюдатели и различни турски граждански инициативи, сред които „Ой ве йотеси“ и Платформата за честни избори. Гласоподавателите избират с 4 различни бюлетини кметове за всички нива на местното самоуправление и общински съветници. Турците ще могат да гласуват в 194 390 секции по цялата страна. И четирите бюлетини се поставят в 1 плик, като за улеснение на избирателите и на комисиите бюлетините за отделните видове избор са в различен цвят. Избирателните комисии са съставени от поне петима представители на различни политически сили. Висшата избирателна комисия е наложила забрана до 21 часа за излъчване на прогнозни данни и коментари, но тя може да бъде вдигната по-рано по нейно решение. Вътрешният министър Сюлейман Сойлу съобщи, че заети с охраната на изборния ден ще са над 553 000 служители на силите за сигурност. Те ще разполагат с почти 7000 бронирани автомобила, 126 въздушни и 294 морски апарата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.31", "title": " Двама души са убити при стрелба на местните избори в Турция"}
