{"url": "https://trud.bg/%d0%bf%d0%be%d1%80%d0%be%d0%b5%d0%bd-%d0%b4%d1%8a%d0%b6%d0%b4-%d0%bd%d0%b0%d0%b2%d0%be%d0%b4%d0%bd%d0%b8-%d1%83%d0%bb%d0%b8%d1%86%d0%b8-%d0%b2-%d0%bf%d0%bb%d0%be%d0%b2%d0%b4%d0%b8%d0%b2/", "text": "Проливен и продължителен дъжд превърна в реки булевардите в Пловдив, а голяма част от второстепенната улична мрежа е непроходима, съобщава  . Сигнали за множество закъсали автомобили са получени в полицията. От МВР съобщават, че е високо нивото на водата на бул. „Васил Априлов“, „Гладстон“, възел Скобелева майка, Коматевско възел. Към момента няма информация за бедстващи и пострадали хора. Екипи на пожарната работят по отводняването, полицейски служители подпомагат трафика. В няколко части на града дъждът премина и в градушка, а стотици домакинства са без електричество заради аварии.", "date": "2019.06.02", "title": " Пороен дъжд наводни улици в Пловдив"}
{"url": "https://trud.bg/%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%b1%d0%be%d0%b9%d0%ba%d0%be-%d0%b1%d0%be%d1%80%d0%b8%d1%81%d0%be%d0%b2-%d0%bd%d0%b0-%d0%be%d0%b1%d0%b8%d0%ba%d0%be%d0%bb%d0%ba%d0%b0-%d0%b2/", "text": "Сливен очаква правителството да опрости заем от 5 млн. лева Националното училище “Филип Кутев” ще стане Балканско “България не е само на жълтите павета, животът го има и тук”, обяви премиерът Бойко Борисов по време на обиколката си из Сливенска област. Борисов направи тур зад волана на джипа си в компанията на двама министри – финансовия Владислав Горанов и просветния Красимир Вълчев. В Сливен те минаха за 30-40 минути и разгледаха по-големите инфраструктурни обекти: новото кръгово движение “Розова градина”, за което правителството отпусна 2,3 млн.лева, видяха част от санираните, от общо 51-те одобрени жилищни блока, ремонтите на главната ул. “Раковски”, също с пари от държавата, обновяването на една от детските градини в града. Борисов отказа да дава изявления пред медиите. “Дошъл съм да говоря с хората”, каза той. А хората го чакаха в новия парк по поречието на река Асеновска, обновен от общината за 2,2 млн. лева по европейски проект. След стрес теста за кмета, както Борисов нарече визитата си в Сливен, министър-председателят се отправи към община Котел. После кметът Стефан Радев обясни какво се е случило по време на посещението на премиера. Сливен е получил добра оценка за това, че се е справил с финансовите си проблеми, които бяха наредили общината на първо място за реанимация по размера на наследените задължения. “За да се справим с финансовата катастрофата, от държавата ни бе предоставен безлихвен заем от 5 млн.лева, има внесено искане тези средства да ни бъдат опростени. Министърът на финансите обеща сериозно да помисли върху въпроса. Мисля, че и премиерът е благосклонен. Днес нямаме просрочени задължения, а това е голям успех за общината. Премиерът обеща икономисаните от нас 400 хил. лева за ремонта на “Розова градина” да ни бъдат дадени за ремонт на една детска градина”, обобщи Радев. В Котел Борисов бе посрещнат с погача и цветя. Премиерът и министрите разгледаха новата пречиствателна станция за питейни води, която се изгражда по проект на общината за 3 млн. лева. Повечето от средствата вече са осигурени от МРРБ, остатъкът от 500 хил. лева предстои да бъде преведен. Кметът Коста Каранашев настоя гостът да разгледа Националното училище по фолклорни изкуства “Филип Кутев”, в което започват ремонти за 3,8 млн. лева по проект на Министерството на културата. “Имаме идея и министър Банов я подкрепи, това училище да стане Балканско, по народни инструменти. То може да бъде най-добрата школа по народни инструменти в Европа, имаме и най-добрите преподаватели. Базата е огромна”, обясни Каранашев. „Има ли пансион”, интересува се Борисов. И се зарече, че ще подкрепи идеята. След Котел той потегли към котленското с. Тича, където ще има ремонти за 7 млн. лева за изграждане на ВиК мрежа. По-рано през деня Борисов и министрите инспектираха ремонтите по главния път София-Бургас, в участъка Стара Загора-Сливен, и бяха в Професионалната гимназия по селско стопанство. В една от детските градини в Сливен, премиерът даде положителна оценка за механизма за връщането и задържането на децата и учениците в образованието и заяви, че правителството обмисляло храненето в забавачниците да бъде безплатно. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.02", "title": " Премиерът Бойко Борисов на обиколка в Сливенско: България не е само на жълтите павета (обзор)"}
{"url": "https://trud.bg/%d1%81%d0%b8%d0%b3%d1%85%d0%bd%d0%b0%d0%b3%d1%85%d0%b8-%d0%b3%d1%80%d0%b0%d0%b4%d1%8a%d1%82-%d0%bd%d0%b0-%d0%bb%d1%8e%d0%b1%d0%be%d0%b2%d1%82%d0%b0/", "text": "В Грузия наричат Сигхнагхи град на любовта най-малкото по две причини. Местното бюро за сватби работи 24 часа и всеки може да се венчае тук, без да са необходими документи. Но впоследствие може да се появи проблем. Ако двойката реши да се разведе, трябва отново да дойде тук, защото бракът й никъде другаде не е регистриран. Според непотвърдени слухове едно нововъведение позволява разводът да бъде извършен и онлайн. Втората причина за романтичното име на града е историята на известния грузински художник Нико Пиросмани. Той е бил много беден, но се влюбил безумно в една френска актриса /Маргарита/. В знак на голямата си любов продал малката си къща – единственото, което имал, и купил на Маргарита. Но розите не й били достатъчни и тя го напуснала. Пиросмани умрял под стълбите на чужда къща, където прекарал последните дни на живота си. Но събдата все пак била благосклонна към него. Макар и след смъртта му, негови картини се продават за над един милион долара. Сигхнагхи е известен и с крепостната си стена, пазеща го от враговете, тъй като е бил апетитна хапка сред важните търговски центрове по пътя на коприната. Но е известен с още нещо: той и районът около него и днес са прочути като Наоколо има 40 действащи винарни, които са достойни наследници на минало със 120 винарни. В тях се преработват над 30 вида грозде, които в стъклените си одежди обикалят света и величаят този регион. Местните най-много харесват сорта Ркцители. Една от известните винарни тук е Кварели Гвираби /Тунелът/. Това е военно скривалище до края на 50-те години на миналия век. След това се превръща в свещено място за най-добрите какхетски вина. Казват, че общият брой на „скритите“ бутилки е над 25 000. Комплексът се състои от два главни тунела с отклонения от 13 по-малки галерии. Общата дължина на това винено „скривалище“ е 7,7 км. Всеки любител на хубавите вина е длъжен да посети този регион на Грузия. От своя страна грузинското правителство е наясно каква ценност притежава и е в напреднала фаза създаването на „Път на виното“ – не само хубави вина, но и хубави хотели /от най-висок клас/, ресторанти, които или са модерни, или са демоде, което означава, че са още по-модерни, защото пресъздават атмосферата на ХVІІІ-ХІХ век. Винарната се намира в имението на аристократа поет Александър Чавчавадзе. По призвание и потомство е бил военен, участвал е в много сражения, включително срещу Наполеон, но по душа е бил поет и то от добрите. Той е сред първите, които са започнали да стихотворят на разбираем за „простолюдието“ език. Познавал е персийската лирика, името му се свързва с грузинското културно Възраждане. Едната от трите му дъщери – Нино Чавчавадзе, била съпруга на руския дипломат, драматург, музикант и пианист Александър Грибоедов. Домът на Чавчавадзе бил сред най-бляскавите културни салони за времето си. Той се славел и с превъзходното си вино, с което щедро били гощавани знатните гости. Сред тях е бил елитът на Русия, включително членове на императорското семейство. Загинал е нелепо – бързайки за театър, каляската му подскача по неравните калдъръмени улици, той не успява да се задържи, пада и смъртоносно си наранява главата. Тъжна е и историята на дъщеря му. Тя се влюбва в статския съветник Грибоедов, който пристига на гости на своя добър приятел княз Александър Чавчавадзе. Той помни сладката малка Нино от предишни гостувания. Сега вижда И отвръща на чувствата й. През есента на 1828 г. се венчават, но се налага да тръгнат за Персия, заради неотложни дела на посланик Грибоедов. По време на пътуването Нино, вече бременна, не се чувства добре и остава в резиденцията на Грибоедов в Табриз /днес на територията на Иран/. Дипломатът продължава сам, пристига в Техеран, но две седмици по-късно е убит при нападение на руското посолство от ислямски фанатици. Става дипломатически скандал. Притеснен от мощта на Русия, шахът изпраща в Санкт Петербуг своя син Хосрев Мирза, за да поднесе лично богати дарове на императора, в това число който днес е в колекцията на Диамантения фонд в Кремъл. Щедрите подаръци спасяват шаха от кръвопролитна война с Русия. Никой нямал смелост да каже на Нино какво се е случило с любимия й, но тя разбрала от случайно дочут разговор. Пометнала, върнала се в родината си и до смъртта си останала вярна на голямата си любов, носейки в продължение на почти 30 години траур. Наричали са я „Черната роза на Тифлис“, както се е казвала по онова време столицата на Грузия. Умира през 1857 г. от холера.", "date": "2019.06.02", "title": " Сигхнагхи – градът на любовта\t"}
{"url": "https://trud.bg/%d0%b8%d1%81%d0%ba%d1%80%d0%b5%d0%bd-%d0%b2%d0%b5%d1%81%d0%b5%d0%bb%d0%b8%d0%bd%d0%be%d0%b2-%d0%b2%d0%bc%d1%80%d0%be-%d1%89%d0%b5-%d0%bf%d0%be%d0%b8%d1%81%d0%ba%d0%b0-%d0%bf%d1%80%d0%b5%d0%b3%d0%bb/", "text": "ВМРО ще поиска преглед на споразумението, по което работи управляващата коалиция, заяви Искрен Веселинов, заместник-председател на партията и на парламентарната група „Обединени патриоти“, по  . „Смятам, че това е нормално. Ние сме по средата на мандата и ако нещо не върви, трябва да заявим, че не върви и да търсим решение на проблемите. Това е първото, което трябва да се направи и всичко оттам насетне ще последва естествено“, каза той. Веселинов определи като „логичен“ резултата на ВМРО на европейските избори, „като резултат от работата, която партията свърши в парламента и управлението“. „Тръгнахме без тревога към тези избори“, каза още той. Причината за съществуването на формата „Обединени патриоти“ беше да се извади ДПС от властта. Веселинов каза още, че единодействие в така наречената „малка коалиция“ няма от есента на миналата година. „Нямаме намерение да поставяме въпроса за това споразумение, но имаме намерение да разберем съществуват ли партньорите ни като такива. Бихме инициирали такава среща, ако видим желание за съвместна работа. Инициирахме достатъчно поводи, но без конкретен резултат“. В същото време Веселинов определи като „нормална“ комуникацията с ГЕРБ.", "date": "2019.06.02", "title": " Искрен Веселинов: ВМРО ще поиска преглед на коалиционното споразумение"}
{"url": "https://trud.bg/%d0%b3%d0%b5%d1%80%d0%b1-%d0%b2%d1%80%d0%b0%d1%86%d0%b0-%d0%bf%d1%80%d0%be%d0%b2%d0%b5%d0%b4%d0%b5-%d1%82%d1%80%d0%b0%d0%b4%d0%b8%d1%86%d0%b8%d0%be%d0%bd%d0%bd%d0%b8%d1%8f-%d0%bf%d0%be%d0%ba%d0%bb/", "text": "ГЕРБ–Враца за 13-та поредна година организира традиционния поклоннически поход до връх „Околчица”, съобщиха от пресцентъра на партията. Походниците се събраха в двора на училището в с. Паволче. Групата от над 250 членове и симпатизанти на партията бе водена от зам.-председателя на Парламентарната група на ГЕРБ Красимир Велчев и народния представител Димитър Главчев. Участниците бяха поздравени от министъра на регионалното развитие и благоустройството и областен координатор на ГЕРБ – Враца инж. Петя Аврамова и областния управител и общински ръководител на партията Малина Николова. В похода се включиха и народният представител Красен Кръстев, кметът на община Враца Калин Каменов, кметът на община Бяла Слатина Иво Цветков, общински съветници от ПП ГЕРБ. Походниците се изкачиха на историческия връх Околчица, за да участват във всенародното поклонение в памет на Христо Ботев и неговата чета.", "date": "2019.06.02", "title": " ГЕРБ-Враца проведе традиционния поклоннически поход до връх „Околчица”"}
{"url": "https://trud.bg/%d0%bf%d1%80%d0%be%d1%84-%d0%bf%d0%bb%d0%b0%d0%bc%d0%b5%d0%bd-%d0%bf%d0%b0%d0%b2%d0%bb%d0%be%d0%b2-%d0%bf%d0%be%d1%8f%d0%b2%d1%8f%d0%b2%d0%b0%d1%82-%d1%81%d0%b5-%d0%bd%d0%be%d0%b2%d0%b8-%d0%bc%d0%b8/", "text": "Априлското въстание е щяло да успее, ако е имало освободена поне една територия. Това заяви Проф. Пламен Павлов по   по случай 143-тата годишнина от гибелта на Христо Ботев „Имало е много силно негодувание от страна на европейски държави и Русия, така че ако е била създадена свободна територия, ако Христо Ботев е стигнал до Враца и я беше превзел, всичко щеше да е различно“, коментира историкът. Той обясни и че съществуват и безброй много митове около живота на Ботев. „Митовете си отиват там, където им е мястото, но се произвеждат и някои нови митове. Мит е, че те тръгват да се самоубиват. Не, те тръгват да завладеят Враца, чакат да се вдигне въстание във Враца. Там е имало подготовка за въстание, то е можело да избухне, просто има лошо стечение на обстоятелствата, има жестоки репресии от Османската империя. Въстанието е можело да успее“, заяви още историкът. По думите му, не бива също да забравяме другите чети редом до тази на Ботев. „Освен Ботевата чета е и тази на Таню Стоянов, която минава с Ботевата и стига до село Априлово, където окончателно е разбита. Има и още няколко чети, седмици след разгрома на Ботевата те навлизат от Сърбия, водени от Панайот Хитов, Филип Тотю, Априлското въстание продължава няколко месеца“, обясни той. Проф. Павлов опроверга и някои твърдения, че някои от четниците са искали да заграбят дарения. „Твърденията, че някои хора от четата са искали да вземат парите, това е абсолютно невярно. Тези хора нямаше да ходят да гинат по Балкана, за да правят криминални афери. Те не се борят за тераси, а за стълба към свободата“, каза още историкът. Според него в една несвободна България е имало много свободни българи, а днес все повече млади се интересуват от историята и даде пример с присъствието на много младежи на откриването на паметник във Велико Търново.", "date": "2019.06.02", "title": " Проф. Пламен Павлов: Появяват се нови митове за Ботев, но те не са верни"}
{"url": "https://trud.bg/%d1%80%d0%b0%d0%b7%d0%b2%d0%be%d0%b4-%d0%b1%d0%b5%d0%b7-%d1%81%d1%8a%d0%b4%d0%b8%d1%8f-%d0%bc%d0%b8%d1%81%d0%b8%d1%8f%d1%82%d0%b0-%d0%b2%d1%8a%d0%b7%d0%bc%d0%be%d0%b6%d0%bd%d0%b0/", "text": "Разводите по взаимно съгласие може да се случват бързо, пред нотариуси, без магистрати и тази практика вече успешно се случва във Франция от 1 януари 2017 година. Това заяви Валери Велин, нотариус от Франция по време на Националния семинaр на Нотариалната камара на Република България в хотел “Рила” в Боровец. По думите є законодателните промени са част от реформата във Франция “Правосъдие 21 век”, а времето за процедурата отнема приблизително не повече от 40 дни. Над 300 нотариуси от цялата страна участват във форума, заяви пред “Труд” председателят на Нотариалната камара Красимир Анадолиев. Голяма част на дискусията бе посветена на имуществените отношения между съпрузите и разводите по взаимно съгласие пред нотариус, но с участие на адвокати на двете страни. Така нотариусите стават гарант за бърз развод, но едновременно с това има строги изисквания за запазване интересите и правата на децата. Така разводите по взаимно съгласие бележат ръст, в сравнение с производствата по исков ред. Най-активната възрастова граница на предпочитащите развод пред нотариус във Франция е 35-45 години. От друга страна, натовареността на нотариусите се увеличава, защото те стават гарант и носят отговорност както при имуществените сделки. “Обмяната на правен опит с колеги от други държави е изключително полезна за колегите, тъй като в нашето производство се представят все повече документи от други страни, свързани със семейното, наследственото право или установяване на имущества при определени казуси”, каза Красимир Анадолиев.", "date": "2019.06.02", "title": " Развод без съдия – мисията възможна"}
{"url": "https://trud.bg/%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%b1%d0%be%d1%80%d0%b8%d1%81%d0%be%d0%b2-%d0%b2%d1%81%d0%b8%d1%87%d0%ba%d0%b8-%d0%b8%d1%81%d0%ba%d0%b0%d1%82-%d0%bf%d1%80%d0%be%d0%b3%d1%80/", "text": "В Сливен посетих новото кръгово на ул. „Розова долина“, за което правителството отпусна 2 322 000 лв. без ДДС. 400 000 лева са спестени от обществената поръчка за кръстовището. Видях и санираните жилищни блокове в кв. „Сини камъни“. Всички искат Националната програма за енергийна ефективност на многофамилни жилищни сгради да продължи. Държавата се управлява от добри стопани и има 3 милиарда лева излишък. Това написа във фейсбук премиерът Бойко Борисов, който днес е на обиколка в Сливенска област. Министър-председателят се срещна с кметовете на Нова Загора, Сливен и Котел, и посети обекти финансирани с държавни и европейски средства. Той бе придружаван от министрите на образованието Красимир  Вълчев, финансите Владислав Горанов и земеделието Десислава Танева. Продължение на програмата за саниране на жилищните многоетажни сгради поискаха сливналии при срещата им с Борисов в новоизградения парк „Асеновец“. Той пък им отговори така: „Нали не го харесвате санирането? Нали всички се изказват против санирането? Е, да де, ама като излязоха БСП и ДПС да говорят срещу санирането вие си мълчахте“.", "date": "2019.06.02", "title": " Премиерът Борисов: Всички искат програмата за саниране да продължи"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%b8-%d0%ba%d0%be%d0%bc%d0%bf%d0%b0%d0%bd%d0%b8%d0%b8-%d0%bd%d0%b0%d0%bc%d0%b8%d1%80%d0%b0%d1%82-%d0%bf%d0%b0%d0%b7%d0%b0%d1%80%d0%b8-%d0%b2%d1%8a/", "text": "Насърчава чуждите фирми да инвестират у нас Българските фирми вече имат партньор в лицето на Виетнамско-българския център за насърчаване на търговията и инвестициите, който откри свое представителство в София. Целта ни е да помагаме на нашите и виетнамските компании да се срещнат и да осъществяват сделки, заяви директорът на търговското седалище на центъра у нас Иван Кашукеев по време на официална церемония в София. Специално за откриването в България пристигнаха Нгуен Труонг Сон, председател на Управителния съвет на новоучредения център, вицепрезидентът на новата организация Нгуен Те Хънг, генералният директор Лиен Дук Лиен, както и председателят на Българската търговско-промишлена палата Цветан Симеонов, Даниел Добрев, завеждащ Служба по търговско-икономическите въпроси към посолството на България в Ханой, гости и приятели. Искаме да помогнем да се увеличи вносът и износът между България и Виетнам, посочи още Иван Кашукеев. По думите му центърът си поставя за цел да привлече компании от азиатската държава, които имат желание да инвестират у нас, включително и за да получат българско гражданство. Кашукеев обеща пълно съдействие на родния бизнес, който търси кадри във Виетнам. Успех на новото начинание пожела Нгуен Труонг Сон, председател на Управителния съвет на новоучредения център. Той припомни, че преди половин година представителство беше открито и в Ханой. Нашият център е създаден само от виетнамски граждани, които са живели и учили в България. Ние познаваме вашата страна, българите са наши братя и мога да кажа, че за нас България е втора родина, заяви Сон. По думите му виетнамският народ още помни помощта, която е получил от българската страна, в едни трудни времена. Затова трябва да направим нещо, за да станат нашите две държави отново по-близки. Идеята ни е да свържем българския и виетнамския бизнес и да развиваме търговията между двете държави, подчерта председателят на Управителния съвет. И изрази увереност, че това начинание ще успее. Българският офис на Виетнамско-българския център се намира в центъра на София, на ул. “Добруджа” 1, етаж 2.   Цветан Симеонов, председател на Българска търговско-промишлена палата:  Бизнесът е готов да наема работници от Ханой БТПП обеща съдействие Радваме се, че поставяте началото на проактивна дейност чрез представителството на Виетнам в София, поздрави създателите на центъра Цветан Симеонов, председател на Българска търговско-промишлена палата. Вече имах среща с новия посланик на Виетнам у нас и той е информиран за новия центъра. Той ме увери, че интересите и на посолството, и на бизнеса напълно съвпадат, подчерта Симеонов. Ние знаем, че Виетнам е държава, която може да ни предостави добре квалифицирана работна ръка, доказала своите качества, от която родният бизнес се нуждае. В същото време България произвежда продукти, които не са характерни за Виетнам, като козметиката например, които могат да намерят добър пласмент там, заяви председателят на БТПП. Той напомни, че у нас е имало намерение да се ограничи получаването на българско гражданство срещу инвестиции, но бизнесът в лицето на Асоциацията на организациите на българските работодатели, се е възпротивил. Не може тази практика да се премахва, само защото има институции, които не си вършат работата, категоричен беше Цветан Симеонов. И обеща търговската палта да съдейства за реализация на идеите на новия център, така че виетнамският бизнес да се чувства тук като във втора родина.   Родни вина търсят клиенти в Азия  Винпром „Търговище” вече изнася за Япония  Родни вина на Винпром „Търговище“ вече търсят подкрепа от центъра за пазар във Виетнам. Ние предлагаме нашите продукти в Япония, Англия и Русия, разказа Пламен Пенев, който се грижи за семейния бизнес. И разказва, че потребители в Азия са готови да опитват нови продукти, а специално в Япония консумацията на вино е скочила три пъти за последните години. Отскоро винпромът предлага на пазара пет нови вина – две бели, две червени и едно пенливо вино. Интересното при тях е, че съдържат естествен екстракт от плодове. Белите са от круша и праскова, а червените – от нар и малини. Напитките стават и за аперитив, и за десерт, твърди Пламен Пенев. И допълва, че цените са достъпни, защото целта им е да стигнат до повече любители на виното. Сладките вина се комбинират прекрасно с азиатската кухня. Имаме шанс да ни харесат там, каза още специалистът. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.02", "title": " Български компании намират пазари във Виетнам\t"}
{"url": "https://trud.bg/%d0%b6%d1%8a%d0%bb%d1%82-%d0%ba%d0%be%d0%b4-%d0%b7%d0%b0-%d0%bf%d0%be%d1%80%d0%be%d0%b8-%d0%b8-%d0%b3%d1%80%d0%b0%d0%b4%d1%83%d1%88%d0%ba%d0%b8-%d0%b2-9-%d0%be%d0%b1%d0%bb%d0%b0%d1%81%d1%82%d0%b8/", "text": "Жълт код е обявен за 9 области в Западна и Централна България за понеделник, 3 юни. Предупреждението е за областите Видин, Монтана, Враца, Плевен, Ловеч, Пловдив, Пазарджик, София-област и София-град. В тези райони се очакват още интензивни валежи, придружени с гръмотевици. Има условия за градушки. На места се очакват количества до 25-30 л/кв.м, локално и повече. В източните райони ще е почти без валежи. Там ще има и повече слънчеви часове, ще духа слаб юг-югоизточен вятър, а температурите ще са по-високи.", "date": "2019.06.02", "title": " Жълт код за обилни валежи в 9 области утре"}
{"url": "https://trud.bg/60-%d1%81%d1%82%d0%be%d1%82%d0%b8%d0%bd%d0%ba%d0%b8-%d0%b8%d0%b7%d0%ba%d1%83%d0%bf%d0%bd%d0%b0-%d1%86%d0%b5%d0%bd%d0%b0-%d0%b7%d0%b0-%d1%80%d0%b0%d0%bd%d0%bd%d0%b8%d1%82%d0%b5-%d1%87%d0%b5%d1%80%d0%b5/", "text": "60 стотинки е изкупната цена за килограм череши от ранните сортове в Кюстендилско, казват производители, които започнаха да прибират реколтата, предаде  . Обикновено към ранните череши няма голямо търсене и затова цената им е ниска. Първите череши берат производители в района на селата Коняво, Горна и Долна Гращица, каза кметът на Горна Гращица Румен Чучков, който е и председател на Сдружението на селските кметове в Община Кюстендил. „Изкупуването е на 60 стотинки, но не знам утре дали ще купуваме, или няма да купуваме. Фабриката е в Копиловци. Вчера купуваха. Днес малко беше под въпрос. Утре не се знае дали ще се купува, или няма да се купува. Не е заради дъжда, а понеже ранната череша е дребничка и не може да се обработи“, обясни той. В района ще бъдат открити над 100 пункта за изкупуване на череши, като тяхното разположение, режим на работа, адрес, са регламентирани с наредба и заповед от общините.", "date": "2019.06.02", "title": " 60 стотинки изкупна цена за ранните череши в Кюстендилско"}
{"url": "https://trud.bg/%d0%b4%d1%83%d1%88%d0%b0%d0%bd-%d1%8f%d0%bd%d0%b8%d1%87-%d1%81%d1%8a%d1%80%d0%b1%d0%b8%d1%8f-%d0%bc%d0%be%d0%b6%d0%b5-%d0%b4%d0%b0-%d0%b2%d0%bb%d0%b5%d0%b7%d0%b5-%d0%b2-%d0%b5%d1%81-%d0%bd%d0%b0/", "text": "Докладът на Европейската комисия за Сърбия няма да бъде изненада за никой, защото присъединяването ни към Европейския съюз може да се надяваме да се случи най-рано през 2030 година. Това каза ръководителят на Форума за етнически отношения Душан Янич, съобщи  . Според него “косовският филм” ще приключи през февруари следващата година от чисто правна гледна точка с ясни задължения. “След това Сърбия ще трябва да обърне внимание на замърсените си реки, на проблема със свободата на словото, на външната си политика, на социалните и пенсионните фондове, както и на всички останали проблеми, които са посочени в Доклада на ЕК“, каза Янич. “Или ще стане това нещо, или пък ще трябва да се изправим пред действителността, която много отдавна бе изпята от Джордже Балашевич – “Отивай си Европа, нас не ни чакат”, каза още известният сръбски експерт.", "date": "2019.06.02", "title": " Душан Янич: Сърбия може да влезе в ЕС най-рано през 2030 година"}
{"url": "https://trud.bg/%d0%bf%d0%be%d1%80%d0%be%d0%b8-%d0%b8-%d0%b3%d1%80%d0%b0%d0%b4%d1%83%d1%88%d0%ba%d0%b8-%d0%bd%d0%b8-%d0%b2%d1%80%d1%8a%d1%85%d0%bb%d0%b8%d1%82%d0%b0%d1%82-%d0%b7%d0%b0-%d1%81%d0%b5%d0%b4%d0%bc%d0%b8/", "text": "Буря наводни Хасково, път и мост пропаднаха, водата отнесе коли  Денонощно наблюдават реките Янтра и Белица Порои и градушки се очакват в страната през тази седмица. В понеделник, вторник и сряда ще има бури в Западна България, а във втората част от седмицата – в Източната част на страната, съобщи пред „Труд” синоптикът Петър Янков. От неделя за няколко дни ще бъде слънчево и температурите ще се повишат до 28-32 градуса. Днес в западните райони ще вали по-интензивно на много места, особено в планините Рила, Родопите, около Кърджали, Ивайловград и др. В малки райони се очакват порои, затрудняващи транспорта и селското стопанство. На 1 юни центъра на Хасково беше наводнен след дъжд и градушка. От 21,30 ч. до 22,30 ч. над града се изляха над 62 л/кв. м. Екипи на пожарната са изваждали хора от мазета и дворове, но няма пострадали. Щети са нанесени най-вече по уличната инфраструктура. Има и наводнени магазини, сватбен салон, мазета и подземни гаражи, съборени дървета и отнесени коли. Пропадна и част от мост над дере по бул „Н. Радев”. Свлечена е земна маса в продължение на около 6-7 м от тротоара на пътя, подкопан е с около 20 см и асфалта. Движението в участъка бе ограничено. Кметът на Хасково Добри Беливанов свика Кризисния щаб. Заради пороите градоначалникът на Велико Търново Даниел Панов разпореди денонощно наблюдение на реките Янтра и Белица, на притоците им, деретата и водостоците. Към 12,00 ч. днес нивото на р. Янтра в кв. „Чолаковци” беше 3,40 м. и бе в процес на спадане. Критичната стойност е 6,50 м. Градушка с проливен дъжд унищожи посевите в община Черноочене. Пострадали са селата Пчеларово, Минзухар, Черна нива, Житница и Дядовско. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.02", "title": " Порои и градушки ни връхлитат за седмица\t"}
{"url": "https://trud.bg/%d0%bf%d0%b5%d1%82%d1%8a%d1%80-%d0%ba%d1%83%d1%80%d1%83%d0%bc%d0%b1%d0%b0%d1%88%d0%b5%d0%b2-%d0%b2%d0%bc%d0%b5%d1%81%d1%82%d0%be-%d0%b4%d0%b0-%d1%81%d0%b5-%d0%bf%d0%be%d0%b4%d0%b3%d0%be%d1%82%d0%b2/", "text": "Европа не отива „на кукуво лято“, имаме голяма избирателна активност, има протестен вот, но не е голям, проевропейските избиратели имат мнозинство в избора на нов Европарламент. Това коментира Петър Курумбашев – депутат от БСП от предишния мандат на ЕП, по  . Според него България също не отива „на кукуво лято“, но показа на политиците нещо с ниската избирателна активност. „Българите не са се припознали в нито една политическа партия“, смята Курумбашев. Той сподели, че се е учудил, че са му предложили в евролистата 9-то място, след като е получавал преди това похвали. „След като си чувал само добри оценки за своята работа и изведнъж от четвърто място ти предлагат девето, се питаш „Къде сбъркахме?“. Отговорът предстои да се чуе“, добави той. Въпреки ситуацията с евродепутатската листа Курумбашев твърди, че не изпитва желание за реванш и не мисли, че това е нещо, което би могло да бъде градивно. „По-скоро бих искал да кажа, че пропуснахме и в тази кампания да проведем разговора за Европа. Второто нещо, което бих искал да кажа е, че пропуснахме да си поговорим за по-обикновените хора“, заяви той. Курумбашев коментира и БСП и оставката на лидера й: „БСП трябва да се занимава със себе си, но вместо да се подготвя за местния вот, ще избира председател“.", "date": "2019.06.02", "title": " Петър Курумбашев: Вместо да се подготвя за местния вот, БСП ще избира председател"}
{"url": "https://trud.bg/%d1%89%d0%b5%d1%82%d0%b8-%d0%bf%d0%be-54-%d0%bf%d0%be%d1%81%d1%82%d1%80%d0%be%d0%b9%d0%ba%d0%b8-%d1%81%d0%bb%d0%b5%d0%b4-%d0%b2%d0%b7%d1%80%d0%b8%d0%b2%d0%be%d0%b2%d0%b5%d1%82%d0%b5-%d0%b2-%d0%b4/", "text": "89 е броят на постарадалите при взривовете в завод в руския град Дзержинск. Един от тях е в тежко състояние. Аварийно-спасителните работи приключиха. Пострадалите ще получат обезщетения, съобщи  . Жителите на Дзержинск се съвземат след преживения стрес от вчерашните експлозии в цеха за полимери в предприятието „Кристал“, специализирано за военни и граждански цели. Доброволци помагат за разчистването на отломки и избити стъкла от 309 жилища, 32 училища и много детски градини.На територията на завода има щети по 54 постройки. Ранените ще получат компенсации в размер на 2 295 долара. Общо 89 души потърсиха медицинска помощ, 44 от тях са работници в завода.На стационарно лечение са 16 души. Властите откриха гореща линия за търговци, чиито обекти са пострадали.Разследваната причина за експлозиите остава нарушение на правилата за безопасност на труда.", "date": "2019.06.02", "title": " Щети по 54 постройки след взривовете в Дзержинск"}
{"url": "https://trud.bg/%d1%8e%d0%bd%d0%ba%d0%b5%d1%80-%d0%b1%d0%b8%d0%bb-%d0%b5%d0%b2%d1%80%d0%be%d1%81%d0%ba%d0%b5%d0%bf%d1%82%d0%b8%d0%ba-%d0%bf%d0%be%d0%bd%d0%b5-%d0%b2%d0%b5%d0%b4%d0%bd%d1%8a%d0%b6-%d0%b4%d0%bd%d0%b5/", "text": "Жалва се, че няма резиденция и самолет Шефът на Еврокомисията Жан-Клод Юнкер призна, че дори и той понякога изпитва евроскептицизъм, защото го дразнят някои правила на Брюксел. „Трябва да правим разлика между евроскептици и антиевропейци. Със сигурност няма нищо лошо в малко здрав скептицизъм за всекидневните дейности на ЕС. Аз ставам евроскептик поне веднъж дневно”, признава Юнкер в интервю за германския в. „Билд ам зонтаг”. Като пример за погрешни правила той дава разходите, които могат да произтекат от това, че някои от еврокомисарите са спечелили място в Европарламента на изборите преди седмица. Ако тези комисари решат да заемат местата си в ЕП, правителствата на страните им ще имат право да определят техни заместници в ЕК, които да работят до края на мандата є на 31 октомври. „Това ще струва милиони на европейските данъкоплатци – за настаняването на комисаря, за екипа му, за доживотната му пенсия”, казва Юнкер. В същото време обаче се жалва, че шефът на ЕК няма своя резиденция и той прекарал последните 5 г. в хотелска стая от 50 кв. м, както и че летял с граждански полети, защото не му се полага личен самолет.", "date": "2019.06.02", "title": " Юнкер бил евроскептик поне веднъж дневно\t"}
{"url": "https://trud.bg/%d0%bf%d0%be%d0%bc%d0%bf%d0%b5%d0%be-%d0%b0%d0%ba%d0%be-%d0%b8%d1%80%d0%b0%d0%bd-%d1%81%d0%b5-%d0%b4%d1%8a%d1%80%d0%b6%d0%b8-%d0%ba%d0%b0%d1%82%d0%be-%d0%bd%d0%be%d1%80%d0%bc%d0%b0%d0%bb/", "text": "Съединените щати са готови да се ангажират с Иран без предварителни условия за ядрената му програма, но трябва да видят, че страната се държи като “нормална нация”, заяви в неделя американският държавен секретар Майк Помпео, съобщи Reuters. Иранският президент Хасан Рухани заяви в събота, че Иран е готов да проведе преговори, ако Вашингтон прояви уважение, но каза, че Техеран няма да бъде принуждаван да води преговори. В очевидно смекчаване на предишната си позиция, Помпео каза, когато е попитан за забележките на Рухани: „Готови сме … да участваме в разговори без предварителни условия, готови сме да седнем.“ Той обаче каза, че Вашингтон ще продължи да работи за „прекратяване на зловредната дейност“ на Иран в Близкия изток. Помпео каза, че американският президент Доналд Тръмп отдавна казва, че е готов да говори с Иран. „Със сигурност сме готови да проведем този разговор, когато иранците могат да докажат, че искат да се държат като нормална нация“, каза Помпео на съвместна пресконференция със своя швейцарски колега в южния швейцарски град Белинзона.", "date": "2019.06.02", "title": " Помпео: Ако Иран се държи като “нормална нация”, ще преговаряме с тях без предварителни условия"}
{"url": "https://trud.bg/%d0%b0%d0%bd%d0%b3%d0%b5%d0%bb-%d1%88%d0%b5%d0%b9%d1%82%d0%b0%d0%bd%d0%be%d0%b2-%d0%b4%d1%83%d1%85%d1%8a%d1%82-%d0%bd%d0%b0-%d0%be%d1%82%d1%80%d0%b8%d1%86%d0%b0%d0%bd%d0%b8%d0%b5-%d1%83-%d0%b1%d1%8a/", "text": "Червени депутати зачеркнаха Вазов В творческия колектив са майстори на отровния език като Георги Димитров, Христо Кабакчиев и Ламби Кандев Пословичното ни отрицание е най-грозно, когато се политизира. Такъв е случаят с парламентарната група на БКП и Иван Вазов. Червени депутати се нахвърлиха върху него и го зачеркнаха в българската литература. Ето историята… На 22 юни 1920 г. в парламента е внесено проекторешение във връзка с двойния юбилей на Вазов. Навършва 70 години и закръгля половин столетие книжовна дейност. Да бъде провъзгласен за “народен поет” плюс дарение от сто хиляди лева и освобождаване на имуществото му от данъци, пише в документа. “Моля ви да гласувате това предложение единодушно и без всякакви дебати на едно четене”, призовава залата министърът на просвещението Стоян Омарчевски. Както всеки нормален българин, той е убеден, че заслугите на Иван Вазов към Отечеството не се нуждаят от разисквания, доказани са от самата история. Комунистите обаче са особена порода индивиди. Една седмица преди въпросното заседание червени депутати бъркат черен катран, за да оцапат поета. В творческия колектив са майстори на отровния език като Георги Димитров, Христо Кабакчиев и Ламби Кандев. Резултатът е злостен пасквил срещу юбиляра. За четец е определен Митьо Станев от старозагорското село Карабурун, сега Знаменосец. Митьо се изправя на трибуната и загребва шепа чернило. Един час хвърля по снагата на поета. За да е по-убедителен, от време на време плюе гнусливо встрани. Иван Вазов е обявен за “генералисимусът на българския национализъм в областта на поезията”. Тази парламентарна гавра не е изолиран случай. Десетилетия марксистите трупат “Грамада” от проклятия, както е в едноименното произведение на народния поет. През 1931 г. по случай 10-годишнината от неговата смърт те декларират:  “Българският работнически литературен фронт изгражда, тухла по тухла, фронт срещу поезията на Вазова и неговите наследници. Нашият фронт расте непрекъснато заедно с растежа на решителните класови борби, които се развиват в страната и в света, а заедно с това, със стесняването социалната база на буржоазията, непрекъснато се стеснява базата и фронта на националистическата поезия у нас. И иде денят, когато песните на Вазова вече не ще се четат.” Това е положението!   Нашият чиновник се мисли за представител на нещо голямо и недостъпно, а посетителят се смята за мравка или за дойна крава Политическата психика на българина се проявява най-вече през време на избори. Тоя период се схваща от народа ни като повсеместен поход на лъжата Както е имало и има у нас официален и неофициален фолклор, тъй е съществувал и съществува “дух на утвърждение” и “дух на отрицание”. Няма нужда да се казва, че такова отрицателство не е нещо изключително българско, че то гнезди в манталитета и на други славянски народи: на руси, поляци, чехи; на неславянските – ирландци, испанци, португалци; дори в известни случаи се забелязва и у главните носители на европейската култура – англичани, френци, немци, без да говорим за азиатските и други народности. Трябва обаче да се каже, че тоя дух на отрицание е нещо твърде много българско и най-простото доказателство за това представя известният израз “Българска работа!”, гдето се иска да се характеризува сбито отрицателното в нашия живот. Психиката на нашето отрицание – прилична в нещо на съответната психика на другите народи – е отразена във фолклора ни, ала може да се наблюдава и в съвременното българско всекидневие. Тя обикновено върви като мрачен двойник на положителната психика. Детето напр. се означава в една народна песен като “живи железа на ръце”, т. е. като окови за майката. В друга песен, твърде популярна и сега, се пожелава “днес да го” – детето – “люлеят, утре да жалеят”. Казва се “син като клин”, т. е. нещо вредително, а за дъщерята – че расте за чужда къща или че е вид на овощно дърво, плодът на което яде друг. Момата и момъкът през периода на любенето се “лъжат”, т. е. надхитрят. А сватбата се представя като нещастие през “сляпата неделя”, когато младоженецът бърка в торба със змии, т. е. с жени и, “ако има късмет”, изважда обикновена змия, а не усойница. Затова: “посгоди се, пороби се”, “ожени се, погреби се”. Съпругът и съпругата се представят като антиподи на живота: той е куче, тя е котка, той внася, тя изнася. Семейният живот се движи обикновено в атмосфера на караница. Знае се приказката как жената винаги казва “стригано”, а мъжът – “бръснато”. Затуй твърде често съпругът изрежда националния речник на псувните, а съпругата изкарва фолклорната гама на клетвите. Масло в огъня на недоразуменията влива свекървата с вечните си разправии със снахата – нещо, което нерядко свършва с отрова или с коварно убийство. Прелюбодеянието не се осъжда в тая песен: “Вдовица жена срам няма, бекярин човек грях няма.” В роднините се вижда понякога само оспорвали на имоти: “Брат – брадва главата му!” Братята се разделят обикновено от жените. Според една песен между две братски къщи е израсъл висок плет от тръни, а в него пъплят люти змии. Жените, върху които се стоварва вината за злото в живота – библейски отглас, вероятно – се представят най-често като клюкарки: “Гущери бълва”. В сдружение за обща работа малко се вярва: “Орташка кобила и кучета я не ядат”, “Много баби – хилаво дете”. Напротив, хвали се индивидуалната стръв за благо и успех: “На вълка вратът е дебел, защото си върши сам работата”, “Света не мож оправи, ами гледай да го оправиш за себе си”. Доброто се смята за нещо слабо, беззащитно, а на хубавото се приписва жалък жребий: “Най-хубавата ябълка свинята я изяда.” И в религията се влага безутешност: отричат се духовниците – “щур се попи, луд се калугери”; подценява се безкористното благочестие “кандило без зейтин не гори”. Храни се съмнение дори към върховната справедливост – “богат ли си – в рая, сиромах ли – накрая”. Селото се схваща едва ли не като самостойна държава. Затуй се водят същински войни с другите села за пасища и гори. Селото изобщо мрази града. Той е за селянина център на богатство и на хубави жени: “В град да идеш, жена и къща да намразиш.” Гражданинът се схваща отрицателно: “Гражданин – кръстен дявол”. “Той седи под сянка – не работи.” За труд се признава само полската работа. Мрази се и градската култура – като нещо чуждо на селото, ала се схваща повърхностно, повечето като форма. Шопът разхожда кожуха си всред София напук на европейщината. Но забелязва се как европейската култура завладява главата на селянина – като каскет – и краката на селянката – като тънки чорапи и обуща. Гражданинът от своя страна мрази селянина, който е за него “чичо”, “цървул”, “гащник”, “козяк”, “Пижо”, “Тренчо”, а в старобългарско време – “смерд”. Градът е в народните понятия още “чаршия на базиргяни”, т. е. на търговци, повечето от чужд произход. Миналият, както и днешният живот на града, съдържа доста елементи на отрицание, взето само по себе, към селото и пр., ала маскирано с дух на положителност. Разкрива се булото, метнато над отделната личност, над семейство, занаятчии и търговци, банкери и др. само между четири очи, ала и в събрания, в печата, а най-вече в углавните и граждански отделения на съдилищата. Студенина в отношенията, непоздравяване между познати, липса на доверие и чувство на дълг, отсъствие на доблест, достойнство, предпочитане на морално падналите, хвалби за престъпнишки подвизи, култ на гумогръбначие, неподбиране на средства, убийства, разврат и пр. – всичко това дава бледа представа за отрицанието в днешния ни град. Отрицателство вдъхновява писанията и делата и на доста наши люде на идейната култура. Привидният критицизъм е тук най-често гнездо на отрицанието. С тая цел най-често се оспорва чуждият успех, не се признава чуждото обаяние, подкопава се чуждият авторитет. Като че правилото е: щом не съм аз, да не бъде никой! Изгаряй юргана заради бълхата! Градът е за нашия народ така също седалище на бирници-данъкът не се схваща като лепта за общото, а като робско даждие – и главно център на власт, която се отъждествява обикновено с насилие, произвол, в чисто азиатски смисъл. Властта, особно административната, е най-висше и най-могъще понятие в психиката на селянина, па и на българина изобщо. Да се достигне тя – се смята за най-голям и най-смислен идеал в живота. Оттам извънредно силното политизуване на широките ни народни маси – нещо, което спъва всеки друг почин, идея, дело. До власт се идва чрез партия и затова тая обществена категория поглъща толкова много време, сили, жертви. Те обаче се дават охотно, защото чрез партията се чака десеторно удовлетворение на лични интереси. С оглед към тая цел по-изгодно е да си от главните и затова партийният живот се изразява повечето в борба за лично надмощие и на цепене. Политическата психика на българина се проявява, естествено, най-вече през време на избори. Тоя период се схваща от народа ни като повсеместен поход на лъжата. Ако запитате селяни, които отиват на предизборно събрание: “Къде така?”, те ще ви отговорят обикновено: “Ще лъже един там, отиваме да го чуем.” Чрез партия обаче селянинът може да зареже цървулите, т. е. селото, и да се пресели в града. Такъв селянин почти изведнаж става отрицател на селото – и то често най-голям. Затуй се казва, че “помакът е по-правоверен турчин от същинския османлия”. Знаят се и подигравките с новоизпечения гражданин: “Пази, Боже, сляпо да прогледа!”, “Чакай бе, чичо, по гащите ти има още половин кош плява!”, “Че ти кога стана ковач, кога ти почерня задникът?” Като че нашият селянин държи за своето само от инат, че не може да стане друг. Една селянка ми казваше: “Който от село е избягал, се човек е станал!” В града селянинът става обикновено дребен служащ или чиновник, ала нерядко се издига и до върха на административната стълба. Нашият чиновник, бил селянин или гражданин, си е в известен смисъл почти отрицател на държавата. Твърде често той слага държавната пара вместо в касата в собствения си джоб. Та нали трябват “бели пари за черни дни”, т. е. за опозиция – “седемте гладни години”, когато наистина всичко бяло става черно и сламката у противника се прави на греда! Нашият чиновник се мисли за представител на нещо голямо и недостъпно, а посетителят се смята за мравка или за дойна крава. И тъй, в психологията на българското отрицание имат надмощие следните елементи: апатия към висшето, като добро и хубаво, като държава и народност, фанатична страст към парично-материалното и към властта като средство за самозадоволяване и забогатяване, животински егоизъм в отношенията към другите, простотия и заинтересованост на бюрократи, безогледна опозиция, партикуларизъм на политики, егоцентризъм на интелигенти, омраза и завист едва ли не на всички против всички и пр.  Тая отрицателна психика не е равномерно разпределена по цялата земя на българското племе – ако за отвлечености може да се говори така конкретно. Има различия според географските особености на местата. (Със съкращения)", "date": "2019.06.02", "title": " Ангел Шейтанов: Духът на отрицание у българина"}
{"url": "https://trud.bg/%d0%b8%d0%b3%d1%80%d0%b8-%d0%bd%d0%b0-%d1%89%d0%b0%d1%81%d1%82%d0%b8%d0%b5%d1%82%d0%be-%d1%81%d0%b5-%d0%bf%d0%b0%d0%b4%d0%bd%d0%b0-%d0%bd%d0%b0-%d0%b8%d0%b7%d0%bf%d0%b8%d1%82%d0%b0/", "text": "„Игри на щастието“ е темата, която се падна на кандидатите, искащи да учат „Журналистика“, „Връзки с обществеността“ и „Книгоиздаване“ в Софийския университет „Св. Климент Охридски“ през новата учебна 2019-2020 година. Изпитът започна точно в 09.00 часа, а кандидат-студентите ще имат на разположение 3 астрономически часа да изложат разсъжденията си по темата върху белия лист. Кандидатите за трите специалности са общо 348, а само издържалите успешно писмения изпит ще се явят на устен след 20 дни. Изпитната комисия ще оценява погледът на зрелостниците върху съвременния политически, икономически, социален, културен и обществен живот, а със своята работа те трябва да докажат умението си да изграждат завършен текст, в който да излагат аргументирани твърдения. Ще бъдат оценявани още тяхната обща и писмена култура, както и оригиналността на подхода при излагането на гледната точка. Кандидат-студентите по журналистика в СУ прекъснаха изпита и отдадоха почит с едноминутно мълчание за 2 юни точно в 12:00 часа, минути преди края на писмения изпит. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.02", "title": " „Игри на щастието“ се падна на изпита по журналистика в СУ"}
{"url": "https://trud.bg/%d1%81%d1%82%d0%b5%d1%84%d0%ba%d0%b0-%d1%81%d1%82%d0%be%d0%b5%d0%b2%d0%b0-%d0%ba%d0%b2%d0%b0%d0%b4%d1%80%d0%b0%d1%82%d1%87%d0%b5%d1%82%d0%be-%d0%bd%d0%b5-%d0%bf%d0%be%d0%b4%d0%ba%d1%80%d0%b5/", "text": "Необходима е постоянна изборна администрация, каза   председателят на ЦИК Стефка Стоева. „За това е необходимо решение на парламента, но аз лично бих ги предложила“, заяви Стоева. Тя обаче направи уговорката, че първо е необходим сериозен и задълбочен анализ на изборите и в момента е рано да се правят заключения за необходими промени в изборното законодателство. Според нея квадратчето „Не подкрепям никого“ вече няма смисъл, след като отпадна санкцията за задължително гласуване. Важното е в крайна сметка е, че „като цяло изборите преминаха законосъобразно. Сигналите и жалбите не бяха много, не бяха и за тежки нарушения“, допълни председателят на ЦИК. „Факт е, че не се възползват много хора от машинното гласуване“, посочи Стефка Стоева. „Не са много гражданите, които са гласували машинно. Само 158 968 души общо са се възползвали, т.е. 7,59 процента“. В секциите с машинно гласуване те са над 27%, останалите са гласували с хартиена бюлетина, сочат данните на ЦИК. Най-важното е, че въвеждането на машинното гласуване трябва да следва гарантирането на сигурността на вота, особено с оглед на предстоящите местни избори, допълни председателят на ЦИК. Стоева припомни, че на предишните избори машинното гласуване е било под един процент. „Успяхме да се справим с въвеждането на машинното гласуване въпреки кратките срокове. Изпълнихме закона въпреки огромните трудности“, каза Стоева. Председателят на ЦИК коментира и гласуването в чужбина. „В чужбина гласуваха малко над 25 хиляди българи. Откриването на секции извън страната е напълно оправдано. Това е начинът за връзка на сънародниците ни с родината“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.02", "title": " Стефка Стоева: Квадратчето „Не подкрепям никого“ вече няма смисъл\t"}
{"url": "https://trud.bg/%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%b1%d0%be%d1%80%d0%b8%d1%81%d0%be%d0%b2-%d0%be%d0%b1%d0%bc%d0%b8%d1%81%d0%bb%d1%8f%d0%bc%d0%b5-%d0%b4%d0%b0-%d0%bd%d0%b0%d0%bf%d1%80%d0%b0/", "text": "В Сливен премиерът Борисов посети множество обекти, които се обновяват. „Запознах се с ремонта на обновена детска градина в града“, написа министър-председателят в официалния си профил във фейсбук. В областта по оперативни програми са сключени общо 18 договора на стойност 46 млн. лв. Със средствата, освен обновяване на градската среда, се финансира също модернизацията на 9 училища и детски градини, в които се образоват близо 2300 деца, и 5 социални обекта, които ще осигурят грижи в процеса на деинституционализация за 265 лица. Кръговото на „Розова градина“ е изградено със средства от правителството-почти 3 милиона лева и е много важно за града. В града по Националната програма за енергийна ефективност на многофамилни жилищни сгради са завършени 18 от одобрените за участие в програмата 51 блокове. Още 14 са в етап на строителство. За останалите са обявени обществени поръчки. В квартал „Република“ е изграден чисто нов пробив на улицата, за който правителството отпусна 1,6 милиона лева. С близо 2 млн. 200 хил. лв. е обновено поречието на р. „Асеновска“. В града се обновява и зала „Асеновец“, която не е била ремонтирана от построяването й през 70-те години. Обмисляме да направим безплатна храна в детските градини, заяви Борисов по време на посещението в Сливен. „Обмисляме да направим безплатна храна в детските градини“, посочи премиерът, като попита министъра на образованието и науката Красимир Вълчев защо Сливен е областта с най-висок процент с рисковите групи деца, които отпадат от образователната система. Вълчев отговори, че причините са много – заради високия дял на малцинства в населението, както и напускането на учители от системата. Красимир Вълчев увери, че се извършат усилени мерки, за да се преустанови този процес. „40 хил. деца, които никога не са ходили на училище, ги вкарахме в класната стая. Като няма образование какъв да стане – или социално слаб или крадец – едно от двете“, допълни министър-председателят. Премиерът Борисов коментира още, че пътят Стара Загора – Сливен се прави. „Фирмите пак са сливенски. Това са си работни места и заплати“, заяви премиерът. „Като вземем и новите влакове, се качваш на влакчето – вътре интернет, климатици. Както подменихме градския транспорт, така сега ще подменим и влаковете“, допълни премиерът. Сега почнаха всички да искат саниране, но като говореха Радев и Нинова, Данчо Цонев онзи ден каза, че не му харесвало санирането, а в същото време – имало пари в държавата, не се управлява добре, но имало пари. Когато не се управлява добре, няма пари в държавата, заяви Борисов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.02", "title": " Премиерът Борисов: Обмисляме да направим безплатна храна в детските градини"}
{"url": "https://trud.bg/%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%b1%d0%be%d1%80%d0%b8%d1%81%d0%be%d0%b2-%d0%bf%d1%80%d0%be%d0%b2%d0%b5%d1%80%d0%b8-%d0%bf%d1%80%d0%b5%d1%87%d0%b8%d1%81%d1%82%d0%b2%d0%b0/", "text": "Министър-председателят Бойко Борисов инспектира изграждането на нова пречиствателна станция за питейни води в Котел по проект на общината. Чрез него ще се реши проблемът с варовика и замътването на водата в града при обилни валежи. „Пречиствателната станция е готова, работи на автоматичен режим, тестваме я“, информираха премиера Борисов от ръководството на съоръжението. Министър-председателят добави, че са изградени над 70 такива обекта, съобщават от МС. „Едно голямо благодаря на правителството и на премиера, затова че ни подкрепи в това важно начинание. Котел е възникнал, благодарение на тези три извора, който са близо до нас. Това ни дава живот“, каза кметът на Котел Коста Каранашев. Станцията ще пречиства 200 куб. метра вода на час от карстовия извор на р. Изворска, който снабдява града, чрез реагентна обработка и филтриране през бързи пясъчни филтри. След това водата ще се обеззаразява, с което ще се гарантира високото й качество. Стойността на проекта е близо 3 млн. лв. За изпълнението му от бюджета на Министерството на регионалното развитие и благоустройството от 2017 г. досега са осигурени малко над 2,5 млн. лв. Предстои остатъкът от средствата също да бъде предоставен на местната администрация. „България не е само жълтите павета, животът го има и тук“, заяви по време на инспекцията премиерът Борисов. На път за село Тича Борисов инспектира хода на ремонтите дейности в Националното училище за фолклорни изкуства „Филип Кутев“. Проектът е финансиран по Оперативна програма „Региони в растеж“ 2014-2020 г. и е на обща стойност почти 3.8 млн. лв. В рамките на проекта ще бъде подменена дограмата, ще бъде изградена нова осветителна инсталация и мерки за подобряване на енергийна ефективност на вече съществуващите учебни корпуси и общежития, както и ще бъде осигурена достъпна среда за хора в неравностойно положение. Предвидено е и закупуването на специализирано оборудване в съответствие с нуждите на учениците. Проектът включва и изграждането на нова многофункционална зала. Символичната първа копка на ремонта бе направена на 24 май тази година, като срокът за изпълнение е до 15 януари 2020 г. Заедно с премиера Борисов обновяването на Националното училище за фолклорни изкуства „Филип Кутев“ провериха министърът на образованието и науката Красимир Вълчев, финансовият министър Владислав Горанов, кметът на Котел Коста Каранашев. Кметът Каранашев информира министър-председателя Бойко Борисов, че след като се въведат иновации в музикалното училище в Котел, то ще може да приема даровити деца от различни страни на Балканите. А преподавателският състав е най-добрият в страната. Премиерът Борисов обеща пълна подкрепа от страна на правителството по този проект. Министър-председателят отбеляза още, че идеята е по този начин учебното заведение да се превърне в балканско училище за музикални инструменти. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.02", "title": " Премиерът Борисов инспектира пречиствателна станция за питейни води в Котел (ВИДЕО)"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b0%d0%bd%d0%b3%d0%b5%d0%bb%d0%ba%d0%be%d0%b2%d0%b0-%d0%b8-%d0%ba%d0%be%d0%bb%d0%b5%d0%b3%d0%b0%d1%82%d0%b0-%d0%b8-%d1%88%d0%b0%d1%80%d0%be%d0%b2/", "text": "Министърът на туризма Николина Ангелкова проведе в Слънчев бряг работна среща с Мирко Шарович, министър на външната търговия и икономическите отношения на Босна и Херцеговина. Разговорът се състоя в рамките на проведената в курорта Международна конференция за устойчиви инвестиции в туризма с участието на представители от над 20 държави. Министър Ангелкова изтъкна, че форумът цели да разкрие важността на региона на туристическата карта и за привличането на повече инвестиции в сектора. Трябва да работим още по-активно, за да направим тази част на Европа по-атрактивна за бизнес проекти. За туристи от трети и далечни пазари като Китай, Япония, Индия, САЩ можем заедно да бъдем още по-интересни и търсени като дестинация. Ние взаимно се познаваме, но ни трябват общи усилия, за да се популяризираме съвместно, посочи министър Ангелкова. Министър Шарович е бил в България няколко пъти, включително по време на председателството на страната на Съвета на ЕС. Той приветства идеята по-активно да се промотират Балканите пред китайските туристи. Министър Ангелкова получи покана да посети Сараево. Двамата събеседници изразиха мнението, че подписването на меморандум между страните им в туризма ще очертае конкретни стъпки както за популяризиране на възможностите за туризъм между двете държави, така и с общ продукт пред туристите от далечни пазари. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.02", "title": " Министър Ангелкова и колегата и Шарович от Босна и Херцеговина: Балканите могат да са интересни за туристи от Китай, Япония, Индия и САЩ"}
{"url": "https://trud.bg/%d0%b3%d1%80%d0%b5%d1%82%d0%b0-%d0%b3%d0%b0%d0%bd%d1%87%d0%b5%d0%b2%d0%b0-%d0%b4%d0%bd%d0%b5%d1%81-%d0%bd%d1%8f%d0%bc%d0%b0-%d0%bf%d0%be%d0%bb%d0%b8%d1%82%d0%b8%d0%ba-%d0%ba%d0%b0%d1%82%d0%be-%d1%82/", "text": "Най-голямата ми любов беше Емил Димитров След признанието от Путин, останах без думи от щастие Преди имах толкова правителствени концерти, сега не искам – Госпожо Ганчева, как се почувствахте, когато преди месец получихте признание от президента на Руската федерация Владимир Путин за големия ви принос в укрепването на руско-българските културни връзки?  – Когато руския посланик Анатолий Анатолиевич ми прочете и връчи тези думи на благодарност за принос в руско-българските културни отношения от президента Путин, направо останах без думи от щастие! Човек, който е признат от целия свят да напише такива неща за мен – това ме направи безкрайно щастлива и след това не се сдържах и извиках: “Благодаря ви, Владимир Владимирович за тези прекрасни думи”, като всички присъстващи станаха на крака. Да имаш културни връзки с такава държава – от това по-голямо щастие няма. – Тази седмица се завърнахте от концерт в Русия. Как премина?   – Турнетата ми в Русия датират още от 1964 година, когато за първи път отидохме там с Емил (Димитров-б.а.), където започна и нашата голяма любов, както и моята любов към руската публика и всичко руско. Сега участвах в един великолепен концерт – “Славянски венец”, който е с детски състави и хорове до 17 години и за мое голямо щастие младите хора много харесват и обичат песните ми – имаше такъв аплауз! Всяка година имам по пет-шест концерта в Русия със сборния детски хор на Татяна Жданова, който е от 1000 деца, като голяма част от тях пяха на закриването на Олимпиадата в Сочи. – В Русия артистите са на пиедестал, а у нас чувствате ли се достатъчно уважавана и ценена?  – Разликата между артистите там и тук е огромна, защото те получават много големи хонорари, но и пазарът също е много голям. Като гледам музикалните риалити формати у нас и ако трябва да ги сравня с техните, то техните първенци тръгват на турнета, веднага след шоуто, а у нас това липсва – няма такъв пазар. Аз лично се чувствам уважавана в Русия, но тук също се чувствам обичана и уважавана от обикновените хора. Често, като ме срещнат някъде и възкликват: “Вие сте Грета Ганчева, колко ви обичам!” – дори са ми целували ръце. Преди съм имала толкова правителствени концерти, а сега не искам да имам, защото не обичам да ходя по светски балове и соарета. В живота съм съвсем естествена, може да ме срещнете в тролеите, в трамваите, на улицата, защото вече не карам кола и съм си най-обикновен човек, но на сцената съм кралица и там е моята сила. – Имала ли сте възможност да се запознаете с Владимир Висоцки, или някоя друга голяма руска звезда?  – Познавам се много добре с Олег Газманов и дори сме пели заедно, а Висоцки съм го виждала в България, когато игра “Хамлет” и след представлението всички артисти бяхме с него в Клуба на артистите. Той е вихър, едно кълбо от енергия, талант и интелект. Чела съм книгата на Марина Влади и много ме впечатли историята, когато двамата с Висоцки са били поканени на купон в Манхатън, на който са присъствали всички техни кинозвезди. Преди да отидат там, той се преобличал няколко пъти, но накрая пак си сложил сивото пуловерче и всички кинозвезди на партито го гледали с голямо пренебрежение. Когато обаче Висоцки хванал китарата и запял – всички обърнали погледи към него и сърцата им се отворили. – Какво е отношението ви към новата българска музика и харесвате ли някой от актуалните изпълнители на родната сцена?  – Обичам песните на Тончо Русев, Митко Щерев и Стефан Димитров – те са друг вид творци, докато сега е малко хаос в българската музика. От по-младите ми харесва Миро – един много особен човек, който е роден да бъде на сцената и да дарява хората с енергията, добротата, интелигентността и излъчването си, защото на тях им е необходима светлина, за да им бъде топло в живота. Мария Илиева също ми харесва. – Вашата най-популярна песен е “Тумбалалайка”. Как се роди тя и очаквахте ли, че ще станете известна точно с нея?  – Никога не съм очаквала, че ще стана известна. В оригинал песента е еврейска, а ние с Емил я харесахме и си сложихме български текст. Моята гордост е, че популяризирах тази еврейска песен на български в целия СССР и цяла Европа. След като я изпях в началото имаше и коментари от сорта на: “Ама, тя не трябва да играе в киното, защото пее тази песен – “Балалайка”. Оказа се, че тя стана любима песен на много хора, а същевременно се родиха толкова лоши песни, че тя блесна още повече. – Вие сте посвещавала песен на Емил Димитров, а той на вас посвещавал ли е?   – Обичах да му казвам на шега: “Ти за всички писа, а за мене никога не написа песен!” А Емил ми вика: “Каква песен, аз не те пускам от сърцето си!” Аз му посветих песен, написах и книга за него, сега дори пиша нова книга – “Спомени, върнете се”, със случки и спомени от моя живот. Току-що завърших и едноименната песен по книгата и се оказа, че творецът като започне да твори и стига до безкрайността. Реших, това да бъде първата книга-концерт, защото съм актриса-певица и всяка глава в нея ме вдъхнови и е възпята от мен в песен. Надявам се в края на годината всичко да бъде готово. Има мигове, в които човек остава без работа, или остава сам и аз си викам: “Самотата ражда или лудост, или книга”. Аз избрах книгата. – Имате ли някакъв много скъп, сантиментално ценен подарък от Емил?  – О, имах два пръстена от него, но и двата ми ги откраднаха. Единият беше като халка, въпреки че ние не сме се женили с халки, а другият беше пръстен с червен рубин – в него имаше много любов. Такива предмети, като биват откраднати от някого и енергията в тях започва да бушува и се връща върху него. Аз разбрах коя жена го е направила, точно по това, което є се случи. Мога да споделя, че Емил имаше много скрити способности, знаеше много неща и ми е казвал: “Да знаеш, че ако някога някой посегне към този пръстен, ще му се случи нещо много лошо”. След време така и стана – на тази жена є се струпаха три неприятни неща едно след друго. – Освен Емил, има ли и други хора с подобни скрити способности, до които сте се докосвала?  – Да, защото творците сме хора на духа и при нас това не е рядкост. Може би не се знае това, че Людмила Живкова, която контактуваше с Ванга, също имаше способност да вижда в бъдещето. Ние с нея бяхме в една компания преди да стане министър и веднъж тя ми гледа на ръка. Каза ми: “Ти ще развиеш такава интуиция, почти като на петричката врачка!”. Аз никога не мога да достигна до такива осъзнати ясновидски прозрения, но наистина имам силна интуиция. Емил също притежаваше такива способности и беше човек на духа, а парите за него никога не са били най-важни, както и за мен. При Емил парите направо се изсипваха, но след това му ги взеха – миличкия, Бог да го прости. Двамата се обичахме до последния момент… (Разплаква се – б.а.) – Ревнувахте ли Емил от многобройните му почитателки, или от някоя конкретна жена?  – От почитателки – не, но го ревнувах, когато се разделихме – Мариета беше много красива жена. В началото с нея се ревнувахме, но после разбрахме, че и двете обичаме Емил и дори в последните години бяхме приятелки. – Съжалявате ли, че бракът ви продължи само три години?  – След раздялата ни, животът ми тръгна много бурно и мъката мина. Не знам какво щеше да стане, ако бяхме останали заедно, можеше да се избием – шегувам се, а сега остана една чиста любов като цвете, иначе може би щеше да вехне, да падат листата, защото семейния живот е нещо много сложно. – Коя е любимата ви история от книгата “Моята любов Емил”?  – О, любимата ми история е в самото начало на книгата, когато на Червения площад Емил ми се обясни в любов. А другата е, когато година след раздялата ни се срещнахме отново на един концерт. Той беше дошъл с цялата компания – Мариета, Васко, кучето.. Преди да изляза на сцената и Гошо Минчев ми каза: “Сега да видиш – Емил седна на първия ред, ще ти се разкаже играта…“ Аз пея първа и си викам: “Дръж се, Грета.” В началото – държах, държах, но като започнах да пея – “Вън вали” и като заревах, а той пуши и гледам как цигарата му пари пръстите, как седи и ме гледа… Вечерта отново се видяхме в един бар и Гошо Минчев ми вика: “Грета ти си луда, защо дойдохме тук?!” Изведнъж, като че с Емил ни хавана някаква сила – и двамата тръгнахме един към друг. Той каза: “Жена ми”, а аз – “Мъжа ми” и после цяла нощ ходихме по алеите и си викаме, че утре ще отидем отново да се разпишем, въпреки че в паспортите ни не беше отбелязано, че сме разведени… – Такава любов наистина се среща рядко..  – Тази любов между нас ме крепеше, това, че е толкова голяма и беше глътка въздух за мен след раздялата ни. Спомням си и последния ни разговор, когато вече си отиваше, а аз му казвах, че го обичам и че България го обича и го молех да не умира. Тогава току-що се бях върнала от Москва, а той беше зле – в болницата и още на следващия ден вдигнах телефона да му кажа, че ще отида да го видя, но сестрата ми каза да му говоря повече, защото той не може. Говорих, говорих и накрая пак му казах:“Обичам те”. Той, както не можеше да говори, прошепна на срички: “О-би-чам -те”, а след половин час ми се обаждат от една телевизия да ме питат какво ще кажа за кончината му… – Вие сте изнасяла много концерти пред Тодор Живков. Виждате ли някой от днешните политици с неговите качества на управник?  – Тодор Живков беше явление. Много хора го имитираха, но той беше от този вид личности, които искат до всичко да се доближат и да научат. Той изнасяше дори четиричасови речи пред художници, поети, писатели… – при това, без да му е написан предварително текстът. Аз непрекъснато пеех по техните сбирки и си спомням как веднъж Живков се връща от конгрес в Чехия и пита художниците каква реч искат – от половин, от два часа, или от три часа. После им говори три часа така увлекателно, с примери от световната история на изкуството и класиците… Той беше човек от народа, който се стремеше всичко да знае за народа. Няма такъв политик днес! – Кой е най-трудният ви момент?  – Аз съм достигала до най-ниска точка, благодарение на един брак, с който сбърках много, в резултат на което 6 години седях в един хол и ме гледаха майка ми и баща ми с тяхната пенсия – до последния им миг. Те ме хранеха и обличаха, като през тези 6 години седях в хола с един развлечен пуловер, но през това време успях да напиша много песни и други неща. Тогава не съм имала пари, но дори най-големите класици са си пишели произведенията, като са били най-зле. Както казват – всяко зло за добро. – Как успявате да запазите този младежки дух и оптимизъм в себе си?  – Не усещам годините си – кога минаха 75? Според мен всичко зависи от семката, както казваше дядо ми. Той беше много интересен човек, като някой му каже – разкажи ми за рода, а дядо: “Ние сме отскоро, затова всички сме толкова млади и красиви”. От младата семка се ражда само младост и красота. Човек може да се чувства млад и до 100 години. Баща ми беше най-добрият човек на света, вечна му памет. Може би ми помага това, че и аз съм добра – толкова съм пяла без пари, че ако реши съдбата да ми върне тези пари, сигурно ще ме затрупа с тях и нямаше да мога да дишам… – Сънувате ли Емил?  О, много го сънувам и след като го сънувам му наливам едно питие и го оставям на терасата ми, защото си признавам, че ме е страх да ходя на гробищата сама – има много кучета… НАШИЯТ ГОСТ  Обичаната актриса и певица Грета Ганчева е кръстена на легендарната Грета Гарбо и още от детските є години става ясно, че сцената ще бъде нейната съдба. Талантът є е оценен високо и като студентка във ВИТИЗ, тя вече е избрана да играе главна роля в Народния театър. Грета се е снимала и в редица филми, сред които са “Войната на таралежите”, “Деца играят вън”, “Шведските крале”, “Изпити по никое време” и “Синята лампа”. Най-голяма известност є носи песента “Тумбалалайка”, първия куплет от която е написан от Емил Димитров, а останалата част от текста измисля сама. Емил е съпруг на Грета в продължение на три години, но оставя незабравима следа в целия є живот, като тя му посвещава и книгата – “Моята любов Емил”. Освен в България, Грета е много популярна и в Русия, където изнася редица концерти.", "date": "2019.06.02", "title": " Грета Ганчева: Самотата води или до лудост, или до книга"}
{"url": "https://trud.bg/%d1%86%d0%b2%d0%b5%d1%82%d0%b0%d0%bd-%d1%86%d0%b2%d0%b5%d1%82%d0%b0%d0%bd%d0%be%d0%b2-%d0%bf%d1%80%d0%b5%d0%b4-%d1%82%d1%80%d1%83%d0%b4-%d1%83%d1%81%d0%bf%d0%b5%d1%85-%d0%bd%d0%b5/", "text": "Цветан Цветанов застана пред въпросите на вестник „Труд“ само часове, след като депозира оставката си от всички постове пред лидера на ГЕРБ и министър-предедател Бойко Борисов. Разговаряме в кабинета му на 17 етаж в централата на ГЕРБ, готов е с огромните папки с анализи от резултатите на изборите. В края на разговора го питам колко кандидати има за поста му, а той отговаря: „Е, предполагам, че са много тези, които биха искали. Въпросът е, че ще трябва да бъде избран само един“. – Господин Цветанов, от един ден сте само член на ГЕРБ. Знам, че не е въпрос как се чувствате, но какво е усещането – като обида или разочарование, или облекчение? Може ли да го определите?  – Това, за което говорите, официално ще стане факт на 7 юли, когато ще се проведе извънредния ни национален конгрес. Тогава ще се представи оставката ми като зам.-председател на партията, както и оставката на Румяна Бъчварова, която заминава за Израел като посланик. Тя също е депозирала оставката си и излизането си от Изпълнителната комисия. Най-общо казано, в момента се чувствам малко по-свободен, защото изминалите 13 години партийна работа за мен означаваха лишения от времето за най-близките ми, както и много и дълги отсъствия от вкъщи. През това лято ще мога да съм по-дълго време със семейството. Ще имам възможност да усетя какво вълнува най-малката ми дъщеря, защото тя порасна като че ли за един миг – вече е на 8 години. А иначе – за разочарование не е редно да се говори. Ние сме големи хора и би трябвало да се отнасяме разумно към разочарованията в чисто служебен план, защото в работата си всеки човек е изправен пред някакви перипетии и предизвикателства. Смятам, че най-важното е да имаш стабилна основа, дом и семейство. Имам чудесно семейство, което ме зарежда с обич и търпение и ми дава сила да преодолявам всички предизвикателства и превратности. – Бихте ли отделили отново тези 13 години от живота си за партийна работа? Или ако трябва да Ви питам по друг начин – мислили ли сте по-рано за деня, в който подавате оставка от всички ръководни постове в ГЕРБ и минавате встрани от Първа лига?  – Всеки се е занимавал с нещо и не гледам на политиката като на даденост. Аз съм така устроен, а и съм възпитан да мисля, че винаги, когато трябва да вършиш някаква работа, трябва да се раздаваш максимално, да даваш всичко от себе си. При това да не работиш само за похвали. В началото, при създаването на партия ГЕРБ, никой не вярваше, че този проект ще успее. Благодарение на подкрепата, която получих от семейството си започнах да пътувам сред хората от понеделник до събота всяка седмица. Това ми даде възможност да виждам непрекъснато нарастващата обществена подкрепа за ГЕРБ. Членовете и симпатизантите ни ставаха все повече, а енергията им ставаше много силна и заразяваща. И днес си спомням началото, когато съм отивал в някои общини, където сме имали малко симпатизанти-понякога под 20 човека и въпреки това съм пропътувал 300 километра – 150 на отиване и 150 на връщане. Пред тях съм говорил все едно, че говоря пред препълнена зала от 200 човека, защото най-важното е хората да усетят искреността ти. Те трябва да знаят, че си заслужава да бъдат съпричастни към този проект. Партийната, организационната работа е най-неблагодарната. Винаги, когато минат едни избори, малко хора мислят за следващите. Аз обаче винаги, когато приключат едни избори, съм планирал следващите веднага и съм знаел в какъв период от време какви мероприятия трябва да бъдат проведени. Виждах точно в това силата на ГЕРБ и уникалността на нашата партия – ние имаме реален политически живот. ГЕРБ има реален контакт със своите съмишленици и истински се стреми да търси последователи и да разширява периферията си. Много е погрешно, ако някой смята, че можеш да администрираш този процес, без да си истински съпричастен с проблемите на хората. Защото често се мисли, че едно участието в управлението ти дава само възможности. Нищо такова не съм мислил и не съм си поставял за цел. Но винаги съм считал за своя задача да спечеля доверието на всички тези, които доброволно участват в нашия политически проект като членове и симпатизанти. Много е погрешно, ако някой смята, че с бюрократично администриране може да постигнеш някакъв успех. Аз съм бил винаги всеотдаен, във всичко съм влагал много енергия и винаги съм мислил напред в бъдещето. Защото съм знаел, че съм част от нещо голямо, от много хора, с които заедно мислим в една посока. – Защо се случва вашата оставка? Появи се конфликт между вас и премиера и лидер на ГЕРБ Бойко Борисов, някой завъртя интрига вътре в партията или отвън? Защо е е вашата оставка в този момент?  – Убеден съм, че конфликт е силна дума в случая. Имаме различия, може би и разминавания, но конфликт в никакъв случай няма между нас. Когато през 2005 година напуснах МВР, за да участва Б.Борисов в кметските избори, аз приех да бъда шеф на на неговия предизборен щаб. Трябва да Ви призная, че тогава му казах, че правя нещо, което никога не съм си представял, че ще правя преди това. Аз съм много праволинеен и последователен в планирането на моя живот. Не вземам емоционални решения. Тогава имаше истинска емоция, но имаше и съпричастност, и изградено доверие помежду ни от периода 2001 до 2005 година в МВР, когато аз бях негов оперативен помощник. Той успя, аз станах зам.- кмет, след това станах председател на партията, защото нямаше как по закон той да съвместява тази длъжност. И тогава, през 2005 година му казах, че аз ще работя с него като ще му казвам всичко, което той трябва да знае. Защото е нужно той да взема информирани решения. Този възглед за работата помежду ни съм запазил и до ден днешен. И затова ние сметнахме за необходимо да разговаряме двамата в началото на седмицата, а вчера (в четвъртък, б.р.) отидох, за да разбера какво е решено. Конфликтите са присъщи на тези, които не познават мъдростта и не разполагат със способността да чуват различното мнение. Мога само да добавя, че проявих търпимост към всичко, което се случваше през последните 45 дни. Имаше, за голямо съжаление много хора, които коментираха, без да познават ситуацията. Имаше и такива, които вземаха страна, без да се интересуват от детайлите. – Ваши съпартийци или външни?  – Не искам да стигам до подробности, за да не обидя някого. Мога да споделя само това, че мисля, че съм взел правилното решение. Животът е като едно колело и трябва да можеш да гледаш на всичко като на нещо, което е трябало да стане. За мен най-важното е, че имам истински приятели и невероятно семейство. С тях се чувствам силен и мога да застана и да гледам хората в очите. Мисля, че съм един от малкото политици, които не са се променили във времето, независимо от позицията, която съм заемал, спрямо хората, които са в администрацията на съответните институции, в които съм работил. И тук искам специално да благодаря както на служителите на МВР, така и на достойните служители на Народното събрание. Най-много са благодарностите ми към администрацията, към членовете и симпатизантите на ГЕРБ. Те са невероятни хора, повярвайте. Това, че работих 13 години толкова ентусиазирано за партията, за да е такава, каквато е днес, дължа на всички тях. Истинско богатство е човек да познава толкова много качествени хора. Благодарен съм, че покрай тях опознах в детайли традициите на всяко едно населено място в страната ни. България е уникална страна с прекрасни хора във всяко кътче. – Благодарите на структурите, обаче как да благодарите на структурата във Велико Търново, ГЕРБ в цялата област има едва 86 гласа разлика с БСП. На фона на предишни избори, когато разликата е била в хиляди. Какво се случи в Плевен, в Добрич? Защо вашите хора не показаха как се работи в ГЕРБ по време на избори?  – А защо смятате, че във Велико Търново резултатът е слаб? – Защото имате твърде малко разлика с БСП.  – Само да припомня, че на областно ниво на минали избори БСП са ни биели. Изключително важно е да се знае е, че в областния център Велико Търново победихме. Което означава, че политиката и на кмета, който е председател на НСОРБ, и областен председател на партията, е правилна. Там успяха да постигнат изключително висок резултат. В Горна Оряховица победихме, а там е една от надеждите на БСП – господин Божанков, а Весела Лечева е острието във Велико Търново. В Елена победихме… Убеден съм, че посоката, в която се движим, е много добра. Много е важно, когато се прави даден анализ, да можеш да боравиш с детайлите. Нужни са тактически ходове, във връзка с предстоящите местни избори. Но това е едно по-дългосрочно планиране. Що се отнася до сега отминалите избори още през октомври месец миналата година представих ситуацията и предложенията си към премиера. – Помня, че когато правихме интервю с Вас миналата година в началото на октомври, казахте off the record, че вече гледате към местните избори.  – Така е, те са взаимно свързани. Винаги съм разглеждат този кратък период между местните и европейските избори като един цялостен процес. И затова на премиера му казах, че е много важно на 20 януари да представя хронограма, която обхваща партийния и организационен период на партията до декември месец. Това беше одобрено и през януари направих презентацията пред колегите. Когато стартирахме кампанията, имаше доста песимисти. От самото начало на 2019 година, на база на организационния живот, който има в партията и във връзка с мероприятията, които бяха планирани, аз оставах най-големия оптимист. Дори когато стартирахме кампанията и когато се говореше, че има проблем, аз бях убеден, че ГЕРБ ще е първа политическа сила. Твърдите ядра на партиите са тези, които винаги решават европейските избори в България от 2007 година до сега. ГЕРБ запази бройката от 6 евродепутати. Нашата цел беше да имаме 7 евродепутати. Но виждате, че прагът, който беше преодолян от „Демократична България“, даде възможност и те да имат свой представител. Мога да кажа, че в момента партия ГЕРБ е в много добра кондиция и очаквам да се справи успешно и на предстоящите местни избори. Всичко е въпрос на менажиране на изборната кампания и на контрол върху процесите, които ще текат в този период. – Знаете ли обаче, че преди 26 май, от вашите активисти идваха два сценария за действие – едното беше: „да загубим нарочно изборите, че Борисов да види, че без Цветанов избори не се правят“. А другият сценарий бе – „нека да имаме по-малко гласове, че Борисов да отстрани от всички постове Цветанов“. Чухте ли ги, впрочем?  – Не съм давал ухо на никакви сценарии. Когато имам избори пред себе си, работя само и единствено за победа. Никога не хабя енергията си за друго. А ако е имало автори на подобни сценарии, те едва ли са били искрени към партията ни и се съмнявам да имат принос за резултатите на ГЕРБ. От вчера насам много хора ме питат защо си отивам. Радвам се, че се оценява по достойнство направеното от мен. Времето ще даде отговор на въпроса дали моята оставка е правилна или не. Сега слушам донякъде с интерес тълкуванията на различни политолози и др. анализатори. А разговорът е бил само между мен и Борисов. Направихме възможно най-доброто-и двамата оповестихме решението и оставката, която вече съм депозирал. – Чухте ли, че се очаквало да правите нов проект? Политически проект.  – Е, мисля, че чак веднага да ми се е роди подобна идея – някак е несериозно (смее се). Сега не е време да се говори за политически проекти. Смятам, че трябва да се говори повече за предстоящите местни избори и затова как държавата трябва да се подготви за новия програмен финансов период. НСОРБ и изпълнителната власт, както и 17-те избрани евродепутати следва да защитават националните интереси и бюджетът на страната ни да бъде с 4 млрд. лева повече за кохезионна политика и за всички останали секторни политики. Така усилията на всички български партии ще бъдат по-успешни. Само обединени усилията ще дадат резултати за страната ни и Европейския парламент и в Европейската комисия ще се съобразяват с нас. – Тежки преговори се очертават в Брюксел след евровота. Ще успее ли Манфред Вебер да стане председател на ЕК?  – Преговорите ще бъдат много тежки, но аз съм убеден, че европейските лидери са достатъчно отговорни, за да избегнат национал-популизма. – За пръв път нямаме доминанта на ЕНП и ПЕС в Европарламента. Как да си го обясним това?  – Демокрацията предлага възможности за различни решения. Свидетели сме на много странни коалиции както на европейско ниво, така също и в националните парламенти. Тези странни коалиции и това, което се случва, е функция на волята на избирателите, които определят конфигурацията на всеки конкретен модел на управление. Европейските избиратели наложиха това многообразие на предпочитанията си, което е истинско предизвикателство пред политическите елити. – Струваше ли си да правите коалиция със СДС за европейските избори – 20 хиляди преференции имат техните кандидати. За 20 хиляди гласа вие поверявате едно място на СДС в Европарламента в лицето на Александър Йорданов. Структурите ви също използваха преференции и се ядосваха, че хора като Лиляна Павлова или Емил Радев са извън ЕП за сметка на чужд партиец.  – Преди началото на изборния процес имаше едно писмо на Жозеф Дол с послание да се търси обединение на демократичния десен избирател. И ние дадохме две места в листата на ГЕРБ на колегите от СДС. Получихме подкрепата и на Обединени земеделци, „Никола Петков“, след това на Гергьовден, на БДФ – като цяло на формации, чиито ценности изцяло се припокриват с ценностите на ЕНП. Мога да кажа, че това беше една консолидация на десни сили за европейския вот. Опитахме се заедно да намалим негативната енергия, която щеше да се формира по време на евровота. Смятам, че с колегите от СДС работихме много коректно и изказвам благодарност на Румен Христов, който за мен е един добър политик с опит. Успех е, че консенсуса взе връх над конфронтацията. Това на мен ми харесва особено много като политик, защото смятам, че политиците имат мисията да търсят онова, което може да ги обедини. Нашият гост  Цветан Цветанов е в оставка като зам.-председател на ГЕРБ и като председател на Националния предизборен щаб на ГЕРБ. Министър на вътрешните работи в първото правителство на ГЕРБ с мандат 2009-2013 година. Доскоро народен представител и шеф на ПГ на ГЕРБ. Роден е на 8 април 1965 година. Завършва курс по мениджмънт в Международната правоохранителна академия в Розуел, специализация в Сикрет сървис във Вашингтон, курсове на ФБР, Департамента за вътрешна сигурност на САЩ (2005). Семеен, с три дъщери.", "date": "2019.06.02", "title": " Цветан Цветанов пред „Труд“: Успех не се постига с администриране, а с печелене на доверие\t"}
{"url": "https://trud.bg/%d0%b1%d0%be%d1%80%d0%b8%d1%81%d0%be%d0%b2-%d0%b2-%d1%81%d0%b5%d0%bb%d0%be-%d1%84%d0%b8%d0%bb%d0%b0%d1%80%d0%b5%d1%82%d0%be%d0%b2%d0%be-%d0%b2-%d1%81%d0%bc%d0%b5%d1%81%d0%b5%d0%bd%d0%b8%d1%82%d0%b5/", "text": "В смесените райони битката между ГЕРБ и ДПС е огромна, защото се надпреварваме кой ще направи повече за хората. Това каза министър-председателят Бойко Борисов по време на посещение в село Филаретово заедно с кмета на Котел Коста Каранашев и министъра на финансите Владислав Горанов. Кметът Коста Каранашев обясни, че от 1986 г. в селото не е имало асфалтирана улица. „Предстои ни откриване на пенсионерски куб, а по един проект сме осигурили и безплатна медицинска помощ – ще идва една медицинска сестра по график и бабите и нуждаещите се ще получат всичко, от което имат нужда. За всички с доходи под 340 лв. има осигурена и безплатна юридическа помощ“, каза още той. Каранашев уточни, че всяка година във Филаретово се правят по няколко улици и тази година ще се продължи в същия дух. В отговор на искане на хората от Филаретово да се поставят легнали полицаи премиерът Бойко Борисов заяви: „Като имаше дупки, колите караха бавно. Направиха асфалта – сега дай да направим легнали полицаи. Те дупките играеха тази роля. Само пари харчим“. Борисов заяви, че е доволен от това, което е видял по време на обиколката си. „Но минавам да чуя хората, а не аз да съм доволен. Вчера видяхте световната агенция „Стандард енд Пуърс“ какво дава за България – стабилност, много добри инвестиции на правителството – именно в инфраструктурата, която хората желаят. Защото хората от предишното село, в което бяхме, нямат вода в чешмата – не могат да сготвят вкъщи, не могат да се изкъпят“, коментира Борисов. „Понеже много в София се спекулира с ГЕРБ и ДПС – има ли други партии тука, в смесените райони, освен ГЕРБ и ДПС? Няма други партии и битката е огромна. И то не за друго, а защото се надпреварваме кой ще направи повече за хората. Нашата кметица тук спечели точно с 1 глас при повторното преброяване. Така че на жълтите павета много обичат да говорят политолози и социолози, но нека да дойдат да видят хората“, каза още Борисов. На въпрос как ще коментира изказванията на лидера на БСП Корнелия Нинова от сутринта Борисов отговори: „Не искам да се занимавам с нея“.  Премиерът се срещна и с жителите на село Соколарци. Кметът на Община Котел Коста Каранашев припомни, че преди време  в село Соколарци е имало проблем с питейната вода, който е бил разрешен със закупуване на нови тръби с отпуснати от правителството средства. „Сега виждаш колко много изселници ни спират и ни се радват. Сега като се подобряват условията си идват от Турция“, посочи Борисов.", "date": "2019.06.02", "title": " Борисов в село Филаретово: В смесените райони битката между ГЕРБ и ДПС е огромна"}
{"url": "https://trud.bg/%d1%87%d0%b5%d1%80%d0%b5%d0%bd-%d1%82%d1%83%d1%80%d0%bc%d0%b0%d0%bb%d0%b8%d0%bd-%d1%81%d1%80%d0%b5%d1%89%d1%83-%d0%b5%d0%bd%d0%b5%d1%80%d0%b3%d0%b8%d0%b9%d0%bd%d0%b8-%d0%b2%d0%b0%d0%bc%d0%bf%d0%b8/", "text": "Другото му име е шерл Черният турмалин е най-силният защитен камък, който съществува на Земята. Той може да ни спаси от черни мисли и черни магии. Предпазва от уроки и ни прави недостъпни за енергийните вампири. Активира коренната чакра и дава импулс за събуждането на енергията кундалини. Толкова много ползи само в едно парче кристал – затова шерлът е обект на поредицата “Тайните на камъните”. Вампир кръвопиец се пъди с чесън и сребърен кръст, а се ликвидира с кол в гърдите. Енергийния вампир неутрализираме с шерл. Не знаете какво е шерл? Това е кристал с огромна защитна сила – на практика най-мощният предпазващ талисман. Действа, като преобразува всички отрицателни вибрации на всички енергийни нива и дори ни спасява от собствените ни отрицателни мисли, комплекси и гневни изблици. Той прави защитен енергиен балон около собственика си, непробиваем дори за черната магия. А иначе казано – шерлът е черен турмалин. Названието “турмалин” произлиза от думата toramali на синхалския език в Шри Ланка и означава “смесен скъпоценен камък”, тъй като турмалините се изключително разнообразни. Има три основни вида: дравит, шерл и елбаит, които се разделят на 14 разновидности (някои гемолози различават 32 вида), според цвета. Кристал, който се е формирал при вулканичните изригвания продължение на десетки хиляди години, турмалинът е естествено пироелектричен (поляризира се при нагряване) и пиезоелектричен кристал (променя формата и обема си под въздействието на електричен ток и обратното). Някои видове са и плеохроични – тоест цветът им се мени, когато са осветени от различна посока. Видът турмалин, известен още като шерл (от името на германското село, където е бил открит – с. Шерлау), е с черен до тъмнокафяв цвят. Той е сложен натриев желязо алуминиев боро-силикатен хидроксид. Изобщо формулите на различните видове турмалин предизвикват лаика да възкликне: “и последният да затвори вратата”. Ето химичната формула на шерла: Na(Fe2+3)Al6(Si6O18)(BO3)3(OH)3(OH) с основни елементи водород, бор, кислород, натрий, алуминий, силиций и желязо. Шерлът дължи непрозрачния си черен цвят на три елемента: на желязото, което е в основната му химична формула и на примесите от манган и титан. Установено е, че камъкът шерл е единствен по рода си с електрически токове. Това свойство е използвано за определяне на радиоактивното замърсяване на кръвта. Черният турмалин нормализира притока на кръв и зарежда тялото с положителна енергия, като премахва негативната енергия и затопля болните области. Шерлът знае кога собственикът му има страдание и насочва вълшебната си сила към засегнатите области. Черният турмалин помага за засилване на имунната система и лекува настинки. Той е мехлем и за душата. Успокоява при депресия, стрес и силна нервност. Дава сили на решилите да се отърват от зависимостите си, например наркомания, тютюнопушене и алкохолизъм. Облекчава всякакви болежки, но най-добре помага при артрит, болки в гърба и проблеми с гръбначния стълб. Използват го като спомагателно средство при лечение на надбъбречната жлеза. Има цялостен благотворен ефект върху ендокринната система. Помага при дислексия, тъй като подобрява координацията между ръката и окото. Лекува импотентност. Вълшебният защитник има приложение в онкологията – облекчава състоянието при химиотерапията. При наранявания на кости или мускули черният турмалин ускорява процеса на оздравяване. Подмладява кожните клетки, затова някои козметици използват масажори от черен турмалин. Шерлът лекува и предпазва не само физическото тяло. Той почиства аурата и с това оздравява организма отвътре. Всички тревоги, омраза, гняв, самоунижение ще напуснат изчистеното етерно тяло. Отвън никакви отрицателни енергии не могат да проникнат през защитната му стена. Той отблъсква ревността, омразата, завистта и лошите чувства. Камъкът може да въведе стопанина си в невидими светове и паралелни реалности, откъдето той да черпи до безкрай знания и информация. Но само силна личност може да се справи с виденията, изпратени ни от черния турмалин. Добива се главно в Бразилия и Мадагаскар. Има залежи и в Австралия, Афганистан, Пакистан, Индия, Бирма, Нигерия, Намибия, Урал, САЩ, Шри Ланка, Германия, Италия и Швейцария. В България го има на Витоша, около Владая.   Козирог и Скорпион ще благоденстват Прави от родените през октомври бизнесмени  Черният турмалин, този магически камък, от хилядолетия се свързва с астрологията. Той представлява планетите Нептун и Плутон. Препоръчва се най-вече на родените под знаците на Козирог и Скорпион, на които носи душевен мир, благополучие и благоденствие. За хора, родени през октомври, шерлът ще донесе тънък бизнес усет и спокойствие. Същевременно ще отвори съзнанието им за новите възможности.   Кристалът – начин на употреба Пази от черна магия Заради силната енергийна защита, която дава, шерлът се използва често във фън шуй подредбата на дома. Силата му нараства още повече, когато се постави във всеки от четирите ъгъла на стаята или имота. Друг начин на употреба е да се потопи по един турмалинов кристал в малки купи с вода, които да се разпределят в основните помещения в дома. Водата се подменя всеки ден. Качествата му се активират с масло от ким. Шерлов кристал, насочен с върха от тялото навън, изтегля негативната енергия. Може да го използвате за успокояване на всякаква болка – поставете шерл върху мястото за 20-ина минути. В моменти на силна тревога и в травматични за вас периоди носете винаги в себе си парче необработен черен турмалин.   Деца не бива да си имат работа с него Носи се на средния пръст на лявата ръка Шерлът не е подходящ за деца. Той трябва да бъде носен от зрели хора, при това само от много силни личности. Ако не сте сигурни, че можете да овладеете мощната му енергия, по-добре не си купувайте черен турмалин. Черният турмалин е един от най-използваните при медитация. Той е силно заземяващ кристал, който ни предпазва по време на астрални пътувания, като същевременно пречиства аурата и етерното тяло. Той трябва да се носи на висулка или пръстен. Когато е на дясната ръка, трябва да бъде на показалеца. На лявата се слага на средния пръст. Като амулет под формата на необработен кристал за мъжете е подходящо да го носят в джоба на панталона си, докато жените може да си го поставят под възглавницата. Златото засилва магичните свойства на шерла. На работното място ще създава приятен дух на сътрудничество и ще пропъжда негативните събеседници и скандалджиите. Може да го поставите в близост до монитора на компютъра. Той ще ви предпази от излъчването му, както и от радиацията на мобилния телефон и микровълновата печка. Както повечето кристали, най-лесно ще го прочистите, ако постои една-две минути под течаща вода. Зарежда се, като го оставите за един час на слънце, макар че някои зареждат черния си турмалин на светлината на пълната луна.   Проверете го с магнит Макар и да е най-често срещаният в природата, черният турмалин рядко се фасетира за бижута. Когато купувате шерл, като нищо може да се окаже, че са ви измамили. В най-лошия случай може да си купите синтетичен кварц или още по-зле – пластмаса. Понякога, вместо шерл, търговците може да ви дадат оникс или обсидиан. Черният турмалин може да различите по това, че има по-силни магнитни свойства от всички свои двойници. Ако е шлифовано камъче, което не е поставено в бижу, задачата ви е лесна. Когато го допрете, то ще се залепи за магнита и ще успеете да го придърпате с него. Ако е на пръстен, обици и т.н., скъпоценният метал ще тежи и може да не успеете да привлечете турмалина. За да проверите дали има привличане, трябва да го улесните нещата. Например, в пръстена може да пъхнете молив, който да поставите върху празна чаша. Към свободно поклащащото се бижу приближете магнита и ще видите, че камъчето определено се залепя. Турмалинът е с висока твъдост – 7 по 10-степенната скала на Моос. Това означава, че с него можете да надраскате стъкло. Така ще разберете дали не е изкуствено камъче, но ониксът например е със същата твърдост.   ИНТЕРГЕОРЕСУРС – ТЪРГОВИЯ СЪС СКЪПОЦЕННИ КАМЪНИ И МИНЕРАЛИ София, ул. Козяк 17, бл.4 партер; www.intergeoresource.com; е-мейл: intergeoresource @gmail.com  тел: 02 980 58 70; мобилен: 0887 196 193; фaкс: 02 980 54 83", "date": "2019.06.02", "title": " Черен турмалин срещу енергийни вампири\t"}
{"url": "https://trud.bg/%d0%b1%d0%be%d1%81%d1%8a%d1%82-%d0%bd%d0%b0-%d0%bb%d0%be%d0%ba%d0%be%d0%bc%d0%be%d1%82%d0%b8%d0%b2-%d1%81%d0%be%d1%84%d0%b8%d1%8f-%d0%b2%d0%b7%d0%b5-%d1%80%d0%b5%d1%88%d0%b5%d0%bd%d0%b8%d0%b5/", "text": "Иван Василев, собственикът на „Локомотив“ (София), излезе с декларация, в която обяви решението си за бъдещето на клуба. По-рано тази пролет бизнесменът призова феновете на тима да му предоставят проект за развитието на отбора, след като двете страни влязоха в противоречие след загубата от „Струмска слава“ с 0:1. Тогава привърженици на тима облепиха личния автомобил на Василев със стикери, бесни от слабата игра на техните любимци. Действията им обаче разочароваха боса на „Локомотив“. Скъпи локомотивци, От мое име и името на акционерите и УС на клуба Валентин Николов, Иво Паргов, Веско Стоянов и Бойчо Величков, благодаря на всички локомотивци за доверието, което ми оказахте през тежките години на изпитание! Респект и уважение към всички вас, които застанахте зад Клуба! В същото време е недопустимо на срещите на велик клуб като Локомотив да ставаме свидетели на грозни сцени и рушене на имущество, в това число и лично! Подобни вандалски прояви не отиват на клуб с 90-годишна история дал на българския футбол легенди като Никола Котков и Начко Михайлов. През последните 4 години заедно с моите колеги инвестирахме толкова средства в базата (терени, помощни игрища, съблекални и други съоръжения) колкото не са били отделяни през последните 35 години, и то само със собствени сили. Ние сме единствените в България, които са вложили такива средства в държавна земя, без да са получили договор или концесия от държавата. Искам да ви уверя, че заедно с колегите ми от ръководството ще продължим да работим със същата енергия, любов и ентусиазъм за Локомотив, доколкото ни позволяват финансовите възможности. Наред с това оставаме на разположение за разговори с потенциални инвеститори, които да надградят направеното от нас, което никак не е малко. Вярваме и призоваваме всяка жена и мъж, в чиито тела туптят локомотивски сърца, да дадат своя принос за обединението на Клуба и по-голяма подкрепа за любимия ни отбор! Локомотив е необикновения отбор за обикновения Човек! Иван Василев и членовете на УС на Локомотив София", "date": "2019.06.02", "title": " Босът на „Локомотив“ (София) взе решение за бъдещето на клуба"}
{"url": "https://trud.bg/%d0%b9%d0%be%d1%80%d0%b4%d0%b0%d0%bd-%d0%bb%d0%b5%d1%87%d0%ba%d0%be%d0%b2-%d0%bd%d0%b8%d0%b5-%d1%81%d0%bc%d0%b5-%d0%b4%d1%8a%d1%80%d0%b6%d0%b0%d0%b2%d0%b0%d1%82%d0%b0-%d0%bd%d0%b0-%d0%ba%d0%be%d0%bc/", "text": "Йордан Лечков е известен, че никога не бяга от неудобни въпроси. Като отговорник за националните отбори именно той е „на топа на устата“, когато идват квалификации. А все по-рядко те са щастливи за нас, както беше по негово време.  Преди дебюта на Красимир Балъков като национален селекционер, Лечков говори по всички проблемни теми в българския футбол пред предаването „Код Спорт“. Вратата на националния отбор е отворена и за играчи, и за треньори. Никой не е насила. Селекционерският пост е немалък трамплин. Когато човек се хваща на хорото, знае и картината. Нямаме играчи в изявени чужди отбори. Знаем състоянието на българското първенство. Накрая все аз трябва да отговарям на неудобните въпроси. Де факто смените не са толкова чести. Нито аз, нито Боби Михайлов не сме се месили на треньор. А когато човек има свобода да решава, не трябва да се оправдава. Националният отбор е трамплин и никой не е спрян. Не бях изненадан, защото той може би първо на мен каза по един или друг начин. Не обичам да „събличам“ хората. Книга за това никога няма да напиша. Това са лични неща. Хубчев сам отговори на въпросите, които през месеците задавахте към мен и към президента. Чух го с ушите си. Че всеки един треньор щял да отиде пеш до „Герена“… Не е сериозно, че напускал заради мои критики. Дори да е и заради мен, пак се качва едно стъпало нагоре – „Левски“ и то пеш! Казвам го с най-добро чувство. Имаме договорни отношения и не всичко трябва да излиза от кухнята. Тук са заложени финансови параметри. До вчера сме били приятели, но се получава една такава ситуация. Ето, с предишния треньор ходих по съдилища. Това ли ми е работата? Не е важно дали аз му вярвам. Балъков е решение на изпълкома, на президента. Това не е застраховка нито за него, нито за мен. Безкрайно го уважавам и дано не изхарчим поредното голямо име. Трябва да сме реални в очакванията. Не сме в толкова лоша позиция, а Балъков знае каква е задачата. Много искаме да отидем на голямо първенство като ръководители. Пожелавам го на Краси и момчетата. Лесно е да кажем, че бием Чехия и Косово и ставаме втори. Ние отдавна не сме футболисти. Проблемът не е в ръководството, треньора или играчите. Такава е ситуацията. Нямаме достатъчно класни футболисти. Жалко е, че ръководството е по-известно от тях. Нима съм сбъркал преди време? Крайно ли е да посочиш истината? Навремето Начко Михайлов ми беше казал, че на пазара краставици не мога да продавам. Не сме девически отбор. Всички гледаме мача и виждаме недъзите. Кой, ако не човекът, който пряко отговаря за националния отбор, трябва да говори? Ако бях излязъл и бях казал, че сме играли прекрасно, сега щяхте да ме питате обратния въпрос. Значи това е обективното. Това съм видял в Германия. На мен никой нищо не ми е спестил. Няма за какво да се сърдим. Говорим си абсолютно всички. Който има проблем с мен, значи има проблем със себе си. Предпочитам нещата да се казват в лицето, а не зад гърба! Дано на Краси му върже! Но пак няма да е причината Балъков, пак футболистите ще излязат на терена. Страшно много съжалявам за всеки един човек. Може би под формата на емоцията да съм изтървал нещо, но сега не бих отговорил по същия начин. Какво значение има кой е прав? Старая се в живота си да не съдя никого. Същото изисквам и от другите. Нямам моралното право. Не съм аз причината да се разделим по този начин. Да подаваме оставки ли? Ако е в тази насока, е най-лесно. Никакъв проблем. Проблемът не е нито в треньорите, нито в ръководството. Плюс това, за мен ние сме един регулаторен орган, ние сме националният отбор, ние сме хората, които сме осигурили вече 12-13-ата година прекрасни условия за всички тези футболисти. По-хубава база от нашата няма. Всичко го признават и го казват. В крайна сметка тези момчета и тези треньори имат предостатъчно свободно време да се концентрират върху мачовете. Имаме десетина за година. Ако самите те не искат, няма как насила да стане. Това е самокритиката. Ако видим нещо, което ние бъркаме, месим се. Примерно казвам на треньора кого да вика или защо го пуска… И аз имам мнение, не малко разбирам от футбол и аз все пак. Ако държавата отсъства, няма как БФС да се справи. Ние сме представител на ФИФА, на УЕФА. Можем само да бъдем органът, който регулира нещата. Затова между четирите държави се получи един съвместен отговор най-вече политически, че и четирите страни подкрепят това нещо. За мен това е добър знак. Но тук вече наистина на ход са четирите държави като правителства. Не трябва да се концентрираме върху това дали ще спечелим домакинството, а да се наблегне, че ние имаме нужда от такава инфраструктура. Трябват съвместни усилия, няма как да стане само с Боби Михайлов или с някой друг. Ако други бяха президент или вицепрезидент и не бяха толкова известни като нас, какво щяхме да ги питаме? А ние едва ли не трябва да чувстваме някаква вина, че сме успели толкова много във футбола или че все пак нашата си къщичка я подреждаме правилно. Липсвали държавата или общината, ние каква вина имаме? Винаги съм казвал, че няма как български футбол без „Левски“ и ЦСКА. Това показва историята. В другите държави е по същия начин. „Лудогорец“? Работят хората, но и те си имат кусури, няма безгрешни. Но какво пречи на големите клубове да бъдат така добре? Ако те имат или досега са имали грешна политика, защо аз трябва да отговарям за това? Това е частен клуб. Дали има задължения, дали няма, ние можем по някакъв начин да балансираме, за да участва. Държавата на компромисите сме! На Балканите нямаме един стадион като хората, с изключение на гърците и румънците. Ние нямаме инфраструктурата. И това въобще не е много пари.", "date": "2019.06.02", "title": " Йордан Лечков: Ние сме държавата на компромисите"}
{"url": "https://trud.bg/%d0%bf%d0%be%d1%87%d0%b5%d1%82%d0%be%d1%85%d0%b0-%d0%bf%d0%b0%d0%bc%d0%b5%d1%82%d1%82%d0%b0-%d0%bd%d0%b0-%d0%b1%d0%be%d1%82%d0%b5%d0%b2-%d0%bf%d1%80%d0%b5%d0%b4-%d0%bf%d0%b0%d0%bc%d0%b5%d1%82%d0%bd/", "text": "Пред бюст-паметника на Христо Ботев в Борисовата градина се проведе церемония, посветена на 143-тата годишнина от гибелта на революционера и в памет на героите, загинали за свободата и независимостта на България. В програмата ще участват актьорът Христо Чешмеджиев, мъжки вокален ансамбъл „България” с художествен ръководител акад. Валентин Бобевски, Гвардейският представителен духов оркестър. Стихове за Ботев ще рецитират учениците Божидар Хаапанен от Националния учебен комплекс по култура и Рада Матева от Частно основно училище „Изгрев”. Слова ще произнесат писателите Здравка Евтимова и Никола Инджов. Събитието се организира от Столичната община, Министерството на отбраната и Общонародна фондация „Христо Ботйов”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.02", "title": " Почетоха паметта на Ботев пред паметника му в Борисовата градина (СНИМКИ)"}
{"url": "https://trud.bg/%d0%b2%d0%bb%d0%b0%d0%b4%d0%b8%d0%bc%d0%b8%d1%80-%d0%bf%d0%b5%d1%82%d0%ba%d0%be%d0%b2%d0%b8%d1%87-%d0%bd%d0%b0%d1%86%d0%b8%d0%be%d0%bd%d0%b0%d0%bb%d0%bd%d0%b8%d1%8f%d1%82-%d1%81%d0%b5%d0%bb%d0%b5/", "text": "– Добър ден, г-н Петрович. Швейцария е един от победителите в новия турнир Лига на нациите. Какво означава това за футбола в страната и за вас лично?  – При всички положения това е една от големите изненади в турнира. Фаворитът в нашата група беше Белгия, но ние успяхме да станем първи. За нас мачът срещу белгийците беше директен дуел, като елиминационен мач от европейско първенство. Победихме една голяма футболна нация. Потвърдихме това, което се прави вече 15 години в Швейцария – отлична работа с подрастващите и високо ниво на образование на треньорите. Футболът в страната видимо се развива в правилна посока. – Вече години наред националният отбор на Швейцария играе значима роля в световния футбол. Как го постигнахте?  – Пътят е много, много дълъг. Започна от базите и юношите. Треньорите вече са добре образовани, но и това е дълъг процес. Един завършен специалист трябва да се обучава най-малко шест години. Едва тогава той ще знае как да се занимава с младите. Швейцария вече се радва на своето второ силно поколение. Затова и националният отбор вече доста години се представя на много силно ниво. Има приемственост. – Взимаме това интервю в базата на националния отбор. Само първият тим ли тренира тук?  – Ще уточня, че това е само един от центровете. Тук сме в италианската част на Швейцария. Ето там е спортното училище. Не само за футболисти, а за таланти от различни спортове. Децата отиват на училище, а след това имат възможност да тренират при отлични условия. Връзката между училището и футбола е много тясна. Но това не е домът само на най-популярния спорт. От другата ни страна е националната федерация по плуване, до нея е тази по хокей на лед. Много са спортовете. Този център е отлично място, за да се развиват младите таланти. – Сега предстои финалният турнир в Лигата на нациите в Португалия. До къде ще стигне Швейцария? Вие сте на полуфинал с Португалия, а в другия се срещат Холандия и Англия.  – Досега постигнахме много добри резултати. Вече ни познават не само у дома. Хората в Швейцария мислят, че имаме шансове. Нещо повече – смятат дори че трябва да спечелим този турнир. И да – ние ще опитаме. Винаги съм искал моите отбори да печелят. Така ще бъде и в първия мач срещу Португалия. Но Лигата на нациите е само едно от предизвикателствата. Трябва да се представяме добре и в европейските квалификации, където групата ни въобще не е лесна. Вярвам, обаче, че след финала на Лигата на нациите ще сме наистина доволни. – Мислите ли, че Лигата на нациите ще бъде успешен проект на УЕФА?  – Мисля, че имаше прекалено много скептицизъм срещу него. Немалко треньори се изказаха против. Но това ново състезание трябва да се приеме така, както се приема, че всяка държава има национален отбор. В края на краищата всички видяхме, че всеки тим искаше да бъде възможно най-високо в класирането и да спечели в Лигата на нациите. Групите бяха направени равностойно. И дори тимовете от четвърта урна успяха да изградят манталитет на победители. Всеки чувстваше, че има шанс да спечели мача си. – На световното първенство в Русия стигнахте до осминафинал. Не можеше ли да пробиете още напред?  – Това е реалността. Важното е, че Швейцария беше на осминафинал във всички последни три големи турнира. Мисля, че в исторически план това се е случило само на три отбора. – Кои са другите?  – Бяха Германия и Франция. – Но Германия не стигна осминафинал на последното световно.  – Да, прав сте. Значи единият е Франция, а другият Португалия или Испания. Важното е, че бяхме там и успяхме да минем груповата фаза. Това е реалността за Швейцария – да бъде на осминафинал. Тогава вече всичко е възможно. Трябва да имаше ден, да изненадаш съперника. Всичко трябва да пасне наведнъж. На осминафинала срещу Швеция не успяхме да провокираме късмета. А на Евро 2016 загубихме с дузпи от Полша. Късметът е необходим, но той няма да дойде, без да го търсиш. – Швейцария организира един прекрасен турнир през 2008 година заедно с Австрия. Мислите ли, че европейското първенство тогава беше основата на бъдещите успехи на футбола в страната?  – Не, не мисля така. Правилното развитие на футбола започна години преди това. Структурата вече беше изградена. Обученията на треньорите отдавна бяха в действие. След това Швейцария се класира за мондиала в Южна Африка. Постоянството в идеите и развитието беше започнало още преди домакинството на европейското първенство. Но със сигурност шампионатът имаше своето голямо значение за страната. – „Базел“ играе редовно в груповата фаза на Шампионската лига. Миналия сезон „Йънг Бойс“ победи „Ювентус“. Къде е рецептата за успехите на клубните отбори? Те не си позволяват звезди като английските, испанските или германските клубове.  – Отново ще ви отговоря – ключът е в постоянството. Клубовете имат добри бази. „Базел“ вече десет години е в елита на европейския футбол. „Йънг Бойс“ започва да се представя добре и вече два пъти поред е шампион. Остави отлични впечатления в Шампионската лига. Когато веднъж влезеш в груповата фаза, получаваш добри пари. След това е важно да ги инвестираш правилно. Футболистите покачват цената си. Разбира се, някои правят трансфери в чужбина. Но с парите от тях клубът получава възможност да реинвестира в нови футболисти. И така се гледа напред. Но за всичко това е нужен правилен манталитет и избор на точните играчи. – Да поговорим за вас. Имате босненски и швейцарски паспорт. Какъв се чувствате повече – босненец или швейцарец?  – Аз съм европеец. През целия си живот съм пътувал много. Работил съм в Италия, живял съм в Швейцария, която приех за моя основна родина. Тук ми дадоха възможност да остана, да тренирам. Двете ми дъщери са родени в Швейцария. Цялото семейство се чувстваме прекрасно тук. Но никога няма да забравя откъде съм тръгнал. Моят роден град е Сараево. Родителите ми все още са там и с голямо удоволствие посещавам страната. – Вие сте бил и шампион на бивша Югославия като играч на „Сараево“.  – За мен този трофей е от огромно значение. Той завинаги ще остане в моята визитка и ще върви с мен, докато съм жив. Много съм горд, че бях част от онзи тим на „Сараево“, който през 1985 година ликува с титлата на Югославия. Имахме много силно поколение. Преди това обаче футболен клуб „Сараево“ също се е радвал на добри генерации. В бивша Югославия винаги са се раждали много силни футболисти. Сега оттам произлизат шест различни национални отбора. И всички те вървят по добър път. – Как така тим от Босна стана шампион на Югославия?  – „Сараево“ два пъти е триумфирал. Шампион е бил и „Железничар“. Същото се отнася и за „Велеш“. – Най-успелите отбори на бивша Югославия са „Цървена звезда“ и „Партизан“. Можело ли е да играете там?  – Дори не съм и мечтал. Винаги съм бил здраво стъпил на земята. Гледам какво е днес и какво може да бъде утре. А и вдругиден. През 1982 година живях шест месеца в Белград и тренирах с „Цървена звезда“. Бях за кратко и в „Партизан“. Събрах опит в тези два големи отбора. Но дотам. – Кой е най-големият ви мач?  – Трудно ми е да отговоря. Имал съм доста мачове, но не мога да ги разделя. Със сигурност най-добрите ми спомени са от сезона, в който със „Сараево“ станахме шампиони. По това време бях титуляр в отбора и се чувствах щастлив. Също се сещам и за 1987-ма година, когато отидох в Швейцария. Сега като ме питате и се замислям. Отлични спомени имам и от младежките ми години. Много пътувахме из цяла Европа. Участвахме на различни турнири. Хубаво време беше. Накрая се установих в Швейцария, където също се радвам на много приятни спомени. – Как семейството ви реши да се премести в Швейцария?  – Първо дойдох сам. Бях на 24 години. Тук беше моята приятелка, която вече ми е съпруга. Оженихме се в Швейцария. Така се разви животът. – Дарко Панчев каза в едно интервю за нашето предаване, че ако Югославия не е била спряна служебно от участие на Евро 92 е щяла да стане шампион?  – Напълно възможно беше. Имахме отлични футболисти. – Тогава УЕФА извади Югославия заради войната.  – Така е. Но нашият район е имал още много силни поколения. Винаги по-големият проблем ни е бил манталитетът, отколкото качествата. Имахме много футболисти, които можеха да играят на най-високо ниво. Но при стария режим никой не можеше да напусне Югославия, докато не навърши 28 години. А биха могли да се развият и още по-добре, ако като млади бяха получили възможност да играят на най-високо ниво. – Мислите ли, че някога може да има мир между феновете от бившите югославски републики?  – Трудно ми е да отговоря. Винаги има напрежение и то не е само между бившите югославски страни. Виждаме го и в Германия, и в Италия, и в Швейцария. Феновете навсякъде могат да са опасни. Затова е нужно футболните хора да даваме позитивни примери. Баскетболът в държавите от бивша Югославия показа, че е възможно толерантно отношение. Много мачове минаха мирно. Може би за футбола още е твърде рано. Когато всички играят редовно в Европа, и това ще се случи. – Пред нашата камера легенди като Давор Шукер, Роберт Просинечки, Саво Милошевич и Дарко Панчев говорят един за друг като за братя. Дали тази братска любов може да се пренесе и у зрителите?  – По-трудно ще е. Тези хора, тези звезди, се обичат отпреди много години. Войната се отрази лошо. Затова пак повтарям, че трябва да се дават непрекъснато положителни примери. Да се забрави всичко би било много трудно. Но трябва да има толерантност между едните и другите. – По време на световното първенство в Русия много се говори за жестовете на вашите национали Гранит Джака и Жердан Шакири на мача със Сърбия. Какво им казахте?  – Че са направили нещо абсолютно ненужно. Платихме много с ментална енергия за всичко това. Видя се на осминафинала срещу Швеция. Там ментално не бяхме готови. Изхабихме твърде много енергия за странични неща около футбола. Те реагираха от радост след головете си. Прекалено много се писа и говори за нея. Трябва да се поучим от случилото се и другия път да внимаваме какво правим. – Как гледахте националния отбор на Босна и Херцеговина в дебютното му световно първенство през 2014 година в Бразилия?  – Престоят беше кратък, но според мен добър. Може би футболистите трябваше да вярват малко повече, да провокират късмета. Мисля, че имаше шанс тимът да се представи малко по-добре. За босненския състав беше прекрасно, че се класира за мондиал. Така, освен всичко, се даде и една добра основа да се градят нови и нови футболисти. – А може ли един ден да станете национален селекционер на Босна и Херцеговина?  – В живота никога не се казва „никога“. Но би било трудно да се случи. Още съм сравнително млад и мисля, че ще имам възможност за много дестинации. В момента съм много доволен от поста, който заемам. В кариерата си винаги съм се стремял да направя крачка напред. Такава трябва да бъде и при следващата, когато дойде денят. – Люксембургският „Дюделанж“ направи сензация в Лига Европа този сезон, класирайки се в груповата фаза. Може ли това да се случи и на босненски отбор? Например на „Сараево“.  – Възможно е, но трябва време. Виждате колко години „Динамо“ (Загреб) се утвърждава в европейски футбол и колко много пари вложи. В турнирите има много отбори, които са по-добре структурирани от босненските. Вече говорихме за „Йънг Бойс“. Босненският футбол се нуждае от постоянно и правилно развитие. Трябват може би и малко повече пари. Много млади момчета твърде рано правят трансфери в чужбина. Това принуждава да се градят твърде често нови поколения в отборите. Вероятно е нужно момчетата да почакат малко по-дълго, да поиграят повече в Босна. Тогава би било възможно да се постигне нещо по-сериозно в Европа. – На Балканите вече има идея за обща кандидатура за европейско и световно първенство. Мислите ли, че България, Румъния, Сърбия и Гърция имат шанс?  – Вярвам, че е възможно. Трябва да има спокойствие. За държавите би било едно прекрасно изживяване. Това ще даде възможност навсякъде да се построят нови стадиони. Ще се направи нова и модерна инфраструктура, която ще повиши нивото на футбола. – Как започнахте вашата треньорска кариера? Защо въобще се решихте на такава?  – Още когато заживях в Швейцария, се запалих по тази идея. Веднъж седмично се правех на треньор. Още през 1990 година стартирах курсовете. Шест години по-късно започнах да работя с юношите на „Локарно“. Водих различни възрастови групи. По същото време опитвах да завърша образованието си. Докато бях футболист, си бях поставил за цел да стана и треньор. За мен беше основна цел да стана професионален футболен треньор. – С един по-малък тим като „Белинцона“ стигнахте финал за купата на Швейцария срещу „Базел“. Каква емоция беше това за вас?  – Имах щастието да си свърша работата. С „Белинцона“ влязохме от трета във втора лига. След това стигнахме и до елита. После дойде и финалът. Уникално беше. Десет хиляди души от Белинцона дойдоха на мача. Един час се представихме много силно, но след това рухнахме. Но за всички футболисти и за мен като техен треньор въпросният финал беше огромен скок в кариерата ни. – Спечелихте купата на Италия с „Лацио“. Какво означаваше за вас, че победният гол беше вкаран от босненец?  Сенет Лулич беше при мен на проби още в „Белинцона“. След това игра в „Грасхопърс“. По-късно аз се преместих в „Йънг Бойс“ и го взех за два сезона с мен. Накрая се срещнахме пак в „Лацио“. Неговият гол във финала ще остане паметен. Да спечелиш купата в дерби срещу „Рома“ – това ще се помни всеки ден. Ще го помни всеки фен на „Лацио“. Всяка година ще се повтаря. И всяка година ще се казва едно голямо „Благодаря!“. – Защо не останахте по-дълго в италианския футбол?  – Защото се появи възможността да поема националния отбор на Швейцария. След половин година размисъл реших да приема. Бях взел решението да не подновя договора си с „Лацио“. Според мен това беше правилна крачка в кариерата ми. От сегашния ми пост гледам футбола по друг начин. Уча се на много неща и от трибуната. Много е приятно да си национален селекционер. – Коректни ли бяха шефовете на „Лацио“ да ви уволнят, след като разбраха за новата ви работа?  – Между националния отбор и клуба никога не е имало конкуренция. Просто президентът на „Лацио“ не прие, че съм подписал 6 месеца, преди да започна новата си работа в Швейцария. Моят договор влизаше в сила от юли, но подписах още през декември. Босът на „Лацио“ не го прие и пътищата ни се развалиха. – Какво е да сте наследник на фигура като Отмар Хитцфелд?  – Много хора говорят и ме питат точно за това, но никога не съм мислил в дълбочина по въпроса. Хитцфелд със сигурност е един от най-успешните треньори в историята. Постигна много с „Борусия“ (Дортмунд), с „Байерн“. Спечели Шампионската лига и с двата отбора. Преди мен работи шест години като национален селекционер на Швейцария. Аз обаче имам различен от него възглед за футбола. Исках на всяка цена да променя някои неща. И смятам, че се получи. Футболистите приеха моите идеи. Ние сме отбор, който вече се доказа. Можем да победим всеки и … това ни е целта. – След една година ще видим европейско първенство на целия континент. Мислите ли, че ще е успешна тази идея?  – Със сигурност е интересна. А дали ще е успешна, трябва да изчакаме, както с Лигата на нациите. Нека да мине шампионата и тогава да дадем оценки. През 2024 година европейското ще е само в Германия. Според мен ще е интересно да има турнир в толкова много държави. Организационно изобщо няма да е лесно. Ще има много пътувания, но подобен опит вече имахме на световното първенство в Русия. – Накрая да ви попитаме какви спомени имате от българския футбол?  – Само хубави са. Най-вече помня вашия национален отбор, когато играеше Христо Стоичков. Тук в Швейцария се сприятелих с Петър Александров. Вече станаха двайсет години откакто се познаваме. България винаги се е славила с добри футболисти, които са се представяли силно и на международното поле. – Александров ни разказа как първият му мач за „Аарау“ е бил срещу вас. Тогава сте бил в „Хур“.  – И аз го помня. Беше приятелски мач. Видях го за първи път с лентата на главата. Тя се превърна в символ за швейцарския футбол. Беше много добър централен нападател. Истинска екстракласа. Направи много сериозна кариера в Швейцария, а и в националния ви отбор. – Два пъти Александров стана голмайстор на швейцарското първенство. Обичат ли го феновете тук?  – Със сигурност. Най-вече феновете на „Люцерн“, и тези на „Аарау“ Петър е идол. И младите играчи в Швейцария го помнят. Продължава да е популярен. – Играл ли сте срещу български отбори?  – Никога не съм играл в България. На юношески турнири съм се срещал с отбори от вашата страна. Като треньор на „Йънг Бойс“ мисля, че имахме един мач на подготовка в Испания, но не мога да си спомня срещу кой точно отбор. – Треньорската работа се превърна в наука. Колко стресираща е тя?  – Аз разгледам тази ситуация по-простичко. Треньорът не е нужно да минава задължителен курс за компютри или по информатика. Разбира се, че технологиите помагат много в днешно време на треньорите. Анализите стават по-лесно благодарение на компютрите. Те позволяват и на треньорите, и на футболистите да получат по-прецизна представа за това, което се е случило – технически, тактически и кондиционно. Но аз продължавам да твърдя, че футболът преди всичко идва от корема, от човешкото чувство. Човек трябва да показва чувства. Така всяка тренировка става много приятна. Технологията ти помага да не бъркаш, а не да правиш точните корекции. Да избереш правилните футболисти и да ги поставиш на точните места е друга работа. – От кой треньор сте научил най-много?  От много съм откраднал различни неща. Гледал съм много. На международно ниво са ме впечатлявали Фабио Капело и Арсен Венгер. Харесвам желязната дисциплина на Капело и красотата в играта на Венгер. През годините аз сам събрах доста опит и изградих мой собствен стил. За него най-важното е какви футболисти имам на разположение. Тогава пробвам да осъществявам идеите си. – И последен въпрос – Любко Петрович се завърна в българския футбол с ЦСКА. Преди това беше успешен в „Левски“ и в „Литекс“. Какво мислите за него?  – Любко е стара лисица. Той има огромен опит и на местно, и на международно ниво. Навсякъде е работил добре. Като консултант в ЦСКА може да наблюдава много, да показва много и да съветва компетентно. – Доскоро двама сърби водиха грандовете ЦСКА и „Левски“ – Нестор Ел Маестро и Славиша Стоянович. Познавате ли ги?  Познавам ги по имена, но не и лично. Следя, колкото ми позволява времето, защото работата ми е да съм информиран. Факт е – навсякъде има добри треньори от бивша Югославия.", "date": "2019.06.02", "title": " Владимир Петкович, националният селекционер на Швейцария, ексклузивно пред „Труд“: Любко Петрович е стара лисица, навсякъде успява"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%ba%d0%b0%d1%80%d0%b0%d0%ba%d0%b0%d1%87%d0%b0%d0%bd%d0%be%d0%b2-%d0%b8%d0%bc%d0%b0%d0%bc%d0%b5-%d0%b4%d0%be%d1%81%d1%82%d0%b0%d1%82%d1%8a%d1%87/", "text": "„Ние няма нужда да търсим нови идеали, нови ценности било на Изток, било на Запад. Имаме достатъчно примери за подражание в нашата история и няма нужда някой друг да ни учи на нови ценности”. Това заяви в приветствието си към участниците в 34-тия поход „По стъпките на четата на Таньо Войвода” в Попово министърът на отбраната Красимир Каракачанов. В събота вечерта той присъства в града и на информационна кампания на министерството „Бъди войник”. На площада бяха показани образци от оръжия и екипировки на подразделенията в армията, бяха раздавани информационни материали за военната професия и службата в доброволния резерв. Пред присъстващите Каракачанов каза още, че истинската българска история не трябва никога да бъде забравяна. „Истинската българска история ни задължава да уважаваме всички наши национални герои, отдали живота си за освобождението на България от петвековно турско робство. А, Таньо войвода и неговите четници, в своя героичен, завършил трагично, но останал в безсмъртието, поход, са пример за всички млади българи. Приветствам тази родолюбива проява учи младото поколение на патриотизъм”, каза още той. Походът, припомнящ славния път на четата на Таньо Войвода, събра и тази година над 200 участници от Силистренско, Разградско, Търговищко, Сливенско и други. Той се организира от Културно-просветното дружество „Родно Лудогорие“, с председател д-р Анатолий Кънев. Учениците преминават по стъпките на четата до лобното място на войводата край село Априлово. Походът е подкрепен от Министерството на отбраната и тазгодишното издание е под патронажа на президента Румен Радев и министър Каракачанов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.02", "title": " Министър Каракачанов: Имаме достатъчно примери за подражание в нашата история"}
{"url": "https://trud.bg/%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%b1%d0%be%d1%80%d0%b8%d1%81%d0%be%d0%b2-%d0%bc%d0%b0%d1%81%d0%be%d0%b2%d0%be-%d1%80%d0%be%d0%bc%d0%b8%d1%82%d0%b5-%d0%b7%d0%b0%d0%bf%d0%be/", "text": "Масово ромите започнаха да работят в многото компании, които дойдоха в България. Това каза министър-председателят Бойко Борисов по път за село Тича, община Котел. В Сливен ни разказаха, че вследствие на многото компании, които дойдоха, заради липсата на работна ръка, взимат роми, обучават ги по три месеца, квалифицират ги и масово работят вече“, заяви Борисов. Премиерът Борисов отбеляза, че е грехота в Община Котел да няма развито животновъдство. „И то най-развитото и скъпо животновъдство. 100 % екологично чисто. Говеда, овце“, посочи той. „Проблемът с водоснабдяването в село Тича ще бъде разрешен. За проекта правителството отпусна 7 млн. лева“, заяви кметът на община Котел Коста Каранашев. „Като дойдох преди 2-3 години, тук нямаше път между тези населени места. Ями. Не път. Нямаше водоснабдяване, нито канализации“, добави премиерът. „Видя ли ромите, колко много работят“, отчете Борисов. „7 млн. сме дали за водоснабдяване и канализация. За да има вода във всяка къща“, обърна се министър-председателят към гражданите на село Тича, „Парите сме ги отпуснали“, добави той. „Изселниците от Турция как си идват в България и колко си им харесва. Много обичат да си приказват, но това е най-видимото. Има две партии в местните райони, това са ГЕРБ и ДПС и битката е между двете партии. Населението в Тича е 95 % мюсюлмани“, добави, той като отбеляза, че 58% като резултат има ГЕРБ на европейските избори в селото. „Това как сме го постигнали. Преди три-четири години дойдох и село по село сме го планирали. Водоснабдяване, канализация, път, площад, кът. И сега хората казват „Хайде и другите пътища“, добави той. „Държим внимателно и толерантно между двете партии, но битката си е за всеки глас непрекъсната“, поясни той. „Има населени места, където един – двама само говорят български език. Трудно се намират да ни преведат. Но, гледай пътя, всичко ново. Пътища, вода и канализация“, изтъкна премиерът. „Аз когато дойдох с джип, едвам стигнах. Помня го като ден днешен. По един метър бяха дупките“, припомни той.", "date": "2019.06.02", "title": " Премиерът Борисов: Масово ромите започнаха да работят в многото компании, които дойдоха в България"}
{"url": "https://trud.bg/%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%b2-%d1%81%d0%b5%d0%bb%d0%be-%d1%8f%d0%b1%d0%bb%d0%b0%d0%bd%d0%be%d0%b2%d0%be-%d0%bb%d1%8a%d0%b6%d0%b5%d1%85%d0%b0-%d1%85%d0%be%d1%80%d0%b0/", "text": "Само толерантността може да спаси България. Защото ето тук по тези места са изселени хиляди мюсюлмани. Нарочно ги питам как се казват, за да видят хората, че са само мюсюлмански имена. Лъжеха ги, че ще дойдем, ще ги изселим, ще им съборим джамиите. Ние им направихме пътища. Това заяви премиерът Бойко Борисов, който посети котелското село Ябланово. „Като се стабилизира индустрията ще вдигнем и пенсиите“, добави той във фейсбук. „И в днешния ден – когато се прекланяме пред паметта на загиналите  за освобождението, пред героите, пред Ботев, винаги едно наум трябва да имаме, че само толерантността е спасявала България от това, което ни се е случило. Защото тук, на тези места, са изселвани десетки хиляди български мюсюлмани, давали са жертви. И е много поучително да го има в учебниците по история. Ако тогава не са били НАТО и Варшавският договор толкова силни, Косово щеше да е тук, в България, по време на този процес. А сега по селата – аз нарочно ги питам как се казват хората, и все са мюсюлмански имена. И как ни се радват и как ни обичат. А ги лъжеха, че като дойдем ще ги изселим и ще бутнем джамиите. Плашеха ги, че ние ще направим това, което комунистите направиха. А ние им направихме пътища, канализация, животновъдство, поминък и т.н.“, коментира Борисов.", "date": "2019.06.02", "title": " Премиерът в село Ябланово: Лъжеха хората, че ще им съборим джамиите, а ние им направихме пътища"}
{"url": "https://trud.bg/%d1%81%d0%bf%d0%b5%d1%86%d0%b8%d0%b0%d0%bb%d0%b8%d1%81%d1%82%d0%b8-%d0%be%d1%82-%d0%bf%d0%b8%d1%80%d0%be%d0%b3%d0%be%d0%b2-%d0%bf%d1%80%d0%b5%d0%b3%d0%bb%d0%b5%d0%b4%d0%b0%d1%85%d0%b0-480-%d0%b4%d0%b5/", "text": "480 деца от Кърджали и областта прегледаха пироговските специалисти в рамките на Национална програма „Детско здраве – Пирогов”. Прегледите се проведоха по повод празника на детето 1-ви юни и се наложи да бъдат продължени като времетраене, за да може всички желаещи да се възползват от тях, съобщиха от лечебното заведение. Първоначлно записаните деца бяха 260, но интересът към високоспециализираните профилактични прегледи се оказа огромен. Така въпреки че официалният списък обхващаше 260 деца, екипът от лекари реално прегледа 480 деца. За първи път беше направена демонстрация на телемедицинска връзка между МБАЛ „Д-р Ат. Дафовски“ и болница УМБАЛСМ „Пирогов“. По време на нея се демонстрираха възможностите за подкрепа и взаимната лекарска работа при диагностика и лечение на пациенти в по-отдалечените места. Демонстрациите пред медии от Кърджали осъществиха създателят на Национална Програма „Детско здраве-Пирогов“ д-р Асен Меджидиев и дежурен екип в Спешното отделение на „Пирогов“, а сболницата в Сандански – отново създателят на Национална Програма „Детско здраве-Пирогов“ д-р Асен Меджидиев и екип от Детското и спешното отделение в МБАЛ „Югозападна болница“ ООД. Това се случи в присъствието на изп. директор на болницата проф. д-р Тодор Черкезов и заместник-директора на „Пирогов“ проф. д-р Николай Габровски. Обсъден беше реален медицински случай с придружаващите го изследвания. Изпробвана беше и камера за директно наблюдение на пациента, която е с изключително висока резолюция и предава образ с високо качество, така че при преглед, макар и от разстояние, прегледът на пациента е изключително добър. Идеята на болница „Пирогов“ е да се създаде мрежа за междуболнична комуникация, в която дежурни специалисти от столичната болница да оказват 24-часова подкрепа на свои колеги от страната. Първата болница, която разполага в технологията  разполага е болницата в Сандански. Специалистите, които реализираха профилактичните прегледи са: Д-р Асен Меджидиев – завеждащ УНГ отделение и създател на Национална Програма „Детско здраве-Пирогов“  Проф. Николай Габровски – неврохирургия;  д-р  Ирина Ботева – УНГ;  Д-р Явор Пукалски и д-р Шеип Панев– травматология;  Д-р Янко Пъхнев –хирургия;  Д-р Мария Праматарова – офталмология;  Д-р Стоян Пеев  – урология;  Д-р Галина Тодорова – кардиология;  Д-р Ваня Страхинова-  образна диагностика  Д-р Илиян Томов- анестезиолог", "date": "2019.06.02", "title": " Специалисти от Пирогов прегледаха 480 деца от Кърджали и областта"}
{"url": "https://trud.bg/100-%d0%bb%d0%b2-%d0%b8-%d1%82%d0%b5%d0%bb%d0%b5%d1%84%d0%be%d0%bd-%d0%b8%d0%b7%d1%87%d0%b5%d0%b7%d0%bd%d0%b0%d0%bb%d0%b8-%d0%be%d1%82-%d0%b1%d0%be%d0%bb%d0%bd%d0%b8%d1%87%d0%bd%d0%be-%d1%88%d0%ba/", "text": "77-годишен мъж останал без портмоне със 100 лв. и мобилен телефон, които били изчезнали от шкафчето му, докато лежал в хирургичното отделение в болницата в Разград. Човекът стигнал до полицията в града в събота към 11,50 часа, за да подаде жалба за липсващите пари и телефон. Той съобщил, че ги оставил в болничното си шкафче, но на 23 май установил, че вече ги няма там. Вероятно не е можел да стигне до полицията или не е знаел как да съобщи и сигналът бил подаден 10-на дни по-късно, което ще затрудни работата по случая. От полицията в Разград уточняват, че е започнала проверка. По техни данни нанесената щета на възрастния болен човек била за 200 лв.", "date": "2019.06.02", "title": " 100 лв. и телефон изчезнали от болнично шкафче на 77-годишен"}
{"url": "https://trud.bg/%d0%b1%d0%bb%d0%b0%d0%b3%d0%be%d0%b5%d0%b2%d0%b3%d1%80%d0%b0%d0%b4%d1%81%d0%ba%d0%b0%d1%82%d0%b0-%d0%be%d0%b1%d1%89%d0%b5%d1%81%d1%82%d0%b2%d0%b5%d0%bd%d0%be%d1%81%d1%82-%d1%81%d0%b2%d0%b5%d0%b4%d0%b5/", "text": "С ритуал по полагане на цветя заместник-кметът по икономика и финанси на община Благоевград Иво Николов почете 143 години от гибелта на големия български революционер, поет, публицист Христо Ботев. Цветя пред паметника на великия българин положиха още народният представител Даниела Савеклиева, заместник- областният управител Иван Стоянов, председателят на Общински съвет Радослав Тасков, общински съветници, представители на политически партии, представители на културни институти, представители на Военно формирование 26 400, общественици и граждани, съобщиха от общината. Възпитаници на XI ОУ „Христо Ботев“ припомниха част от живота и делото на българския революционер. На площад „Народни будители“ отекнаха и заветните думи „Тоз, който падне в бой за свобода, той не умира“. Ритуалът в памет на Ботев и хилядите загинали за свободата на България започна с химна на Република България, в изпълнение на Биг Бенд- Благоевград. В 12.00 часа ще прозвучат и сирените, в чест на Христо Ботев и загиналите за свободата на България. Граждански дълг е всеки да сведе глава и да преустанови работа, докато звучат сирените.  Христо Ботев е една от най-ярките личности в българската история. В Румъния той подготвя и въоръжава чета, с която да се включи в Априлското въстание. При вестта за избухването на въстанието, четниците тръгват от Гюргево към България, качвайки се на кораба „Радецки“. На 16 май 1876 г. те заставят капитана да спре на българския бряг при Козлодуй и от там се отправят към Балкана. На 2 юни 1876 г., в подножието на връх Вола вражески куршум пронизва Ботев при последното сражение на неговите четници във Врачанския балкан.", "date": "2019.06.02", "title": " Благоевградската общественост сведе глава пред паметника на Христо Ботев и почете 143 години от гибелта му"}
{"url": "https://trud.bg/%d0%b4%d0%be-500-%d0%bb%d0%b2-%d0%b3%d0%bb%d0%be%d0%b1%d0%b0-%d0%b7%d0%b0-%d0%b1%d1%80%d0%b0%d0%bd%d0%b5-%d0%b8-%d1%81%d1%8a%d0%b1%d0%b8%d1%80%d0%b0%d0%bd%d0%b5-%d0%bd%d0%b0-%d0%bb%d0%b8%d0%bf%d0%be/", "text": "Глоби от 100 до 500 лв. заплашват гражданите, които посягат на липите или събират паднал на земята липов прашец в Търговище. Това стана ясно от заповед на  кмета д-р Дарин Димитров, с която се забранява бране на липов цвят, чупене и рязани на клони от дърветата в общината. Има категорична забрана да се събира падналият на земята прашец. От Общината в Търговище уточняват, че за физическите лица, за които се установи някое от нарушенията, глобите са до 500 лв. За юридическите пък минимумът бил 1000 лв. В заповедта се посочва, че контролът върху опазването на дърветата с дъхав цвят в града се възлага на общинското предприятие по социални и охранителни дейности и колегите им от „Флора”. По селата за спазване на забраните трябва да следят кметовете или наместниците на съответните населени места. Гражданите, които станат свидетели на нарушение, могат да подават сигнали на дежурните телефони на кметството в Търговище.", "date": "2019.06.02", "title": " До 500 лв. глоба за бране и събиране на липов цвят от земята в Търговище\t"}
{"url": "https://trud.bg/%d0%b3%d0%b0%d0%b9-%d1%80%d0%b8%d1%87%d0%b8-%d0%b0%d0%bd%d0%b3%d0%bb%d0%b8%d0%b9%d1%81%d0%ba%d0%b8%d1%8f%d1%82-%d1%82%d0%b0%d1%80%d0%b8%d0%ba%d0%b0%d1%82/", "text": "На 50 години режисьорът Гай Ричи се върна в играта с “Аладин”, който посъживи кариерата му след грандиозния провал на “Крал Артур: Легенда за меча” отпреди две лета. “Аладин” е игралната версия на едноименния анимационен филм от 1992-а и успя да оглави класациите по приходи. Гай Ричи, който започна като автор на тарикатски английски гангстерски филми с малък бюджет, вече има доста цветна и противоречива филмография, но за мнозина неговият най-голям успех си остава бракът с Мадона. А за други – разводът с нея.  Първите кадри от “Аладин” предизвикаха смесени реакции и поляризираха публиката, но в крайна сметка филмът ще направи пари. Филмът е част от плана на “Дисни” да прави нови версии на всичките си класики. Скоро ще излезе и нов “Цар Лъв”. Образът на устатия син джин от “Аладин”, който гласът на Робин Уилямс превърна в поп-културно явление през 90-те, сега се изпълнява от нуждаещия се от хит Уил Смит. А режисьорът Ричи още ближе рани след унищожителните критики за “Крал Артур”. Според някои коментатори новият му опит в жанра на семейните развлечения със специални ефекти “Аладин” е колкото неочаквано, толкова и логично развитие на кариерата на Ричи. Английският хулиган привлече вниманието към себе си в края на 90-те години на миналия век като новата надежда на изпадналото тогава в криза независимо британско кино с нискобюджетната гангстерска комедия “Две димящи дула”. Филмът утвърди младия тогава Гай Ричи като майстор на забавните и остроумни реплики с лондонски кокни жаргон, енергичния монтаж, завъртяните мафиотски сюжети, ансамбловите изпълнения, забавния мачизъм и еклектичните надъхващи саундтраци. Талантът му да изгражда колоритни запомнящи се персонажи беше несъмнен. Две години по-късно Ричи повтори формулата, но с по-голям бюджет и Брад Пит в “Гепи”. И след това се омъжи за “Материалното момиче”. Бракът с Мадона драматично промени курса на кариерата на Гай Ричи. Покрай “Кралицата на попа” той задълба във всякакви езотерики и стана фен на религиозно-мистичната традиция Кабала, която прочутата му съпруга беше превърнала в част от глобалния си личен бранд. Творческите резултати обаче бяха катастрофални. През 2002-а Гай Ричи режисира съпругата си Мадона в главна роля в изумително слабата приключенска романтика “Отнесени от бурята”. Към момента оценката на този жалък опит за филм в сайта IMDb е 3,6 от 10. Съвсем обиден рейтинг, който повече подхожда на полуаматьорски третокласни заглавия. За повечето фенове на ранния Ричи дистанцията от “Гепи” до “Отнесени от бурята” си остава едно от най-драматичните режисьорски падения в близкото минало. После той реши да съчетае тарикатската гангстерска формула на “Две димящи дула” и “Гепи” с философските си залитания в “Револвер”. За главната роля Ричи отново нае услугите на Джейсън Стейтъм и му даде задачата да изиграе алфа-мъжкар в мистична битка с архивраг, който накрая се оказва собственото му его. Технически “Револвер” се смята за съвсем прилично упражнение, но драматургичната и идейна бъркотия допълнително вгорчи творческата ситуация на Ричи. Към 2008-а бракът на Гай с Мадона отиваше към приключване. По същото време той пусна “Рокенрола”, който напомни за първите му два свежи опита, но в още по-лъскава опаковка и почти без претенциозните бълнувания на “Револвер”. Но Ричи се нуждаеше от истински хит. И реши отново да смени посоката. В края на миналото десетилетие Гай Ричи изплува на върха с близо 80 милиона долара авоарите на далеч по-богатата си вече бивша съпруга. Разводът възроди и неговата кариера. Ричи удари комерсиалния джакпот с високобюджетния приключенски хит “Шерлок Холмс” с Робърт Дауни-син и Джуд Лоу. С този филм и неговото продължение той доказа, че може да организира и режисира суперпродукция и да достави на големите студия полиран и завършен блокбастър продукт. Те му гласуваха доверие и огромен бюджет за “Крал Артур”, но там Ричи отново се спъна и си спомни за времената на унищожителни рецензии и кофти бокс-офис новини от творческия му период с Мадона. В личния си живот Ричи продължава да се изявява като английски тарикат. Взе си за жена красива моделка, от която вече има три деца. Продължава да тренира бойни изкуства и да ходи по червени килими и светски събития изтупан в дрехи от най-скъпите и престижни лондонски бутици. Но за най-верните си фенове той отдавна е развалил магията на онези “Две димящи дула”.   Ще прави “Шерлок Холмс 3” “Аладин” едва ли ще изкупи греховете на Ричи към киното и със сигурност няма да реставрира репутацията му на готин майстор на комедийния мачизъм с намигване и вкус за качествен саундтрак. Ала връщането му в комерсиалната игра идва точно навреме за “Шерлок Холмс 3”. Ричи вече работи по проекта. Шпионският приключенски екшън трябва да излезе до две години.   За него Даде нов живот на британското кино Гай е голям приятел, дължа му много. Никой не беше чувал за мен преди “Две димящи дула”. С този филм Ричи даде нов живот на британското кино. Много добре помня онзи период. Всички говореха за филма, за диалога, за образите, за монтажа, за това как Гай Ричи разказва визуално история. После той вдигна залозите с “Гепи” и отново ми се довери. А сега прави някои от най-големите филми в Холивуд.   Майстор на диалога “Рокенрола” беше един от филмите, които ми помогнаха много в кариерата. Освен това беше един от най-големите купони по време на работа. Да се работи с Ричи е като да ходиш на парти. Той е майстор на диалога, понякога се чудя как може да измисля толкова много интересни реплики и обиди, разбира се. Има неоспорим талант. Ще бъде прекрасно да работим пак заедно.   Един от най-надценените режисьори в историята Гай Ричи е направил някои от най-глупавите английски филми за последните 20 години. Той също така е един от най-надценените режисьори в историята. Инфантилни сюжети, карикатурни персонажи, безумни решения и пълна липса на логика. “Револвер” има специално място в историята на малоумното, но страшно претенциозно кино. Ричи няма една качествена и оригинална идея в цялото си творчество. След години хората ще се чудят как са го харесвали.", "date": "2019.06.02", "title": " Гай Ричи – Английският тарикат"}
{"url": "https://trud.bg/%d0%ba%d1%80%d1%83%d0%b8%d0%b7%d0%b5%d0%bd-%d0%ba%d0%be%d1%80%d0%b0%d0%b1-%d1%81%d0%b5-%d0%b1%d0%bb%d1%8a%d1%81%d0%bd%d0%b0-%d0%b2-%d0%ba%d0%b5%d0%b9-%d0%b2%d1%8a%d0%b2-%d0%b2%d0%b5%d0%bd%d0%b5%d1%86/", "text": "Най-малко петима души са пострадали, след като круизният лайнер MSC Opera се сблъска с малкия катер за туристически разходки River Countess край кея Сан Базилио във Венеция, съобщава БГНЕС. „Около 8.30 часа местно /9.30 часа българско/ време при извършване на маневра възникна технически проблем на MSC Opera. Двигателят на лайнера отказа, капитанът на кораба веднага информира за повредата“, съобщи компанията-оператор. След отказа на техниката два буксира са се опитали да помогнат, но не са успели, което в край сметка е довело до сблъсъка. В туристическия катер е имало 130 пътници, четирима от тях са ранени. На круизния лайнер има един пострадал, съобщава вестникът. На мястото на инцидента има медици, спасители и служители на правоохранителните органи. Венецианските власти обещаха, че преминаването на круизни лайнери в близост до площад „Свети Марко“ ще бъде окончателно забранено. Проблемът с гигантските круизни лайнери, които посещават Венеция, е много наболял, но до момента не можеше да бъде разрешен.", "date": "2019.06.02", "title": " Круизен кораб се блъсна в кей във Венеция (ВИДЕО)\t"}
{"url": "https://trud.bg/%d1%81%d1%82%d0%b5%d1%84%d0%b0%d0%bd-%d1%86%d0%b0%d0%bd%d0%b5%d0%b2-%d0%bd%d0%b5-%d0%b7%d0%bd%d0%b0%d0%bc-%d0%ba%d0%b0%d0%ba%d0%b2%d0%be-%d1%81%d1%82%d0%b0%d0%bd%d0%b0-%d1%81%d1%8a%d1%81-%d1%81/", "text": "Големият български писател, поет и драматург Стефан Цанев пише нова пиеса, посветена този път на прехода след 1989 г. у нас. „Минаха достатъчно години, вече 30, за да може човек, връщайки се назад, да прецени хладнокръвно какво преживяхме и защо не успяхме“ , каза той в препълнената арт зала на Градската художествена галерия във Варна. Драматургът издаде какво ще е заглавието на пиесата „Убийството на Богородица”, което подсказва замисъла . Според него това, което се случи в прехода е една запетайка в дългата ни многовековна история, но тази запетайка е много важна. „Ние преминахме от един строй в друг, от един режим в друг, фактически се върнахме…и не знам какво стана със свободата“, каза Стефан Цанев. Той сравни прехода от началото на 1989 г . с времето на Освобождението от турско робство, когато хората са били пълни с енергия, с илюзии и големи надежди . „Викахме по площадите, че сме свободни и някъде сбъркахме жестоко“, добави той. Веднага уточни, че паралелът с Освобождението не е много точен, защото последвалите катастрофи след него се случват на бойните полета –Балканската война, Първата световна война. А след това от 1923-25 г. започват братоубийствата, които продължават през 1944-45 и за съжаление, се отразяват на историята, която живеем днес. “ … Можехме да се оправдаваме, че загубихме на бойните полета, сега не се случи никакъв бой, просто се сражавахме самите вътре със себе си и вътре в себе си загубихме войната за свободата, което е много тъжен факт“, каза писателят. Той припомни, че последната му пиеса „Цигуларката на Бога“, в която играят Доротея Тончева и младият актьор Петър Петров, е един реверанс към хората на сценичното изкуство. „Театърът е нещо извънредно хубаво“, каза Стефан Цанев, припомняйки че е работил само като драматург и никога не се е изкушавал от политика и държавни постове, а прехраната си е изкарвал само с писане. „Никога не съм се оплаквал, че ми тежи писането-то е начин на живот. Ти, ако се мъчиш като пишеш, значи мъчиш и читателите“, каза той , аплодиран силно от публиката. Стефан Цанев се срещна с читатели по време на уникалния литературен фестивал край морето – „Варна Лит 2019”, а водещ беше писателят и автор на романа „Хавра” Захари Карабашлиев.", "date": "2019.06.02", "title": " Стефан Цанев : Не знам какво стана със свободата\t"}
{"url": "https://trud.bg/%d1%82%d1%80%d0%b8%d0%bc%d0%b0-%d0%b3%d0%be%d0%bb%d0%b5%d0%bc%d0%b8-%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%b8-%d0%b0%d0%ba%d1%82%d1%8c%d0%be%d1%80%d0%b8-%d1%81-%d0%bd%d0%b0%d0%b3%d1%80/", "text": "Трима големи български актьори ще получат почетен плакет на кмета по време на Международния театрален фестивал „Варненско лято“, по повод навършване на кръгли годишнини. Това са роденият във Варна Стефан Мавродиев – 75 г., Ириней Константинов – 70 г., и Владо Пенев – 60 г. Професионалният път на последните двама е свързан с ДТ „Стоян Бъчваров“. Новината стана ясна при официалното откриване на фестивала в събота вечер, когато на сцената излязоха кметът Иван Портних, Цветана Манева – артистичен директор на фестивала; Николай Йорданов – изпълнителен директор, Даниела Димова – директор на ТМПЦ, Веселина Михалкова – артистичен директор, както и представител на Министерството на културата. „Огромна чест е, че имаме възможност да изразим уважението на Варна към тези трима големи български актьори! И е прекрасно, че техните лични празници ще бъдат споделени с нас по време на Международния театрален фестивал „Варненско лято“, обяви кметът Иван Портних. Той припомни, че вече стартира проектът за ремонт на сцена филиал, с който ще се създаде ново театрално пространство във Варна. ДТ „Стоян Бъчваров” ще чества 100-годишен юбилей, а 1/3 от тази вековна история е свързана с МТФ „Варненско лято”, каза Даниела Димова, директор на ТМПЦ. XVII издание бе открито с постановката „Опит за летене“ от Йордан Радичков на Народния театър, с режисьор Стоян Радев. Той е част от десетте избрани в българската селекция представления, откроили се през изминаващия театрален сезон. Специален фокус в нея е 90-годишният юбилей от рождението на един от най-значимите български автори Йордан Радичков. Веднага след това започна уличното представлението „Нощта на белите коне“ на мим формация Жар Театър. Програмата на фестивала е събрана в четири модула: „Българска селекция“, „Международна селекция“, „Програма Шоукейс“ и „Паралелна програма“ и ще зарадва варненци с повече от 30 събития. Тазгодишното издание на фестивала ще продължи до 11-ти юни на сцените на Драматичния театър, Държавния куклен театър, Градската художествена галерия „Борис Георгиев“ и др. Мотото му е „Преливащи се театрални реалности“.", "date": "2019.06.02", "title": " Трима големи български актьори с награди на община Варна"}
{"url": "https://trud.bg/%d0%b2%d0%b8%d1%86%d0%b5%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%b5%d0%ba%d0%b0%d1%82%d0%b5%d1%80%d0%b8%d0%bd%d0%b0-%d0%b7%d0%b0%d1%85%d0%b0%d1%80%d0%b8%d0%b5%d0%b2%d0%b0-%d0%bf-2/", "text": "Вицепремиерът и министър на външните работи Екатерина Захариева поздрави българската общност на остров Крит по случай организирания там първи български събор, съобщиха от пресцентъра на МВнР. „Поздравявам Ви за инициативата да отпразнувате българските бит и култура, както и да затвърдите връзката между сънародниците ни на остров Крит и България“, заяви Екатерина Захариева в поздравителен адрес към Сдружението на българите на остров Крит. Тя подчерта примера, който сънародниците ни дават, за родолюбие и сила на българския дух. На 1 и 2 юни в рамките на събора сдружението е организирало изложба „Нашата България“, включваща фотографии, атрибути и предмети на българското народно творчество и изкуство, традиции и култура. Както на всеки български събор, и на този има вкусна трапеза с традиционни български ястия, както и музика и народни танци. За децата от четирите български неделни училища е предвиден открит урок „Кой е Петко Воевода“. На остров Крит в Гърция постоянно живеят около 15 000 българи, а 10 000 идват там като временно работещи, сочат данни на сдружението.", "date": "2019.06.02", "title": " Вицепремиерът Екатерина Захариева поздрави българите на остров Крит за първия им събор"}
{"url": "https://trud.bg/%d0%bd%d0%b0%d0%b4-200-%d1%81%d0%bb%d1%83%d1%87%d0%b0%d1%8f-%d0%bd%d0%b0-%d0%b2%d0%b0%d1%80%d0%b8%d1%86%d0%b5%d0%bb%d0%b0-%d0%b8%d0%bc%d0%b0-%d0%b2%d1%8a%d0%b2-%d0%b2%d0%b0%d1%80%d0%bd%d0%b0-%d0%b7/", "text": "За последната седмица на месец май има 222 случая на варицела във Варна, съобщиха от РЗИ. За целия месец болните с  варицела са 717 , отчитат още от здравната инспекция. За периода от 23 до 30 май има и бум от 120 души, ухапани от кърлежи, въпреки че обществените зелени площи се третират масово срещу кръвосмучащите паразити.", "date": "2019.06.02", "title": " Над 200 случая на варицела има във Варна за седмица"}
{"url": "https://trud.bg/120-%d0%bb%d0%b5%d0%b2%d0%b0-%d0%b7%d0%b0-%d0%bd%d0%be%d1%89%d1%83%d0%b2%d0%ba%d0%b0-%d0%b2-%d1%81%d1%82%d0%b0%d1%8f%d1%82%d0%b0-%d0%bd%d0%b0-%d0%bb%d0%b5%d1%82%d0%b8%d1%81%d0%b8%d1%8f-%d0%ba%d0%b0/", "text": "120 лева /за двама души/ струва нощувка в „саята на Летисия Каста“, на остров „Света Анастасия“ край Бургас. Актрисата е нощувала там преди осем години, по време на снимките на филма „Островът“, на режисьора Камен Калев. Сега туристите, желаещи да преспят в стаята на хотела, на късчето земя са много. Сред тях има и чужденци. Други любители на романтиката, които предпочитат да нощуват в някоя от килиите на манастирския комплекс на „Света Анастасия“, могат да го направят, след като платят 80 лева за двете легла в помещението. В килиите слънцето грее по- малко и затова цената е по- ниска. Сезонът на острова бе официално открит на 1- ви юни, като водолази почистиха дъното край него в същия ден. Гостите и участниците в пиратското парти похапнаха безплатно и специалитета – миди на тенекия, изпечени лично от управителя на острова Павлин Димитров. В Деня на детето се появиха дори майки с колички, които спокойно поеха от катамарана към вътрешността на острова, за да се насладят на празника. „Цяло лято се очаква много натоварен сезон. Тук е любимо място за разходка не само на туристите, но и на бургазлии. Катамаранът, който стига до „Света Анастасия“ плава 30 минути в едната посока“, обясни Павлин Димитров. Датата 1 юни 2019 година бележи началото на кампания за ограничаване използването на пластмасови изделия за еднократна употреба на острова. Напитките вече се предлагат само в стъкло и метал. Съдовете за еднократна употреба са от хартия, чашите и сламките също, съобщиха още от управата. Посетителите задължително се запознават и с легендите за острова. Според една от тях, в миналото, когато тук имало манастир, пирати нападнали острова. Според легендата причина била заровеното от загинал пират златно съкровище. Монасите се затворили в островната църква и се помолили на Света Анастасия да ги избави от набезите. Тя чула молитвите им и изпратила страховита буря, която потопила пиратския кораб. Неговите останки се вкаменили близо до брега на Острова, където могат да бъдат видяни и днес. Освен Вкамененият пиратски кораб, на Света Анастасия има още две скални образувания – Гъбата и Дракона. Някои хора твърдят, че на Гъбата е бил погребан монах. Друга легенда разказва, че едни от най-великите мореплаватели в историята – викингите, също са достигали до бреговете на остров Света Анастасия.", "date": "2019.06.02", "title": " 120 лева за нощувка в „стаята на Летисия Каста“\t"}
{"url": "https://trud.bg/%d1%81%d0%b8%d0%bb%d0%b2%d0%b0%d0%bd%d0%be-%d0%bf%d1%80%d0%b0%d0%bd%d0%b4%d0%b8-%d0%b7%d0%b0%d0%b3%d1%83%d0%b1%d0%b8%d1%85%d0%bc%d0%b5-%d0%bd%d0%be-%d0%b8%d0%b7%d1%80%d0%b0%d1%81%d1%82%d0%b2%d0%b0/", "text": "Загубихме, но задачата ни е да израстваме във всеки двубой – заяви треньорът на волейболистите Силвано Пранди. – И да изграждаме механизъм на игра, който да ни носи успех. Надявам се това да се види още в последния мач в Португалия. „Трикольорите“ претърпяха поражение от Аржентина с 0:3 (-16, -21, -23) и снощи излязоха срещу домакините, които дебютират в Лигата на нациите.  „Аржентинците спечели напълно заслужено – продължи италианският специалист. – Отборът им показа по-добра игра във всички елеменни, бяха много компактни и взаимодействието между блокадата и защитата им донесе успех.“  За нашите в този сблъсък най-резултатен отново бе Николай Учиков с 13 точки, а братята Розалин и Николай Пенчеви добавиха по 10. За „гаучосите“ Бруно Лима реализира 15 т.  След победа над Канада и загуба от лидера в групата Аржентина, националите са втори с актив от 3 точки. Същевременно Франция записа втори успех в турнира, като се наложи над Сърбия с 3:1 на турнира в Нови сад. Така „петлите“ взеха лидерството в групата, а „плавите“ остават на последното място с две поражения. Тази вечер Сърбия игра с Русия, а Франция с Япония.  Световният шампион Полша пък измъкна трудна победа пред родна публика над САЩ с 3:2 в Сподек. В третия сблъсък „Дружина полска“ излезе късно тази вечер срещу Бразилия, а янките ще имат за съперник тима на Австралия.", "date": "2019.06.02", "title": " Силвано Пранди: Загубихме, но израстваме във всеки двубой"}
{"url": "https://trud.bg/%d0%bf%d0%be%d1%81%d1%82%d0%be%d1%8f%d0%bd%d0%b5%d0%bd-%d0%b0%d1%80%d0%b5%d1%81%d1%82-%d0%b7%d0%b0-%d0%ba%d0%bc%d0%b5%d1%82%d0%b0-%d0%bd%d0%b0-%d0%bf%d0%bb%d0%be%d0%b2%d0%b4%d0%b8%d0%b2%d1%81%d0%ba/", "text": "Кметът на пловдивския район „Северен“, Ральо Ралев, остава в ареста.Това реши Специализирания наказателен съд в София, съобщи БТВ. Мотивите им са, че има данни за обосновано предположение за съпричастност към престъплението, съдържащи се основно в показанията на разпитани свидетели. Вчера зам.-главният прокурор Иван Гешев обяви, че Ральо Ралев е поискал подкуп от 60 хил. лв. от строителен предприемач. Другият обвиняем, соченият от прокуратурата за помагач Иван Делевски, излиза под парична гаранция в размер на 60 хил. лв.", "date": "2019.06.02", "title": " Постоянен арест за кмета на пловдивския район „Северен“"}
{"url": "https://trud.bg/%d0%b7%d0%b0%d1%81%d1%82%d1%80%d0%b0%d1%85%d0%be%d0%b2%d0%b0%d1%82%d0%b5%d0%bb-%d1%81-5-10-%d0%bf%d1%80%d0%be%d1%86%d0%b5%d0%bd%d1%82%d0%b0-%d1%89%d0%b5-%d0%bf%d0%be%d1%81%d0%ba%d1%8a%d0%bf%d0%bd/", "text": "Най-малко между пет и десет процента ще поскъпне задължителната застраховка „Гражданска отговорност“, прогнозира по   Константин Велев – ръководител на една от големите застрахователни компании и член на Бюрото „Зелена карта“. Към оскъпяването ще се добави и цената на общата презастрахователна програма, която секторът трябва да изготви заради поставянето на Бюрото под специален надзор от Брюксел. Тя ще се отрази индивидуално на всяка от компаниите, обясни Велев: „От 5 до 10% е един нормален ръст през годините на годишна база, който ръст, разбира се, е повлияван от различни фактори през годините. Няма някакви фактори, които тази година да оказват по-сериозно въздействие, освен въпросната презастрахователна програма“.", "date": "2019.06.02", "title": " Застраховател: С 5-10 процента ще поскъпне „Гражданска отговорност“"}
{"url": "https://trud.bg/%d0%bb%d0%b8%d0%b7%d0%b0-%d0%b2-%d0%be%d0%b3%d0%bb%d0%b5%d0%b4%d0%b0%d0%bb%d0%bd%d0%b8%d1%8f-%d1%81%d0%b2%d1%8f%d1%82-%d0%bd%d0%b0-vogue/", "text": "„Моите дрехи разказват истории“, твърди дизайнерката Лиза Кейн е особено популярна сред младите екстравагантни хора Да публикуват твои модели в модната Библия Vogue е голям комплимент за всеки дизайнер по света. Да си на 22 години обаче и да идваш от България, и да те допуснат в лъскавия свят на световния моден законодател, си е огромен успех. Елизабет Кейн не се плаши от жестоката конкуренция в модната джунгла. Даже вече облича британски и световни звезди. Облекла с марката Liza Kain може да се видят на светски партита, в реклами, на обложки на албуми, на страниците на списания. “Обичам работата си и нямам време да се замислям колко жесток и пълен с интриги е модният свят”, коментира с усмивка младата българка. Тя разчита на своята креативност, интелигентност и на доброто си образование, което й помага да тръгне по верния път. Нещо в модата й много напомня за Алиса, героинята на Луис Карол. “Познахте, много обичам Алиса и нейния свят – цветен, хаотичен, приказен”, казва Лиза. Подобно на Алиса, Лиза се оглежда с любопитство в огледалото на собственото си “Аз” като млад творец. “За мен е важна не толкова моята история, колкото историите, които разказват моите дрехи. Те са моят начин да се изразявам, а най-голяма радост ми доставя да видя как други жени също се изразяват чрез тях”, казва Лиза. Родена е в София и подчертава, че е стопроцентова българка, а чуждата фамилия идва от английска връзка по бащина линия. Като дете минава през задължителния етап да шие рокли за куклите и за себе си. Обожава също да рисува приказни сюжети върху дланите си, прави го непрекъснато, с което почти шокира учителите си. Още от IV клас Лиза си набелязва, че трябва да учи в Софийската математическа гимназия. “Тя ми даде страшно много, защото една дреха не е само продукт на естетиката, но и на конструкцията, на инженерното мислене. И в дизайна подходът е базиран не само на креативността, но и на логиката, и това ми даде СМГ”, споделя Лиза. Тя решава, че ще следва икономика във Великобритания. Когато започва да пише мотивационното си писмо за кандидатстване, установява, че няма какво да посочи като мотиви. Тогава решава да последва голямата си страст – да учи моден дизайн. По време на XII клас за кратък период от време успява да се подготви за артистичното си портфолио с преподавателката Катя Фотева. “Тя беше изключителен ментор. Научи ме на техники и похвати при рисуването и ми показа и начина, по който да ги прилагам”, споделя младата дама. Завършва London College of Fashion, част от Университета по изкуствата. Записва се в технологичния профил, където се изучава как се конструира дреха. Запознава се как последните изобретения на високите технологии като 3D принтери и лазери намират приложение в изработката на дрехи. В модата с 3D принтери могат лесно да се правят уникални елементи от облеклото, а с лазерите – да се изрязват прецизно кройките. Така може да се елиминират до голяма степен отпадъците при кроенето, като се изчисли предварително колко точно плат и други материали са необходими. В световен мащаб има такова еко течение за максимално безотпадъчно използване на платовете – zero waist, или нулеви отпадъци. За моделите си Лиза рисува скици – първо на ръка, после, още от първи курс в университета минава на дигитални рисунки на таблета си. “Има такъв добър софтуер за тази цел, че не можеш да различиш кое е правено на ръка и кое – на таблет”, коментира Лиза. Моделите й са авангардни и екстравагантни, със сложни композиции и конструкции, но са носими. Марката Liza Kain e за жените, които искат да се открояват във всякаква среда – на официални събития и във всекидневието. “Моят тип жена е освободената, която не се страхува да бъде жена, и едновременно с това да бъде силна”, казва Лиза. С тоалетите си доказва, че жена, облечена в розово, може да изразява сила и борбеност. Първата й колекция, създадена още в университета, е с елементи и препратки към жената от Ориента от края на XIX и началото на XX век, гледана през очите на Запада. Тя е изкусителка – силна и женствена и същевременно фатална. “През декември миналата година видях, че стилистите са ме тагнали в инстаграм. Бях шокирана направо. Оказа се, че са избрали мои модели да снимат фотосесия, която после е била качена във фотографската част на Vogue, и то точно на рождения ми ден – 9 октомври”, споделя Лиза. За страниците на италианския Vogue издателите избират уникално нейно палто, богато на детайли и със сложна конструкция. “Цялата ми колекция представляваше една метаморфоза на жената, олицетворена като цвете, и тъй като палтото беше последният модел, в него вложих елемента разцъфване”, обяснява дизайнерката. Култовото палто, привлякло погледите на модните корифеи от Vogue, е плод на няколкомесечен къртовски труд. Състои се от над 600 елемента. Първоначално Лиза прави дигитална рисунка, после 3D визуализация. За да провери как ще стои, изработва протопип от хартия. Като изпринтва елементите и ги сглобява, се получава едно голямо оригами. После прави мини модел от текстил върху бебешки манекен. Уникалното палто става хит и е посрещнато с фурор в модните среди, защото показва безграничните възможности на един многообещаващ млад талант. “Може да се носи и във всекидневието, но е доста тежичко. Затова пък за снимки става без проблем”, смее се Лиза. Лиза Кейн е особено популярна сред младите екстравагантни хора, а вече и сред много звезди – певицата Аурора, британския дует Bloom Twins. С нейна дреха се снима за албума си английската певица Айви Мае, нейна рокля облича на шоуто си британската тв водеща Моника Ли. Елизабет не е от българите, които, като заминат за Лондон, забравят да се върнат. Подобно много хора от своето поколение живее като космополит. Прекарва времето си между двете столици в съотношение 50/50. “Обичам уюта да съм си у дома при родителите, баба и дядо”, споделя тя. През май беше в София, за да облича наши абитуриенти и да подготвя следващата си колекция, която ще представи едновременно в София и Лондон. “Двата града са като две различни планети, пазарът е много различен. Тук получавам спокойствието и уюта, в същото време не губя онзи интензитет, който ми дава уникалният мултикултурен Лондон. Няма по-креативно и иновативно място за мода от британската столица, която те стимулира да свалиш бариерите в себе си”, казва младата дизайнерка.", "date": "2019.06.02", "title": " Лиза в огледалния свят на Vogue\t"}
{"url": "https://trud.bg/%d1%81%d0%b5%d1%80%d0%b8%d0%bd%d0%b0-%d1%81%d0%b8-%d1%82%d1%80%d1%8a%d0%b3%d0%bd%d0%b0-%d1%81%d1%8a%d1%81-%d1%81%d0%ba%d0%b0%d0%bd%d0%b4%d0%b0%d0%bb-%d0%be%d1%82-%d0%bf%d0%b0%d1%80%d0%b8%d0%b6/", "text": "Серина Уилямс отново се провали в преследването на рекордна 24-а титла от Големия шлем. Американката отстъпи с 2:6, 5:7 на сънародничката си София Кенин в третия кръг на Ролан Гарос, а след това вдигна скандал като пожела веднага да даде задължителната пресконференция, за да си тръгне по-рано. В желанието си да й угодят, домакините буквално изгониха от залата Доминик Тийм, който в това време отговаряше на въпросите на репортерите.  „Какво, това сериозно ли е? – ядоса се младият австриец. – По дяволите, явно не се шегувате. Значи да се махна защото тя идва, така ли? Тръгвам си, аз също мога да правя каквото поискам.“", "date": "2019.06.02", "title": " Серина си тръгна със скандал от Париж"}
{"url": "https://trud.bg/%d0%bd%d0%b0%d0%b2%d0%be%d0%b4%d0%bd%d0%b5%d0%bd%d0%b8%d0%b5-%d0%b7%d0%b0%d1%82%d0%b2%d0%be%d1%80%d0%b8-%d0%bf%d1%8a%d1%82%d1%8f-%d0%bf%d0%bb%d0%b5%d0%b2%d0%b5%d0%bd-%d0%b1%d1%8f%d0%bb%d0%b0/", "text": "Временно се ограничава движението по път I-3 Плевен–Бяла в участъка Тотлебен–Обнова, съобщиха от МВР. Ограничението се налага поради проливен дъжд, наводнил пътя. В момента се почиства изнесена кал върху пътното платно. Движението се осъществява по обходен маршрут: Пордим – Одърне – Каменец – Летница – Левски – Козар Белене.", "date": "2019.06.02", "title": " Наводнение затвори пътя Плевен–Бяла"}
{"url": "https://trud.bg/%d0%b4%d0%b6%d0%be%d1%88%d1%83%d0%b0-%d1%81%d0%b5-%d0%bf%d1%80%d0%b5%d0%b4%d0%b0%d0%b4%d0%b5-%d0%bd%d0%b0-%d0%b4%d0%b5%d0%b1%d0%b5%d0%bb%d0%b0%d0%ba%d0%b0/", "text": "Антъни Джошуа се прости с четирите си световни титли в тежка категория – на Световната боксова асоциация (WBA), Световната боксова организация (WBO), Международната боксова федерация (IBF) и Международната боксова организация (IBO). Британецът загуби с нокаут в седмия рунд от „резервния“ претендент Анди Руис-младши, американец от мексикански произход. Развръзката е най-голямата сензация на ринга след паметното поражение на Майк Тайсън от Джеймс Бъстър Дъглас през 1990-а.  А новият шампион беше неизвестен почти за никого извън САЩ и Мексико допреди месец. Той замени хванатия с допинг Джарел Милър, за да спаси галата в Ню Йорк, тъй като редица големи имена отказаха поканата на Ей Джей. А на ринга буквално принуди Джошуа да се предаде.  „Усещах, че той можеше да продължи и след това падане – разкри Руис след мача. – Но в такъв случай съм сигурен, че щях да го довърша. Реферът си свърши работата.“  Битката се оказа истински кошмар за досегашния шампион, който отново показа, че трудно се справя с ниски и маневрени съперници. Джошуа беше бавен и безидеен, докато активният Руис без проблеми го засипваше с удари от близка дистанция. В третия рунд британецът свали дебелака в нокдаун и сякаш беше на път към поредната си безпроблемна победа. Но Руис стана и веднага му върна жеста със светкавична серия и успя на два пъти да го свали до гонга. След този момент краката на Джошуа омекнаха, а ударите му вече нямаха познатата мощ. Така се стигна до седмия рунд, когато претендентът отново избухна и още два пъти прати шампиона на пода. Звездата се изправи, но беше видимо неадекватен. Опита се да изплюе предпазната гума, за да спечели време и попита екипа си кой рунд е, но реферът му отброи нокаут. „Какво?!“, заяде се без желание Джошуа, но покорно се оттегли в ъгъла и прие поражението.  То е първо в кариерата му срещу 22 победи (21 с нокаут). Руис пък стигна до световна титла от втория опит – през 2016-а той загуби по точки от Джоузеф Паркър пояса на WBO. Това остава и единственото му поражение досега, а новият шампион има още 32 победи (22 с нокаут). Антъни иска незабавен реванш Антъни Джошуа ще активира клаузата за незабавен реванш от договора за мача с Руис, за да си върне по най-бързия начин титлите. Британецът честити победата на новия шампион, но намекна, че резултатът от боя е случаен.  „Като не могат да се боксират с мен, търсят щастлив удар – заяви Джошуа, с което си навлече куп подигравки в социалните мрежи. – Той се би отлично и заслужава огромно уважение, но ще видим какво ще направи следващия път. Боксът е тежък спорт, но аз тренирам много. Аз съм боец и вече очаквам следващия мач.“  Ей Джей със сигурно няма отново да подцени съперника. Агентът му Еди Хърн вече планира нова среща в Кардиф, но Руис предупреди, че реваншът ще се състои според неговите условия. „Не се смейте повече на дебелото момче“, заяви новият шампион. Уайлдър плюе, Фюри окуражава Загубата на Антъни Джошуа доведе до куп реакции от светила в бокса, а най-любопитни бяха тези на Дионтей Уайлдър и Тайсън Фюри, които минават за другите двама топ асове в тежка категория. „Той не беше истински шампион, цялата му кариера се състои от лъжи и подаръци от съдбата – заяви американецът, който държи титлата на Световния боксов съвет (WBC). – Най-лошото нещо е да се откажеш сам.“  Краля на циганите, който пък е „линеен“ шампион, тъй като не е губил мач, след като спечели титлата, беше значително по-добронамерен. „Всички имаме възходи и падения – заяви Фюри. – В тежка категория това може да се случи. Почини си, възстанови се и се върни отново.“", "date": "2019.06.02", "title": " Джошуа се предаде на дебелака"}
{"url": "https://trud.bg/%d0%bc%d0%b0%d0%bd%d1%83%d0%b5%d0%bb%d0%b0-%d0%bc%d0%b0%d0%bb%d0%b5%d0%b5%d0%b2%d0%b0-%d1%85%d0%b2%d0%b0%d0%bb%d0%b8-%d0%b3%d1%80%d0%b8%d0%b3%d0%be%d1%80/", "text": "Григор Димитров не успя да подобри най-доброто си представяне на Ролан Гарос и за четвърти път отпадна в третия кръг. Представянето на българина обаче беше светъл лъч след трудностите в последните месеци. Той спечели две петсетови победи преди да отстъпи в три тайбрека на Стан Вавринка (Швейцария).  „1-2 точки, 1-2 сантиметъра, толкова понякога е необходимо, за да се реши един мач в полза на единия или на другия – написа легендата на родния тенис Мануела Малеева. – Разбира се, че ме е яд, че Григор загуби, но от друга страна мога само да го поздравя за играта му. Разликата е огромна, ако сравним къде беше преди две седмици. Всичко е на линия за едно добро представяне на идващите турнири на трева.“", "date": "2019.06.02", "title": " Мануела Малеева хвали Григор"}
{"url": "https://trud.bg/%d1%83%d0%b4%d0%b0%d1%80%d0%bd%d0%be-%d0%bd%d0%b0%d1%87%d0%b0%d0%bb%d0%be-%d0%bd%d0%b0-%d0%bc%d1%83%d0%b7%d0%b8%d0%ba%d0%b0%d0%bb%d0%bd%d0%b8%d1%8f-%d1%81%d0%b5%d0%b7%d0%be%d0%bd-%d0%bd%d0%b0-%d0%bf/", "text": "С премиерния спектакъл „Game of Gods” ще бъде открит музикалният сезон на южния плаж в курорта Слънчев бряг. Повече от 30 артисти от България и Румъния ще участват в грандиозното шоу, което ще потопи гостите в атмосфера, вдъхновена от мистика, фантастика и великолепие. Началото ще бъде поставено на 7 юни, точно в полунощ. На морския бряг се очакват над 2500 души. Спектакълът, който е без аналог в България,  ще е в клуба „Bedroom beach”. Вечерта  зад пулта ще застане сензацията на остров Миконос – Dj Agent Greg.  Присъствието му в Слънчев бряг е гаранция за силната заявка, която дава клуба за лято 2019. Грандиозната сцена, убийствения саунд и над 80 осветителни устройства ще гарантират невиждано по размерите си зрелище. Купонът ще продължи и на 8 юни. Заявеното за тази дата разтърсващо парти със световно известни диджеи и изпълнители, ще бъде без еквивалент по мащабност и блясък. Същата нощ официално врати отваря и клубът Cacao beach. Гости ще са диджеите Dennis Kruz и  Tini Gessler. На 12 юни южният плаж ще бъде домакин на грандиозния концерт на примата на българската естрада –Лили Иванова. Тя ще изнесе бутиков спектакъл, специално за 60-ия юбилеен сезон на Слънчев бряг. Събитие, което ще се превърне в явление за българската музикална сцена.Сред официалните гости на откриването на юбилейния сезон на най-големия курорт у нас ще бъдат и всички хора, професионално ангажирани с историята и развитието на Слънчев бряг. Концертът на примата ще започне от 21,30 часа.", "date": "2019.06.02", "title": " Ударно начало на музикалния сезон на плажа в Сънито"}
{"url": "https://trud.bg/%d0%b4%d0%b0-%d0%be%d0%b1%d0%b8%d0%ba%d0%be%d0%bb%d0%b8%d1%88-%d0%b8%d1%80%d0%bb%d0%b0%d0%bd%d0%b4%d0%b8%d1%8f-%d0%bd%d0%b0-%d1%81%d1%82%d0%be%d0%bf-%d1%81-%d1%85%d0%bb%d0%b0%d0%b4%d0%b8%d0%bb%d0%bd/", "text": "„Прекалено смешна, за да я четете сами на обществено място“ Sunday Independent „Отчасти автобиография, отчасти пътепис, отчасти щуротия, достойна за Гинес“ Irish Times Както всички добри истории, и тази започва с облог. По време на безпаметна пиянска вечер Тони Хоукс – известен британски музикант, писател и комик – приема залог от 100 паунда, за да обиколи на автостоп Ирландия за един календарен месец, като носи със себе си и…хладилник. По време на този луд месец Тони и хладилникът му срещат истински принц и посещават най-бедния крал на Земята, а хладилникът е кръстен в църква. Те сърфират заедно, участват в ергенски фестивал и единият от тях прави секс, без другият да знае. Щастливата съдба се намесва под формата на жизнерадостен радиоводещ, който убеждава Хоукс да се обажда всеки ден и да споделя докъде е стигнал в пътуването си. За една нощ Хоукс става легенда – получава прозвището „Човекът-хладилник“ и всякакви хора искат да му помогнат да постигне целта си, колкото и глупава да изглежда тя. Докато двамата пътуват през Донегал, Слайго, Голуей и нататък, хладилникът събира вниманието на ирландците, развива собствена самоличност и обединява хората където и да попадне. Абсурдната история за това необичайно и вдъхновяващо приключение е пълна с интересни герои, един от които е и самият Тони Хоукс с неговото очарователно чувство за хумор. Остроумните му наблюдения ще ви накарат да се смеете с глас. Макар и написана в един приятен и безгрижен тон, книгата улавя щедростта, топлината и хумора на Ирландия и добротата на нейните леко ексцентрични жители.   ОТКЪСИ Уредът кара сърф, налива се с бира в пъб Любопитни моменти от невероятните приключения на Тони Хоукс Зърнех ли на хоризонта кола или камион, моментално се изпълвах с надежда. “Ето! Този ще е!” И така се надъхвах, докато приближаваше, че впоследствие все се чувствах безсърдечно отхвърлен. Подир двайсет минути и седемнайсет провала взе да ми докривява. След три-четири седмици на подобни мъчения щях да се нуждая от скъпа психотерапия. Позачудих се за облога. Можех да си позволя да загубя сто паунда, пък и ударът по гордостта ми беше нищо пред перспективата всеки ден да понасям такъв срам като днешния. Не бе минал и час, а аз вече се канех да зарежа цялото начинание. Мисли за отказване след по-малко от един час изобщо не бяха влизали в представата ми за приключението. Все едно бях боксьор, който само минути след старта вече беше увиснал на въжетата в края на ринга. Къде ти? Бях в нокдаун, а съдията беше стигнал до “шест”. От време на време ми се струваше, че долавям как в колите се раждат реплики като тези: – Тва хладилник ли беше? – Моля? – Онзи там… стопаджията… Май че беше с хладилник. – Нещо ти се привижда. Изморил си се, чакай аз да покарам. Стига дрънкахте, мислех си. Спрете и ме качете! Имате предостатъчно място! Заклех се никога през живота си да не оставям стопаджия на пътя. И когато най-малко очаквах, тоест докато пробвах тъпоумни гримаси, поочукано комби форд “Фиеста” отби точно пред мен. И така, след първоначалния фалстарт, пътешествието ми започна наистина. • • • Условията за сърф бяха далеч от идеални, защото вълни почти нямаше. За хладилника тяхната липса беше доста удобна – нали беше абсолютен новак в този спорт, пък и той очевидно не му беше призвание. За моя почуда той изглеждаше изненадващо стабилен отгоре. Сигурно се дължеше на един от плюсовете му – неизменен център на тежестта. За съжаление обаче му липсваха умения да се наглася съобразно посоката на вълните и още първата от тях се оказа непреодолимо препятствие. Бинго може да беше фантастичен сърфист, но му липсваше всякакъв опит в балансирането с хладилници. Още първата вълна преобърна дъската, уредът се изплъзна и започна да потъва странично. За щастие се движеше достатъчно бавно, та успяхме да го уловим и отново да го вържем на сърфа над повърхността. Последва невероятно събитие. Няколко славни метра човек и хладилник се плъзгаха по вълната в перфектна хармония, като спряха на пясъка на брега с такъв финес, сякаш в следващия момент Бинго щеше да се пресегне, да го отвори и да си извади отвътре студена напитка. Зяпачите от алеята избухнаха в спонтанни овации, а застаналата на прибоя Антоанет весело подскачаше от радост. Готово. Хладилникът беше карал сърф, за което си имах фотографски свидетелства, това бе една знаменателна победа на Човека и Електроуреда над бурното и диво море. • • • Барът бе доста голям и представляваше три отделни помещения, чиито стени са били избити, за да се създаде чувство за простор. В този конкретен момент това трябва да беше най-пияният човек в цяла Ирландия, като авансът му пред всички останали несъмнено бе значителен. Използвайки вратовръзката си за микрофон, той се изправи в единия край на бара точно под телевизора и запя песента на Боб Гелдоф “Не обичам понеделниците”. Пееше монотонно, силно и крайно неприятно. Прекалено близко до оригинала за моя вкус. След това заподскача наляво-надясно, все едно някой му бе пуснал пет хиляди волта. Ако не беше последната му забележка, никой в бара нямаше да се сети за какво иде реч. – ПУКНИ СЕ, МАЙКЪЛ ФЛЕТЛИ!!! – изрева той с пълно гърло. Аха, значи това правел. Танцувал като Майкъл Флетли. Конвулсиите му бяха от такъв вид, че от време на време оставах с впечатлението, че получава сърдечен удар. Вместо това удари един голям гълток от халбата си, като равномерно разпредели количеството между устата и костюма си. • • • Беше някъде към средата на следобеда и в бара имаше само шест-седем клиенти. Не след дълго обаче комбинацията между раница и хладилник накара всички да се замислят за плюсовете и минусите на този вид пътуване. – За колко пари беше басът? – рече Ниъф, която това лято обслужваше бара. – Сто паунда. – А колко струва хладилникът? – попита случаен клиент на име Джон. – Сто и тридесет паунда. – Ей, голяма си откачалка – добави мениджърът Шиймъс. – Ниъф, дай на човека една бира – заключи Джералдин, началник и съпруга на Мат Молой (от табелата над вратата) и освен това майка на Ниъф. Бях започнал да разбирам как работи мозъкът на ирландеца. Колкото по-глупави, абсурдни и ненормални са постъпките ви (а моите очевидно си бяха такива), толкова по-сърдечно ви приемаха хората. • • • “Дейлис” беше мъничко кръчме, сгушено между два други бара – “Дейвърън” и “П. Бегли”. Влязох и към мен се извърнаха нова порция изумени лица. Един само не беше учуден. Тони. – Вижте! Нашият перко пристигна! Моментално получих пълна халба, а хладилникът беше най-почтително вдигнат на съседното столче; всеки външен човек би решил, че е просто редовен пияч. Тони се върна с акордеон и изведнъж изотвсякъде заизскачаха музиканти със своите инструменти. Пияндето измъкна чифт лъжици от джоба си и забарабани с изненадваща сръчност. Явно тази му дарба си отиваше предпоследна, след умението да си викне още нещо за пиене. Мислех, че на лъжици се свири ей така, за майтап, но в умелите му ръце тези прибори се превърнаха в истински ударен инструмент. После влязоха Уили Дейли и неговият бодран (нещо като дайре, ама удряно с пръчка) и квартетът се превърна в квинтет. Явно Дейли си имаше някакъв вътрешен датчик, който да му подсказва кога почва свирнята. Следващите минути бяха просто върхът. Традиционна ирландска музика, каквато винаги се бях надявал да чуя и видя, изсвирена спонтанно и от сърце, не създадена специално за туристическата индустрия. Седях с халба в ръката, слушах разните жиги и рилове и попивах радостта по лицата на музикантите и онези, дето тропаха в такт и възторжено ръкопляскаха. Ей това е да ти пее душата. Без пари и без никакво задължително времетраене. Просто свириш, докато ти е кеф. Да ти идва отвътре, а не да играеш пред публика. Един почне мелодийка, другите я изслушват веднъж, включват се кой когато реши и накрая всички заедно я подхващат с пълна сила. Така всяко парче се извиваше в естествено кресчендо, като че ли поначало оркестрацията си му беше такава. Сякаш беше измислено специално за подпийнали бардове, ала Тони доказа, че не е задължително да направиш главата: неговото изпълнение бе прочувствено и затрогващо, въпреки че бе пил само четири сокчета. Продължи да си пее и в колата на връщане. Част от думите бяха “взех на стоп един момък, хем висок, хем красив” и за миг си помислих, че става дума за мен, но макар да се вслушвах внимателно, за хладилник не се споменаваше. Жалко, още не бях част от местния фолклор. (Със съкращения)   За автора „Историята показва ирландците с цялата им оригиналност от най-добрата им страна“ Daily Telegraph Тони Хоукс е роден на 27 февруари 1960 г. в Брайтън, Великобритания. Въпреки, че получава най-голяма известност като телевизионен актьор и писател, за първи път славата в шоубизнеса идва при него като изпълнител и автор на песни: той е лидер на групата Morris Minor & The Majors, а през 1988 г. песента „Stutter Rap“ (пародия на групата „Beastie Boys“) се класира на четвърто място в британските класации. По-късно Хоукс е домакин на телевизионни състезания, участва в различни телевизионни предавания и „подгрява“ публиката на множество хумористични програми, води церемонии по награждаване, има свое радиопредаване „Изгубени уикенди“, участва в хитови тв сериали. Първата книга на Тони Хоукс „Около Ирландия с хладилник“ се появява през 1997 г. Тя става бестселър в списъка на Sunday Times, преведена е на повече от десет езика и от нея само във Великобритания са продадени близо милион екземпляра. Следва поредица от още няколко хумористични бестселъра, а „Около Ирландия с хладилник“ е филмирана. Освен с артистичната и литературната си дейност, Тони Хоукс е известен и със своята благотворителност. Участва в многобройни инициативи, в концерти и акции за набиране на средства, а през 2001 г., трогнат от това, което е видял в Молдова, докато събира материал за книга, построява изцяло със собствени средства в Кишинеу модерен център за хронично болни деца от бедни семейства, в който живеят и се лекуват 400 малки пациенти. Тони Хоукс продължава да се грижи за центъра и днес. През 2017 г. Принц Чарлз му връчва Ордена на Британската империя за „неуморната му благотворителна дейност“.", "date": "2019.06.02", "title": " Да обиколиш Ирландия на стоп с хладилник\t"}
{"url": "https://trud.bg/%d0%ba%d0%bc%d0%b5%d1%82%d1%8a%d1%82-%d0%bd%d0%b0-%d1%82%d1%8a%d1%80%d0%bd%d0%be%d0%b2%d0%be-%d1%80%d0%b0%d0%b7%d0%bf%d0%be%d1%80%d0%b5%d0%b4%d0%b8-%d0%b4%d0%b5%d0%bd%d0%be%d0%bd%d0%be%d1%89%d0%b5/", "text": "Кметът на Велико Търново Даниел Панов разпореди денонощен мониторинг на реките Янтра и Белица, на притоците им, деретата и водостоците. Мярката е във връзка с обилните валежи, държи се постоянна връзка с кметовете и кметските наместници на населените места в общината. Под наблюдение е и проводимостта на речните корита, особено в частта под мостовете. Към 12,00 ч. днес нивото на р. Янтра в кв. „Чолаковци“ е било 3,40 метра, а три часа по-късно е спаднало до 3,13 метра. Критичната стойност е 6,50 метра. На всеки 15 минути в контролния център в Община Велико Търново постъпва актуална информация за движението на водите, събирана от радарните сензори на телеметричната система. Тя предава в реално време данни от кв. „Чолаковци“, Килифарево и с. Пушево. Към момента се отчита спад на водните нива и от трите места. Няма подадени сигнали за аварийни или бедствени ситуации и в населените места от община Велико Търново. Всички общински язовири са в задоволително експлоатационно състояние и имат достатъчно капацитет за поемане на водата от дъждовете.", "date": "2019.06.02", "title": " Кметът на Търново разпореди денонощен мониторинг на Янтра, Белица и притоците им\t"}
{"url": "https://trud.bg/%d0%b1%d1%80%d0%b0%d0%b7%d0%b8%d0%bb%d0%ba%d0%b0-%d0%be%d0%b1%d0%b2%d0%b8%d0%bd%d0%b8-%d0%bd%d0%b5%d0%b9%d0%bc%d0%b0%d1%80-%d0%b2-%d0%b8%d0%b7%d0%bd%d0%b0%d1%81%d0%b8%d0%bb%d0%b2%d0%b0%d0%bd%d0%b5/", "text": "Скандал избухна в Бразилия след обвинения срещу Неймар в изнасилване дни, преди отборът да започне участието си в Копа Америка. Новината, че жена е подала сигнал в полицията в Сао Пауло, че е била изнасилена от него, е водеща в страната. Не е ясно дали бившият вече капитан няма да бъде изваден от състава за турнира. Според информацията, двамата са се срещнали в парижки хотел на 15 май, като Неймар – пак по думите на бразилската дама, е бил видимо пиян. Запознанството им е станало в Инстаграм, а комуникацията им се е развивала седмици наред в чат в WhatsApp. В обвинителния акт пише, че футболистът я е принудил против нейната воля да „влязат в сексуални отношения“. Суперзвездата реагира на обвиненията, като се появи в седемминутно видео в Инстаграм, в което показа и части от чата с жената. В тях се виждат снимки по бельо, които тя му е изпращала. Неймар емоционално обясни, че бразилката го е преследвала и сама е пожелала да се видят в Париж, но нищо не се е случило между тях. „Оттук нататък смятат да разкривам всякакви такива комуникации пред медиите – ядосан бе нападателят на ПСЖ. Очевидно това е единственият начин да се пазя от такива капани. Това е петно върху мен и семейството ми, а нищо не съм извършил.“ Бащата на футболиста го защити и категорично отсече, че не вярва нито на дума от обвинителката. Федерацията на Бразилия и селекционерът Тите още не са коментирали.", "date": "2019.06.02", "title": " Бразилка обвини Неймар в изнасилване"}
{"url": "https://trud.bg/%d0%bd%d0%b0%d0%b9-%d0%b3%d0%be%d0%bb%d1%8f%d0%bc%d0%b0%d1%82%d0%b0-%d1%81%d1%82%d1%80%d0%b0%d1%81%d1%82-%d0%bd%d0%b0-%d1%80%d0%be%d0%b1%d1%81%d1%8a%d0%bd-%d0%b3%d1%80%d0%b8%d0%b9%d0%bd-%d0%b5-%d1%80/", "text": "Робсън Грийн има над 30 роли в киното. Познат е от филми като „Войната на Джо Мадисън”, „Аз и Мисис Джоунс”, „Коледни светлини”, сериалите „Ответен удар” и „Гранчестър”. Робсън Грийн е роден на 18 декември 1964 г. в Хексъм, Англия. Баща му работи в един от местните рудници за въглища. Детството си прекарва в малко село Дедли, намиращо се на север от Нюкасъл. Там завършва средното си образование, но вдъхновен от самолетите мечтае да постъпи в кралските военно-въздушни сили на Англия. По тази причина става кадет в Британския военно-въздушен тренировъчен корпус . По това време актьорската игра за него е едно от многото му увлечения. Като юноша често посещава драматичния център в съседното село Бекворд. По същото време професионално се занимава с бокс и за пръв хваща в ръцете си китара, а малко по-късно формира и първата си музикална група. След завършване на средното си образование, на 16-годишна възраст започва работа в корабостроителница в Суон Хънтър като чертожник. В същото време опитва да пробие и в професионалния бокс. Скоро обаче разбира, че спортът не е за него и предпочита да се отдаде на актьорството. Актьорският му дебют е през 1988 г. в сериала Shields Stories. Следват роли в „Катастрофа”, „Войник, войник” и др. Успоредно с актьорската си кариера, Грийн развива и музикална такава. Заедно с актьорът Джером Флин записват сингъла Unchained Melody, който има голям успех – във Великобритания са продадени близо 2 милиона копия. Този успех дава възможност на Робсън Грийн да подпише договор с телевизионната компания ITV, където се снима във филма, „Докосване със злото”. През 1996 г. заедно със своя бизнес-партньор Сандра Джоблинг основават компания за производство на филми. Грийн има брак с Алисън Огилви, която е лекар. Двамата се женят на 22 юни 1991 г., но се развеждат осем години по-късно. Грийн срещна втората си съпруга, бивш модел Ваня Сааджър. По-късно им се ражда син, Тейлър Робсън (роден 2000). През 2001 г. двойката се омъжва в Cleveden House в Бъкингамшир след семейно тържество на остров Мавриций. На 30 октомври 2011 г. двойката прави изявление, в което се казва, че бракът им е „безвъзвратно разрушен” и се разделят. Страстта на Грийн към риболова го отвежда към нови предизвикателства, различни от актьорството, защото за него това „не е просто занимание”. Той е част от поредицата „Риболов за Големия шлем с Робсън Грийн”. Тя е от десет части с пътешествия по целия свят, актьорът и опитен рибар Робсън Грийн се отдава на любителски риболов с въдица, за да спечели изключителното признание на Международната асоциация по спортен риболов (International Game Fishing Association). Плавайки из Куба, Коста Рика, Мичиган, Маями, Флорида, Аляска, Сенегал, Сан Диего и на други места, той смело и енергично се залавя за работа, бори се с промените в климатичните условия и безмилостното тиктакане на часовника в опита си да си осигури място в книгите на рекордите. Полезни съвети и трикове му дават колеги ентусиасти – любители на въдиците с макари. А най-съвременните технологии в областта на камерите заснемат всяко движение на въдицата на Робсън, като следят за това нито едно подводно действие да не се изплъзне от мрежата, докато той се стреми с всички сили да заслужи славата на Големия шлем. Ако попитате Робсън какво да очакваме от „Риболов за Големия шлем с Робсън Грийн“?, той ще ви отговори: „Невероятно приключение, в което има всичко – спиращи дъха места, някои от най-трудните за улов риби, много смях и една наистина качествена продукция. Това е най-хубавото нещо, което съм правил. Понякога трябва да се ощипя, за да повярвам, че това се случва на мен.“ И това е така, защото той и екипът му пътуват до най-прекрасните кътчета на планетата. За годините, в които риболовът става център в кариерата му, Робсън е обиколил над 130 държави. А коя риба му е било най-трудно да улови по време на Големия шлем? „Веднъж осем часа опитвахме да уловим тарпун и накрая успяхме. Станаха страхотни снимки“. Най-страшно е било, когато по време на гмуркане край острови във Флорида се приближава край една скала, която… изведнъж започва да мърда. Всъщност това се оказва групер, но толкова грамаден, че никой от екипа не може да повярва, че е възможно да съществува. В началото, през 2007-а, Робсън се е страхува, че шоуто за риболов може да навреди на актьорската му кариера. Днес той признава, че е щастлив човек и то благодарение на риболова. Робсън Грийн започва да лови риба, когато е на 7 години в реката край родния му град. И до днес го прави всеки път, когато има време, защото емоцията го връща в първите години на голямата страст.", "date": "2019.06.02", "title": " Най-голямата страст на Робсън Грийн е риболовът"}
{"url": "https://trud.bg/%d0%b1%d0%b5%d0%b7%d0%bf%d0%bb%d0%b0%d1%82%d0%bd%d0%b8-%d1%82%d0%b2%d0%be%d1%80%d1%87%d0%b5%d1%81%d0%ba%d0%b8-%d1%80%d0%b0%d0%b1%d0%be%d1%82%d0%b8%d0%bb%d0%bd%d0%b8%d1%86%d0%b8-%d0%b7%d0%b0-%d0%b4-2/", "text": "Безплатни творчески работилници за деца ще се провеждат до 7 юни в Националния дворец на културата (НДК) в рамките на второто издание на „Националната седмица на детската книга 2019“. Началото на инициативата беше дадено вчера с „пътуване до звездите“, в което най-малките взеха участие. Тяхна тренировъчна площадка вместо Международната космическа станция се превърна Литературен клуб „Перото“ в НДК. Със забавните напътствия на астрофизиците д-р Владимир Божилов и Тихомир Димитров, познати от предаването „Преди обед“, децата написаха свои послания и ги изстреляха към висините на борда на ръчно изработените си ракети. „Разказвачи на Космоса“ беше само първото от редицата приключения, които очакват децата до петък. През всеки един от дните за тях предстоят нови предизвикателства в работилници по писане, четене, изобразително и приложно изкуство. Едни от най-големите имена в българската литература, музиканти, артисти, художници и популярни лица от екрана влизат в ролята на техни ментори. А най-добре представилите се таланти от двете възрастови групи ще получат титлите „Малък голям художник“ и „Малък голям писател“. Преподавателят в Националната художествена академия проф. Виктор Паунов, художникът Капка Кънева и сценографът Деница Аргиропулос ще определят най-добрите художници, а най-талантливите разказвачи ще бъдат избрани от писателката Боряна Дукова, директора на Националния център за книгата към НДК Светлозар Желев и председателя на сдружение „Книги за деца“ и организатор на кампанията Виктория Бисерова. „Децата ще разберат много тайни от света на книгите, писането и рисуването като това как трябва да изглежда една корица, какви са тайните на историческия роман, как се пише сценарий, как се създава реклама, как да си създадем свои герои“, каза Виктория Бисерова. „Едно от най-важните неща е да подтикваме децата да бъдат креативни и мислещи хора, за да се превърнат в истинското бъдеще“, обясни Светлозар Желев.", "date": "2019.06.02", "title": " Безплатни творчески работилници за деца в НДК\t"}
{"url": "https://trud.bg/%d1%82%d1%80%d1%8a%d0%bc%d0%bf-%d0%bd%d0%b5-%d1%81%d1%8a%d0%bc-%d0%bd%d0%b0%d1%80%d0%b8%d1%87%d0%b0%d0%bb-%d0%bc%d0%b5%d0%b3%d0%b0%d0%bd-%d0%bc%d0%b0%d1%80%d0%ba%d1%8a%d0%bb-%d0%b7%d0%bb/", "text": "Американският президент Доналд Тръмп опроверга фалшивата новина, че е нарекъл съпругата на британския принц Хари „злобна“ заради нейни изказвания по негов адрес в миналото, пише  . „Никога не съм наричал Меган Маркъл „злобна“. Всичко това е дело на лъжливите медии… Ще се извинят ли Си Ен Ен, „Ню Йорк Таймс“ и останалите? Съмнявам се в това!“, написа стопанинът на Белия дом в Туитър. По-рано британският вестник „Сън“ и редица други чуждестранни медии съобщиха, че Тръмп е нарекъл херцогинята на Съсекс „злобна“ заради нейни предишни изказвания по адрес на американския лидер. Преди да се омъжи за принц Хари Меган Маркъл беше много критична спрямо Доналд Тръмп.", "date": "2019.06.02", "title": " Тръмп: Не съм наричал Меган Маркъл „злобна“"}
{"url": "https://trud.bg/%d0%b3%d0%be%d0%bb%d0%be-%d1%82%d1%8f%d0%bb%d0%be-%d0%b2-%d0%b3%d0%b0%d0%bb%d0%b5%d1%80%d0%b8%d1%8f-%d1%81%d0%b8%d0%bd%d1%82%d0%b5%d0%b7%d0%b8%d1%81/", "text": "Представянето на автора е част от тематичния модул “Имена в българската фотография” “Фотографиите на Георги Ст. Георгиев от колекцията “Голо тяло” трябва да бъдат видени с един по-широк поглед, който да прозре техния принос за прехода на родната ни култура от традиционна към модерна”, пише Георги Лозанов за изложбата “Голо тяло”, която се открива на тази вечер от 19 часа в галерия “Синтезис”. Представянето на автора е част от тематичния модул “Имена в българската фотография”, в който галерията показва работата на значими автори от историята на българската фотография, между които арх. Николай Попов, Йордан Йорданов – Юри, Гаро Кешишян и др. “Фотографията сама по себе си е мощно средство за модернизация на културата, а Георги Ст. Георгиев вероятно е най-типичния представител на модернизма в българската фотография преди Втората световна война. И той съвсем не случайно превръща голото тяло в свой обект, защото то има потенциала да руши стереотипи и да прекрачва табута, каквато е целта на модернистите. За да се приеме провокацията на традиционния морал обаче, голотата трябва да бъде освободена от принадлежността си на натурата и да се трансформира в художествена фикция с отчетливи символистични интонации. Актовете на фотографа през 30-те години на миналия век носят едновременно етически и естетически бунт, които в модерното изкуство съвпадат”, пише още Лозанов.", "date": "2019.06.02", "title": " „Голо тяло” в галерия „Синтезис”\t"}
{"url": "https://trud.bg/%d1%81%d0%bd%d0%b8%d0%bc%d0%ba%d0%b0-%d0%bd%d0%b0-%d1%82%d1%80%d1%83%d0%b4-%d0%b2%d0%b5%d1%87%d0%b5-%e2%84%962-%d0%bd%d0%b0-%d0%b1%d0%b0%d0%bb%d0%ba%d0%b0%d0%bd%d0%b8%d1%82%d0%b5/", "text": "Снимка на в. „Труд“ вече е под №2 на Балканите в конкурса на сръбската агенция БЕТА. Засега кадърът, заснет от Юлиан Тодоров, на боксовия мач между Кубрат Пулев и Хюи Фюри през октомври 2018-а, изостава от лидерското място със 150 лайка. Гласуването е до 4 юни във фейсбук страницата на агенцията Novinska agencija BETA. Победителят в читателския вот ще бъде обявен на церемония в Белград на 6 юни. Ако искате и вие да се включите в гласуването, може да го направите на следния линк:", "date": "2019.06.02", "title": " Снимка на „Труд“ вече №2 на Балканите"}
{"url": "https://trud.bg/%d0%bb%d0%b8%d0%b4%d0%b5%d1%80%d0%ba%d0%b0%d1%82%d0%b0-%d0%bd%d0%b0-%d0%b3%d0%b5%d1%80%d0%bc%d0%b0%d0%bd%d1%81%d0%ba%d0%b0%d1%82%d0%b0-%d0%bb%d0%b5%d0%b2%d0%b8%d1%86%d0%b0-%d0%bf%d0%be%d0%b4%d0%b0/", "text": "Назрява опасност за правителството на Меркел Лидерката на германските социалдемократи (ГСДП) Андреа Налес обяви, че се оттегля както от поста начело на партията, така и като председател на нейната група в Бундестага, предаде Ройтерс. Като причина тя посочи, че вече не се ползва с нужното доверие в ГСДП, за да продължи да изпълнява функциите си. Решението за оставката є идва след лошото представяне на левицата на изборите за Европейски парламент преди седмица, на които ГСДП бе изместена от второто място от Зелените (първи, макар и със загуба на подкрепа, са десните на Ангела Меркел). След провала на вота в левицата бе повдигнат въпросът ще продължи ли партията да участва в голямата коалиция с десницата, която управлява Германия. Налес обяви, че ГСДП ще остане в правителството на Меркел, заради което є бе поискан вот на доверие в партията, който трябваше да се проведе утре. Оттеглянето на Налес идва и след социологическо проучване, обявено късно в събота, което показва срив в доверието към ГСДП. Тя се ползва с подкрепата на 12%, само с 1% повече от евроскептичната “Алтернатива за Германия”. Първа сила в Германия вече са Зелените – 27%, които изпреварват с 1% консерваторите на Меркел. Оттеглянето на Налес обаче може да предизвика излизането на ГСДП от коалицията с Меркел и предсрочни избори.", "date": "2019.06.02", "title": " Лидерката на германската левица подава оставка"}
{"url": "https://trud.bg/%d0%b7%d0%b0%d1%82%d0%b2%d0%be%d1%80%d0%b8%d1%85%d0%b0-%d0%bf%d1%8a%d1%82%d1%8f-%d1%81%d1%82%d0%b0%d1%80%d0%b0-%d0%b7%d0%b0%d0%b3%d0%be%d1%80%d0%b0-%d0%bd%d0%be%d0%b2%d0%b0-%d0%b7%d0%b0%d0%b3/", "text": "Временно се ограничава движението по път II-66 Стара Загора – Нова Загора в участъка с. Дълбоки – с.Оряховица от км 45 до км 50 поради наводнен пътен участък, съобщиха от АПИ. Обходният маршрут е Стара Загора – АМ „Тракия“ – Нова Загора.", "date": "2019.06.02", "title": " Затвориха пътя Стара Загора–Нова Загора заради наводнен участък"}
{"url": "https://trud.bg/%d0%bf%d0%be%d0%bd%d0%b5%d0%b4%d0%b5%d0%bb%d0%bd%d0%b8%d0%ba-3-%d1%8e%d0%bd%d0%b8-2019/", "text": "Лекари от „Пирогов” консултират пациенти виртуално Медици от столичната спешна болница ще съдействат 24 часа в реално време на колегите си от страната. Телемедицината вече е факт и в България. Системата се въвежда пилотно за детско здравеопазване.           Ефектът на бумеранга застигна сайта “Биволъ” Как да купиш гора за… 100 лева и вила… без пари.             Идеално време за овладяване на телевизиите Докато политическата криза навлиза в нов етап – ТВ Панорама с Иван Гарелов.         В БСП няма вътрешна опозиция, а остро несъгласие със стила на работа на председателката й Оставката на Нинова не е морален акт, а опит за оцеляване на върха на партията, казва Димитър Дъбов, член на НС на БСП, в интервю за „Труд“.           Две оставки, но не с една цел Първият в ГЕРБ разжалва втория, в БСП – маньовър за оцеляване. Пробният камък ще са общинските избори наесен – анализ на д-р Борислав Цеков.             Слънчевата смяна Силует на новия началник на кабинета на премиера Деница Желева. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.02", "title": " Понеделник, 3 юни 2019"}
{"url": "https://trud.bg/%d0%bb%d0%b5%d0%ba%d0%b0%d1%80%d0%b8-%d0%be%d1%82-%d0%bf%d0%b8%d1%80%d0%be%d0%b3%d0%be%d0%b2-%d0%ba%d0%be%d0%bd%d1%81%d1%83%d0%bb%d1%82%d0%b8%d1%80%d0%b0%d1%82-%d0%bf%d0%b0%d1%86/", "text": "Телемедицината вече е факт и в България Системата се въвежда пилотно за детско здравеопазване Първата виртуална връзка в България за консултиране на пациент в реално време от специалисти от друго населено място – т.нар. телемедицина, вече е факт. Тя беше осъществена между УМБАЛСМ „Пирогов” и МБАЛ „Д-р Ат. Дафовски” в Кърджали. МБАЛ „Югозападна” в Сандански пък е първото лечебно заведение след най-голямата спешна болница у нас, което разполага с изцяло изградена система за видеовръзка. Услугата е напълно безплатна за пациентите. Идеята на „Пирогов” е да създаде мрежа от междуболнична комуникация, в която дежурни специалисти от столичната лечебница да оказват 24-часова подкрепа на свои колеги от страната. Иновативният метод дава възможност за бърз трафик на данни между лечебните заведения без да се налага пациентът да бъде транспортиран. Ще могат да се изпращат различни изследвания на болния до специалисти от друга болница, да се провежда видеоразговор за диагностика и обсъждане на случаи. Засега телемедицината се въвежда за детското здравеопазване, за образни, ехографски, клинични и лабораторни изследвания, но при нужда ще се използва и за възрастни пациенти. За да компенсира недостига на педиатри в различни населени места, „Пирогов”, в която работят всякакви специалисти за лечението на малките пациенти, е изграден кол център. В него медици денонощно ще помагат с по 12-часови дежурства, за да поддържат връзка с колегите си. „Това е част от телемедицината и конферентната връзка, при която ще има и образ, който ще показва какво се случва в двете болници в реално време, ще даде увереност и на колегите в Сандански, и на пациентите. Когато се познават помежду си лекарите и екипите от двете болници, тогава е по-лесна комуникацията. Телемедицината ще е началото на дигитализацията на медицината в България. Идеята е да вкараме новите технологии в помощ на нашите пациенти”, каза директорът на „Пирогов” проф. Асен Балтов. Той увери, че в рамките на 2-3 минути лекарите от МБАЛ „Югозападна болница” ще могат да влязат в комуникация с колегите си в София, тъй като ще разполагат с постоянна конферентна връзка. „Например – влиза чуждо тяло в дихателните пътища на едно дете в Сандански, но колегите тук нямат съответната техника и не могат да реагират. Те ще могат да се консултират с нашите медици, които ще преценят дали екип да тръгне към Сандански, или пък състоянието на пациента позволява той да бъде транспортиран до София. Винаги, когато имат затруднение лекарите в Сандански, и не се чувстват уверени, че лечението върви в правилна посока, ще могат да се консултират с медиците в „Пирогов”, увери проф. Балтов. Д-р Асен Меджидиев, завеждащ УНГ отделение и създател на Национална Програма „Детско здраве-Пирогов” също подчерта, че телемедицината ще гарантира видеовръзката между „Пирогов” и Югозападната болница, и ще е от полза и за лекари, и за пациенти. „Искаме такива кол центрове да изградим в повечето градове, ако има интерес от съответните здравни заведения”, допълни той. Болницата във Видин също проявява интерес към новата система и има желание да се включи към нея, обясниха пред „Труд” от „Пирогов”. Повод демонстрацията на първата телемедицинска връзка да стане в Кърджали, бе посещението в МБАЛ „Д-р Ат. Дафовски” на различни специалисти от „Пирогов”, които прегледаха безплатно стотици деца. Обсъден беше реален медицински случай с придружаващите го изследвания, за да се изпробва камера за директно наблюдение на пациента. Камерата е с изключително висока резолюция и предава образ с високо качество.   480 малчугани получиха специализирани прегледи Има недостиг на педиатри  В България има недостиг на педиатри, а специалности като детска хирургия, детска урология, детски изгаряния, детска травматология са малко застъпени, посочи шефът на „Пирогов” проф. Асен Балтов. Това е причината за разработването на Национална Програма „Детско здраве-Пирогов”, по която 480 деца от Кърджали и областта бяха прегледани в Деня на детето – 1 юни. Консултациите обаче се е наложило да бъдат продължени като времетраене, за да може всички желаещи да се възползват от тях. Първоначално записаните деца са били много по-малко, но интересът към високоспециализираните профилактични прегледи е бил огромен. Така, въпреки че официалният списък е обхващал 260 деца, реално екипът от лекари е прегледал 480 деца. Специалистите, реализирали профилактичните прегледи, са в състав: д-р Асен Меджидиев – завеждащ УНГ отделение и създател на Национална Програма „Детско здраве-Пирогов”, проф. Николай Габровски – неврохирургия, д-р Ирина Ботева – УНГ, д-р Явор Пукалски и д-р Шеип Панев- травматология. д-р Янко Пъхнев -хирургия, д-р Мария Праматарова – офталмология, д-р Стоян Пеев – урология, д-р Галина Тодорова – кардиология, д-р Ваня Страхинова – образна диагностика и д-р Илиян Томов – анестезиолог.   Кол центърът ще се ползва и при спешни случаи Важно е разкриването на повече такива центрове „Целта е да осигурим бърза диагностична дейност. По този начин 24 часа в денонощието болницата в Сандански ще разполага с тази комуникация и връзка с нас”. Така коментира въвеждането на телемедицинска връзка с болницата в Сандански директорът на „Пирогов” проф. Асен Балтов. По думите му е много важно да се разкриват подобни центрове първо за малките пациенти. „Разбира се, това не означава, че когато има спешен случай с възрастни пациенти, кол центърът няма да се ползва за оказване на помощ”, допълни той. Кметът на община Сандански – Кирил Котев, подчерта, че в МБАЛ „Югозападна болница” е изградена такава система, при която при получени резултати, било в Сандански, било в Петрич, в реално време те се получават при всеки един лекар. „Искаме тази връзка да я направим и с „Пирогов”. Така ще можем да реагираме дори при липса на наш лекар, но при наличие на рентгенова снимка на наш пациент. Ако няма рентгенолог тук, ще ползваме услугите на „Пирогов” и в реално време ще получим информация за пациента, за да се вземе правилно решение за неговото лечение”, каза още той. Радиодоктор предшества видеовръзката У нас началото е свързано с авиационната медицина  Идеята за телемедицина се ражда през 20-те години на XX век, когато статия в „Radio News” в САЩ съобщава за лекар, който е прегледал пациент и изпртил резултатите му по радиото. В модерния си вид телемедицината започва да се създава през 60-те години, за да обслужва военните и космическите технологии. Подобна е ситуацията и в България, където такава радиовръзка за пръв път е въведена за нуждите на авиационната медицина. От 70-те години вече се говори за телевизионна връзка за консултации, а през 1974 година терминът телемедицина е официално въведен в медицинските речници.  Съвременната система за виртуална консултация на „Пирогов” е разработена с помощта на IT-специалиста Владимир Йосифов. Тя позволява при нужда дежурният лекар да се свърже със свой колега за консултиране на специалисти от друга болница и за прехвърляне на лабораторни изследвания, скенер, снимки и др. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.02", "title": " Лекари от „Пирогов” консултират пациенти виртуално\t"}
{"url": "https://trud.bg/%d0%bc%d0%bb%d0%b0%d0%b4%d0%b8%d1%82%d0%b5-%d1%81-%d0%bc%d0%b0%d0%bb%d0%ba%d0%b8%d1%82%d0%b5/", "text": "Студентският съвет към Университета по библиотекознание и информационни технологии организира две събития за деня на детето, на които бяха раздадени всички събрани детски книжки от дарителската кампания „Младите с малките“. Книгите – това са приятелите, а най-големият ресурс са умовете на нашите деца. За това тази инициатива „Младите с малките“ е събитие, което вдъхнови нас студентите от УниБИТ да станем носители на знанието и  любовта към книгата, започващо още от деня на раждането на всяко дете. Днес, студентският съвет към УниБИТ с много усмивки и сърдечни пожелания към майките от родилно отделение към Болница „Надежда“ имаха честа да поднесат специално направени комплекти с детски книжки на най-малките си приятели, а именно новородените. От 13:00 часа за по-големите им приятели бяха раздадени детски книжки в градинката на Народния театър „Иван Вазов“. След, което председателят на Студентския съвет Мария Гуркова  отправи послание към децата и им пожела да  влезнат заедно в приказния свят на книгата и технологиите.", "date": "2019.06.02", "title": " Младите с малките"}
{"url": "https://trud.bg/%d0%b4%d0%b5%d1%86%d0%b0-%d0%bb%d0%be%d0%b2%d0%b8%d1%85%d0%b0-%d1%80%d0%b8%d0%b1%d0%b0-%d0%bd%d0%b0%d1%81%d1%80%d0%b5%d0%b4-%d0%bc%d0%be%d0%bd%d1%82%d0%b0%d0%bd%d0%b0-%d0%b2%d1%82%d0%be%d1%80%d0%be/", "text": "Риболов за деца организираха в началото на юни община Монтана и Ловно-рибарско дружество „Огоста. Състезанието се проведе на езерото Монтанензиум в центъра на града, а най-добрият майстор на въдицата се оказа второкласничката Дея. 35 момичета и момчета на възраст от 4 до 14 годишни се включиха в надпреварата край водоема с прътове и кепчета в ръце. По инициатива на община Монтана от няколко години езерото се зарибява с шаран, амур, сом и пъстърва, а детските състезания по риболов се организират от 15 години и вече са традиция. Уловената от хлапетата риба след преброяване и премерване се пуска обратно във водата, уточни председателят на рибарското дружество Владимир Цветков. В тазгодишното състезание победител се оказа второкласничката Дея, която улови 24 кг риба. Награди – купи, медали, въдичарски пособия, тениски и шапки, осигурени от Ловно-рибарското дружество и общината, получиха всички участници. Надпреварата с въдиците бе наблюдавана от десетки близки на риболовците и граждани, сред които и кметът на Монтана Златко Живков, заместник кметът Диман Георгиев и секретарят Мариус Конов. В средата на юни в общината ще се проведе още едно детско състезание по риболов на язовир „Долна вода”, който е даден за стопанисване на ловците и рибарите от местната управа и се използва за развъждане и спортен риболов, каза Владимир Цветков.", "date": "2019.06.02", "title": " Деца ловиха риба насред Монтана, второкласничка грабна купата"}
{"url": "https://trud.bg/%d1%86%d0%b2%d0%b5%d1%82%d0%b0-%d0%ba%d0%b0%d1%80%d0%b0%d1%8f%d0%bd%d1%87%d0%b5%d0%b2%d0%b0-%d0%bf%d1%80%d0%b8%d1%81%d1%8a%d1%81%d1%82%d0%b2%d0%b0-%d0%bd%d0%b0-%d0%bf%d1%80%d0%b0%d0%b7%d0%bd%d0%b8/", "text": "Председателят на Народното събрание Цвета Караянчева присъства на Празника на розата в Казанлък и на ритуала „Розобер“ в розовите градини край града. Тя се включи в празничното шествие в центъра на Казанлък, съобщиха от пресцентъра на НС. За поредна година сме в тази благодатна равнина, в долината на тракийските царе, на розата, на древните традиции и на динамичното бъдеще, заяви Цвета Караянчева в приветствието си към жителите на града. Тя им благодари за трудолюбието и гостоприемството, за това, че поддържат своите традиции и ги предават на идните поколения. Председателят на парламента пожела на младите хора да останат тук не само заради любовта към родния край, но и защото имат възможности за работа, образование и култура.", "date": "2019.06.02", "title": " Цвета Караянчева присъства на Празника на розата в Казанлък"}
{"url": "https://trud.bg/%d0%bf%d0%be-%d0%b8%d0%bd%d0%b8%d1%86%d0%b8%d0%b0%d1%82%d0%b8%d0%b2%d0%b0-%d0%bd%d0%b0-%d0%be%d1%82%d0%b3%d0%be%d0%b2%d0%be%d1%80%d0%bd%d0%b8%d1%82%d0%b5-%d0%b3%d0%be%d1%80%d0%bd/", "text": "По инициатива на младежите от кауза „отГОворните“ жители на Горна Оряховица дариха стотици играчки за деца от домовете. Цял месец младите хора събираха даренията, които в навечерието на Деня на детето бяха разпределени между Дневния център за обгрижване на деца с ментални увреждания в Горна Оряховица и на други центрове за настаняване на деца в региона. Кампанията започна от началото на месец май, когато доброволците от „отГОворните“ организираха пункт за събиране на играчки в парк „Детски кът“ в града. „Включиха се десетки хора с добри сърца и много от тях бяха със своите деца. Добрия пример, които даваме на децата си, е възпитателен и е гаранция, че те ще израснат като добри хора“, каза Даниел Божанков от „отГОворните“. Пунктове за даряване на играчки бяха поставени и в ПГЛПИ „Атанас Буров“, СУ „Вичо Грънчаров“, ОУ „Св. Св. Кирил и Методий“, ОУ „Иван Вазов“ и ДГ „Бодра смяна“.", "date": "2019.06.02", "title": " По инициатива на „отГОворните“ горнооряховци дариха играчки за деца от домове"}
{"url": "https://trud.bg/%d0%bb%d1%8e%d0%b1%d0%be%d0%b2%d0%bd%d0%b8%d1%86%d0%b0-%d0%bf%d0%be%d0%b7%d0%b8%d1%80%d0%b0-%d0%bd%d0%b0-%d1%80%d0%b5%d0%bd%d0%be%d0%b0%d1%80-%d0%b7%d0%b0-%d1%87%d0%b0%d1%88%d0%b0-%d1%88/", "text": "Шоколадът е привлекателен не само за любителите на сладките вкусотии, той присъства и в шедьоврите на изкуството. На него са посветени знаменити творби на световноизвестни художници и писатели. Страсти, омая и щастливи мигове с шоколад има във всякакви истории от вековете. Жан-Етиен Лиотар рисува картината „Шоколадовото момиче”, която и днес предизвиква възхищение у всеки зрител, посетил Дрезденската галерия. През 18-и век в оживени дискусии. До днес съществуват две версии. Първата твърди, че на картината е изобразена Анна Балдауф, дворянка с добро възпитание, но бедна и принудена да работи във виенска сладкарница. Веднъж австрийският княз Дитрихщайн се отбива да изпие чаша от дошлия на мода горещ шоколад. Тогава младата сервитьорка го поразява, той се влюбва в нея от пръв поглед и я прави своя жена. А на сватбата й поднася картината, на която е нарисувана от Лиотар в първоначалния образ, който поразил аристократа. Според втората версия, която е много по-прозаична, за прототип на модела послужила Нанел, момиче от простолюдието, от бедно семейство, чиито членове от времена слугували на господарите си. А женската половина не отказвала особени услуги на богати господа. Майката възпитава дъщеря си в хитрост и пресметливост. Нанел работи като прислужница в аристократично семейство, където често гостува княз Дитрихщайн. Тя използва целия си потенциал, за да привлече и задържи вниманието му, омагьосва аристократа и скоро обществото е скандализирано от новината за бъдещата им сватба. Лиотар получава поръчка за портрет на избраницата на княза, но го предупреждава да внимава с подобни жени. Бракът обаче се оказва щастлив, а простото момиче наследява съпруга си след скорошната му смърт и се превръща в призната светска лъвица. Картината е известна и с друго – това е първата в света запазена търговска марка, още от края на 19-и век и до днес образът й краси шоколадовите продукти Baker. Пиетро Лонги е венециански живописец от епохата на Просвещението, който обожавал жанровите сцени, притежавал тънко чувство за хумор. На платното си „Сутрешният шоколад” той изобразява дошлия на мода обичай, по който тъкмо се увлекли знатните хора на Венеция – да пият шоколад сутрин. Пиер Огюст Реноар признавал, че картината „Чаша шоколад” нарисувал през 1878 г., за да се хареса на публиката и, разбира се, за пари. Благодарение на нея художникът започва да получава поръчки за портрети, да съществува относително прилично и най-важното – да рисува за свое удоволствие импресионистичните си шедьоври, които го прославят. За картината позира Маргарита Легран, любовница и муза на Реноар, със своеобразна, но по своему привлекателна външност. Марго е страстна и весела девойка, движи се в съмнителни кръгове и е доста лекомислена. Въпреки всичко, художникът е силно привързан към нея и много страда след смъртта й, причинена от едра шарка. Роалд Дал е авторът на приказната повест „Чарли и шоколадовата фабрика”. Той написва тази повест за бедното момче, попаднало в удивителната фабрика на Уили Уонка, създадена в духа на рождественските истории по Коледа. Доброто момче Чарли Бакет повече от всичко на света обича шоколад. То получава законна награда да посети шоколадовата фабрика на Уили Уонка. След доста перипетии става неин собственик, заедно с всички чудеса, включващи ливада със захарна трева, шоколадова река и дори малки човечета умпа-лумпа на ръст до коленете на възрастен, които се трудят за производството на чудесен шоколад. Повестта е екранизирана два пъти. Първият филм „Уили Уонка и шоколадовата фабрика” не се харесва на Роалд Дал. Според него в центъра на вниманието на режисьора Мел Стюарт трябвало да бъде Чарли, а не Уонка. Вторият филм – „Чарли и шоколадовата фабрика”, е сниман от Тим Бъртън, който наблъсква сюжета със зловещи подробности от детството на Уили Уонка, които всъщност отсъстват в книгата. Ексцентричният персонаж се играе от не по-малко ексцентричния Джони Деп. Джоан Харис създава романа „Шоколад”. Британската писателка е позната и от едноименния филм. В затънтено френско градче заедно с карнавала се появяват Виан и малката й дъщеричка. Тя отваря магазин за шоколад и скоро се оказва в центъра на вниманието на жителите на градчето, тъй като приготвя за всеки от тях точно такова сладкарско изделие, което му помага да усети по-скоро вкуса на щастието. Оказва се, че тя умее да отгатва желанията на другите и да им доставя щастливи мигове. Докато в градчето се появява интересен непознат – във филма на Ласе Халстрьом това е Джони Деп, отново актьорът, къде без него! В ролята на Виан е ослепителната актриса Жюлиет Бинош.", "date": "2019.06.02", "title": " Любовница позира на Реноар за „Чаша шоколад“\t"}
{"url": "https://trud.bg/%d0%ba%d0%be%d1%80%d0%bd%d0%b5%d0%bb%d0%b8%d1%8f-%d0%bd%d0%b8%d0%bd%d0%be%d0%b2%d0%b0-%d0%b1%d0%be%d1%82%d0%b5%d0%b2-%d0%be%d1%81%d1%82%d0%b0%d0%bd%d0%b0-%d0%bd%d0%b5%d1%80%d0%b0%d0%b7%d0%b1%d1%80/", "text": "„Днес почитаме Христо Ботев. Останал неразбран за времето си и станал великан за бъдещето“, заявява лидерът на БСП Корнелия Нинова по повод на Деня на Ботев и на загиналите за свободата и независимостта на България – 2 юни, съобщават от БСП. „Малко да имахме от неговата вяра днес, десетима да имахме с неговата сила сега, България би била друга. Прекланям се пред характера и смелостта на Ботев. С ясното съзнание, че „свестните у нас считат за луди“, той дръзко заявява своя избор – свобода или смърт. Падна за свободата, но е жив завинаги“, заявява още Корнелия Нинова. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.02", "title": " Корнелия Нинова: Ботев остана неразбран за времето си, но великан за бъдещето"}
