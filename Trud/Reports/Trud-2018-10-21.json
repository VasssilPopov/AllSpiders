{"url": "https://trud.bg/%d0%b0%d0%bf%d0%b8-%d1%80%d0%b5%d0%bc%d0%be%d0%bd%d1%82%d1%8a%d1%82-%d0%bd%d0%b0-%d0%bf%d1%8a%d1%82%d1%8f-%d1%81%d0%be%d1%84%d0%b8%d1%8f-%d0%bf%d0%b5%d1%80%d0%bd%d0%b8%d0%ba-%d0%b7%d0%b0%d0%bf/", "text": "От вторник – 23 октомври, започва ремонт на път I-1 София – Перник, през Владая, съобщават от АПИ. Трафикът се насочва по АМ „Люлин“ и по първокласния път ще преминават единствено автомобилите на масовия градски транспорт. Целта е до началото на ноември да завърши ремонтът на близо 1,5 км (в участъка от км 278+566.60 до км 279+170 и от км 281+100 до км 282+000). За улеснение на трафика по автомагистрала „Люлин“ от 23 октомври в пиковите часове ще има реверсивно движение в участъка от км 9+400 до км 10+560. Това е отсечката в района на свлачището при 9-ти километър. От 7 ч. до 13 ч., когато трафикът от Перник към София е по-интензивен, ще има една лента в посока Перник и две ленти за София. От 13 ч. до 7 ч. сутринта на следващия ден съответно ще има две ленти за Перник и една за София. Скоростта на движение в този участък от автомагистралата ще е ограничена до 50 км/час. Движението по АМ „Люлин“ не може да бъде пуснато по-рано, каквито бяха първоначалните планове на 22 октомври, тъй като продължава монтажът на анкери и мрежи на свлачището при 9-ти километър. Очаква се предвидените аварийно-възстановителни дейности да завършат до 26 октомври. Агенция „Пътна инфраструктура“ се извинява на шофьорите за причиненото неудобство, но извършваните ремонтни дейности са необходими за безопасността на движението при предстоящата зима. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.21", "title": " АПИ: Ремонтът на пътя София – Перник започва на 23 октомври\t\t\t"}
{"url": "https://trud.bg/%d0%bf%d0%b5%d1%87%d0%b0%d0%bb%d0%b1%d0%b0%d1%82%d0%b0-%d0%bd%d0%b0-59-%d1%84%d0%b8%d1%80%d0%bc%d0%b8-%d0%bd%d0%b0%d1%80%d0%b0%d1%81%d0%bd%d0%b0-%d1%81-%d0%bd%d0%b0%d0%b4-10-%d0%bc%d0%bb%d0%bd-%d0%bb/", "text": "Резултатите на 11 компании рязко се влошават В страната има 59 нефинансови предприятия, които не само отчитат големи печалби, а и се развиват с изключително бързи темпове. Към края на 2017 г. нетните приходи в държавната хазна от корпоративен данък на 59 дружества са се увеличили с над 1 млн. лв., пише в отчета на Националната агенция за приходи за дейността й през миналата година. При положение, че корпоративният данък е 10%, се оказва че печалбата на тези 59 дружества се е увеличила с над 10 млн. лв. Общият размер на платения от тези компании корпоративен данък е нараснал със 177,3 млн. лв. Нефинансовите предприятия, чийто финансови резултати се увеличават най-много са от икономическите дейности: “Далекосъобщения”, “Добивна промишленост”, “Преработваща промишленост”, “Електроразпределение”, “Производство на ветеринарни продукти”, “Търговия на едро с фармацевтични стоки, медицинска техника и апаратура”, “Спомагателни дейности във въздушния транспорт”, “Неспециализирана търговия на едро”. Но любопитното е, че една от компаниите, която е обявила ръст на печалбата си с повече от 10 млн. лв., работи в сектора “Производство на игри и играчки”. Докато тези 59 дружества се развиват изключително успешно, други 11 са обявили сериозен спад на финансовия резултат. Към края на 2017 г. нетните приходи в хазната от корпоративен данък на 11 дружества са намалели с повече от 1 млн. лв. спрямо предходната година. Това означава, че тяхната печалба се е свила с над 10 млн. лв. Общият размер на приходите в държавния бюджет от тези дружества е с 29,4 млн. лв. по-малък от предходната година. Тези 11 предприятия са от икономическите дейности: “Планиране, координиране и управление на електроенергийната система на България”, “Производство на сода”, “Производство на храна и напитки”, “Далекосъобщения”, “Електроразпределение”, “Добивна промишленост” и др.", "date": "2018.10.21", "title": " Печалбата на 59 фирми нарасна с над 10 млн. лв.\t\t\t"}
{"url": "https://trud.bg/%d1%83%d0%b1%d0%b8%d0%b9%d1%81%d1%82%d0%b2%d0%be-%d1%81-%d0%b4%d1%8a%d1%80%d0%b2%d0%b5%d0%bd-%d0%ba%d0%be%d0%bb-%d0%b8-%d0%ba%d0%b0%d0%bc%d1%8a%d0%bd%d0%b8-%d1%80%d0%b0%d0%b7%d0%ba%d1%80%d0%b8%d1%82/", "text": "Само за часове полицията разкри жестокото убийство в сатовчанското с. Вълкосел. В ареста е 33-годишният Гюлтекин К., на когото окръжната прокуратура в Благоевград повдигна обвинение за убийство по особено жесток и мъчителен за жертвата начин. 57-годишният Муйдин Дураков бе открит мъртъв в събота към 4,40 ч на улица край фурната във Вълкосел. Той бил обезобразен и пребит с дървен кол и камъни. Преди това бил в заведение с други мъже от селото. Там всички се черпели порядъчно. Между жертвата и заподозрения в убийството възникнал скандал. Гюлтекин наскоро се върнал от гурбет в родното си село и довел приятелка, за която имал намерение да се ожени. Муйдин пък се изказал лошо за жената. Не я одобрявал, защото имала деца и в селото се носели слухове, че изневерява на бъдещия си мъж. Това вбесило младия мъж, но той се сдържал в кръчмата и не реагирал. След това обаче проследил Муйдин, който се прибирал към дома си, и го нападнал. По непотвърдена информация задържаният си признал за нанесения побой над съселянина си, но отричал да го е убил. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.21", "title": " Убийство с дървен кол и камъни разкрито за часове (обзор)"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-267/", "text": "Пробив в отношенията с Емирствата Подписваме стратегически договор за партньорство с ОАЕ. Шефът на „Манчестър сити” Халдун Халифа ал Мубарак готов да обучава безплатно наши футболисти и треньори.         Защо получаваме толкова малки заплати? Проблемът е не само в ниската производителност на труда. Ако пазарните условия у нас бяха подобни на тези в ЕС, заплащането на труда би следвало да нарасне значително – анализ на проф. д-р Ганчо Тодоров Ганчев.             Какво крият двата модела за здравна реформа Повече административни разходи и такси. Държавата се опитва да прехвърли рисковете от НЗОК към застрахователите. Повишава се контролът върху разходите – анализ на финансиста Димитър Чобанов.     Всички полудяха – задават се избори Ще ни побъркат и нас, ако им повярваме – новата статия на Иван Гарелов от неговата рубрика ТВ Панорама.         Строим небостъргачи – балерини Трябва да пазим културното си наследство, с ново не можем да се сдобием, казва главният архитект на Белград Милутин Фолич в интервю за „Труд“.         Вечният „План Б“ Силует на новия треньор на „Лудогорец“ Антони Здравков. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.21", "title": " Вижте акцентите в броя на вестник „Труд“ в понеделник, 22 октомври 2018"}
{"url": "https://trud.bg/%d1%80%d0%b0%d0%b7%d0%b1%d0%b8%d1%85%d0%b0-%d0%b1%d0%b0%d0%bd%d0%b4%d0%b0-%d0%b7%d0%b0%d1%80%d0%b5%d0%b6%d0%b4%d0%b0%d0%bb%d0%b0-%d0%bf%d0%b8%d1%80%d0%b8%d0%bd%d1%81%d0%ba%d0%be-%d1%81-%d0%bd%d0%b0/", "text": "Претърсвания в три града Антимафиоти от ГДБОП арестуваха седем души при акция срещу наркоразпространението в Пиринско. Сред задържаните е и тарторът на групата Атанас Гаргата, съобщиха полицейски източници. Операцията стартирала в събота късно вечерта. По неофициална информация Гаргата бил арестуван в механа в Добринище. Обиски били извършени още в апартаменти и автомобили в Банско, Разлог и София. При претърсванията антимафиотите открили наркотици. Групата ще бъде обвинена за пласиране на дрога в региона. Очаква се официална информация за акцията да бъде дадена днес. В средата на март Гаргата бе обвинен в хулиганство след лека катастрофа и сбиване на столичен булевард. Само седмица по-рано той излезе от ареста срещу парична гаранция след обвинение в изнасилване. Тогава 29-годишна жена се оплака, че била насилена от Гаргата и негови приятели в софийска кръчма. Съдът го пусна на свобода с мотива, че няма никакви доказателства да е извършил престъплението. Преди две години отново бе арестуван като лидер на банда за дрога. В момента делото срещу него върви в спецсъда.  ", "date": "2018.10.21", "title": " Разбиха банда, зареждала Пиринско с наркотици\t\t\t"}
{"url": "https://trud.bg/%d1%80%d0%b8%d1%81%d0%ba%d1%8a%d1%82-%d0%be%d1%82-%d0%b1%d0%b5%d0%b4%d0%bd%d0%be%d1%81%d1%82-%d1%83-%d0%bd%d0%b0%d1%81-%d0%bd%d0%b0%d0%bc%d0%b0%d0%bb%d1%8f%d0%bb/", "text": "Многодетните домакинства – най-застрашени Рискът от бедност и социално изключване у нас намалява, въпреки че Евростат ни обяви за най-рисковата страна от бедност в ЕС. Това показва анализ на Института за пазарна икономика (ИПИ). Комбинираният индикатор за риск от бедност и социално изключване включва три показателя: риск от бедност, нисък интензитет на икономическа активност и материални лишения. В периода между 2008 г. и 2017 г. този риск у нас намалява от 44,8% на 38,9%, като най-високата стойност е регистрирана през 2010 г. (49,2%). Делът на домакинствата с нисък интензитет на икономическа активност спада между 2013 и 2017 г. – от 11,6% на 10,5%., пишат експертите от ИПИ. Единствената група, при която се наблюдава ръст на относителния дял на живеещите в риск от бедност и социално изключване, са многодетните домакинства. Тенденциите, които се наблюдават у нас, са по-скоро положителни и отразяват повишаващото се благосъстояние на обществото, което обаче очаквано води и до нарастващо подоходно неравенство, обясняват икономистите.", "date": "2018.10.21", "title": " Рискът от бедност у нас намалял\t\t\t"}
{"url": "https://trud.bg/%d1%86%d0%b5%d0%bd%d0%b8%d1%82%d0%b5-%d0%bd%d0%b0-%d1%85%d1%80%d0%b0%d0%bd%d0%b8%d1%82%d0%b5-%d0%bd%d0%b0-%d0%b5%d0%b4%d1%80%d0%be-%d0%bf%d0%be%d1%81%d0%ba%d1%8a%d0%bf%d0%b2%d0%b0%d1%82/", "text": "Цените на основните продукти на едро тръгнаха нагоре през изминалата седмица, показва бюлетин на Държавната комисия по стоковите борси и тържищата (ДКСБТ). Салатата ни излиза “солено” – оранжерийните краставици поскъпват с 14,3% и се търгуват по 1,38 лева за килограм на едро, а червените чушки стигнаха до 2,07 лв. (+13%). Кравето сирене поскъпва с 0,3% и се търгува по 5,97 лв./кг. Захарта също поскъпва с 4,6% и се търгува по 1,13 лв./кг, а брашното  поскъпва с 3,6% и се продава по 0,87 лева. Оранжерийните домати се продават по 2,20 лева за килограм на едро (-8,3%). Картофите поевтиняват също с 1,6% до 0,62 лева за килограм на едро, а цената на зелените чушки се понижава с 11,1% до 1,20 лева. Плодовете също поевтиняват – ябълките се търгуват с 8,2% по-ниска цена и се продават по 1,01 лв./кг. Гроздето  струва 1,57 лева за килограм (-3%) на едро.", "date": "2018.10.21", "title": " Цените на храните на едро поскъпват\t\t\t"}
{"url": "https://trud.bg/%d0%b1%d0%b8%d0%b2%d1%88%d0%b8%d1%8f%d1%82-%d0%b3%d0%b5%d0%bd%d0%b5%d1%80%d0%b0%d0%bb%d0%b5%d0%bd-%d0%ba%d0%be%d0%bd%d1%81%d1%83%d0%bb-%d0%b2-%d0%b4%d1%83%d0%b1%d0%b0%d0%b9-%d0%bc%d0%b8%d0%bb%d0%b5/", "text": "За последните 35 години България е отсъствала изцяло от фокуса на държавите от Персийския залив. Само допреди година и половина страната ни имаше само едно дипломатическо представителство в Кувейт. Този факт посочи пред  бившият генерален консул в Дубай Милен Керемедчиев. Сега, с развитието на държавните отношения на България със страните от Персийския залив, се дава възможност и за тласък на бизнес отношенията, посочи Керемедчиев. Според него приетата покана за визита у нас от страна на саудитския престолонаследник – принц Мохамед бин Салман, може и да се забави с оглед на случая с убития саудитски журналист Джамал Хашоги. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.10.21", "title": " Бившият генерален консул в Дубай Милен Керемедчиев: Държавните отношения с ОАЕ ще дадат тласък и на бизнес отношенията"}
{"url": "https://trud.bg/%d0%b3%d0%b5%d1%80%d0%b1-%d0%bd%d1%8f%d0%bc%d0%b0-%d0%b4%d0%b0-%d0%b2%d0%b4%d0%b8%d0%b3%d0%b0-%d0%b7%d0%b4%d1%80%d0%b0%d0%b2%d0%bd%d0%b0%d1%82%d0%b0-%d0%b2%d0%bd%d0%be%d1%81%d0%ba%d0%b0/", "text": "В програмата на партия ГЕРБ е записано, че здравната осигурителна вноска няма да се увеличава до края на този управленски мандат. Това припомни народният представител от ГЕРБ Десислава Атанасова в отговор на въпрос дали здравната вноска от 8 процента е достатъчна в момента. “И след дълъг, сериозен, експертен дебат, по-малко политически, да се вземе крайното решение. И то, смятам, не касае нито настоящата 2018 година, нито следващата 2019-а.”, заяви бившият здравен министър. “Сектор здравеопазване е тежък ресор за взимане на радикални и крайни решения”, каза Атанасова пред БНР. “Вариантите за здравноосигурителен модел, предложени от здравния министър Кирил Ананиев, са като изходна точка за обществено-политически дебат”, отбеляза още Десислава Атанасова. “Колкото и да са неприятни фактите за политиците и обществото, дебатът за броя на здравно неосигурените и адекватния им достъп до медицинска помощ трябва да бъде поставен на масата”, заяви още Десислава Атанасова. И посочи, че гласуването на вота на недоверие тази сряда ще бъде неуспешно. Припомняме, че вотът на недоверие за политиката на кабинета в сектор здравеопазване бе внесен от БСП. От ДПС заявиха, че ще подкрепят социалистите. А министър Ананиев опроверга опозицията, като заяви, че ще се срещне с всички политически сили, за да се търси максимален консенсус за здравна реформа.  ", "date": "2018.10.21", "title": " ГЕРБ няма да вдига здравната вноска\t\t\t"}
{"url": "https://trud.bg/%d0%b2-%d0%b5%d0%bb%d0%b5%d0%bd%d0%b0-%d0%bc%d0%b0%d0%b9%d1%81%d1%82%d0%be%d1%80%d1%8f%d1%82-%d0%b5%d0%bb%d0%b5%d0%bd%d1%81%d0%ba%d0%b8-%d0%b1%d1%83%d1%82-%d0%ba%d0%b0%d1%82%d0%be-%d0%bf%d1%80%d0%b5/", "text": "На Димитровден ден пърлят в трап прасе След години на разруха и забвение, родната къща на голямата любов на поета Пейо Яворов – Мина в центъра на Елена, е напълно възстановена. Емблематичната възрожденска постройка на чорбаджията Юрдан П. Тодоров, за кратко време мина през ръцете на различни собственици. До скоро имотът бе във владението на предприемчив горнооряховец, който го беше купил от немски лекар, най-вече от сантиментални подбуди. Бизнесменът Ангел Техинов решил да реставрира една от най-големите чорбаджийски къщи в балканското градче преди 3 години, тъй като тя му напомняла за друга голяма любов, на която посвещава това свое начинание. Техинов се връща назад в далечната 1974 г, когато бил в казармата заедно с актьора Явор Милушев, който в това време изживявал първите трепети на любовта си с актрисата Цветана Манева. „Служихме с Явор Милушев, който по-късно направи незабравимата роля на Яворов и бях свидетел на голямата любов между него и Цветана Манева. Тогава той я изживяваше, а по-късно със същата сила я пресъздаде и във филма за Яворов и Мина“, сподели преди време Техинов. През 2015 г. горнооряховецът разбрал, че къщата на Мина Тодорова в Елена се продава и без да се замисли, решил да я купи и реставрира със собствени средства. В дома на Яворовата любима нищо не е променяно. Покривът е изцяло нов, но разпределението на къщата е същото. За ремонта на сградата ползвал предимно дървен материал. След реконструкцията на чорбаджийската къща, в която преминава детството на Мина и брат й – известния писател и драматург Петко Тодоров, Техинов успява да открие една от малкото останали роднини на Мина във Франция, която и досега се грижи за гроба й там. С нейно съдействие той успява да докара в Елена част от мебелите на вдъхновителката на шедьовъра „Две хубави очи“. Наследничката на Мина дарила част от вещите й, друга част пък е предоставила на Община Елена. Това са предимно мебели. „По онова време е била чорбаджийска къща, била е една от най-големите в града. Горната част е с 20 прозореца, което придава тържественост и достолепие“, обяснява последният собственик на сградата паметник на културата Владислав Велев. На прозорците в долната част на реставрираната къща са поставени всички стихове, които Яворов е посветил на Мина. Владислав Велев е първият производител на еленски бут в промишлени количества. Точно преди Коледа на 2012 г. находчивият бизнесмен отворил свой цех за сурово-сушени месни продукти в махала Пърчевци, която е в близост до Елена. Произвежда основно еленски бутове. По настояване на клиентите е започнал да предлага и филе. Насочва се към този традиционен за общината местен специалитет, защото в семейството му са съхранили старата рецепта за приготвянето му. „Следвам фамилните традиции. Навремето дядо ми е успял да вдигне къща благодарение на това, че е гледал прасета. От дете познавам в детайли технологията на приготвянето на еленския бут. Имаше период, когато гледахме 180 прасета. Бутовете на закланите животни престояваха 50 дни в сол. След това се измиваха със зелева чорба и се окачваха да съхнат на проветриво място“, разкрива тънкостите на специфичния планински занаят Велев. Младият предприемач няколко месеца преди да открие предприятието, е затворил фермата, за да отговори на изискванията. Инвестирал е в обекта основно собствени средства, осигурени чрез банкови кредити. Не е ползвал финансов ресурс по европрограми и засега се въздържа от подобни експерименти. Има намерение да изгради отново свинекомплекс и търси подходящ терен наблизо. „Производственият процес в предприятието е същият, както този в домашни условия, но помещенията и съоръженията в цеха отговарят на съвременните европейски стандарти. Използвам качествена суровина, която минава през задължителни лабораторни изследвания“, категоричен е Владислав Велев. В момента предприятието на Велев се простира на терен от 450 кв.м., но той възнамерява да го разшири до 7700 кв.м. разгърната площ. Предвижда да обособи дегустационна зала от 144 кв.м., от която да се вижда 2/3-ти от производствения процес. Освен това мечтата му е да отглежда около 1000 животни, които да храни без химия, по природосъобразен начин. Менюто им трябва да включва зърно, люцерна, коприва и други, както са ги отглеждали нашите предци. Така питомците наддават по-бавно, но месото им е по-качествено. Велев приготвя еленския бут само от българско месо и подправки. Животните са от ферми в региона и след като ги заколят, ги доставят директно в Пърчевци. Самият стопанин, който лично участва във всички производствени процеси, заедно с неговите 4-5 помощници ги разфасоват и оформят бутовете, които тежат средно по 16 – 18 кг, но има и по 28 кг. След това стриктно прилагат технологията за приготвянето им, която се пази в Еленския край поне от 5 века. В Елена климатът е уникален, има планински течения, които превръщат бутовете в истински специалитет. Производителят обаче е убеден, че има и местна бактерия, която подпомага процеса на зреене. Както в стари времена, бутът се реже точно по жетва и се консумира до нова реколта. Любопитното е, че във великотърновското село Къпиново, което е в подножието на Балкана, специалитетът става един месец по-рано, но никога не може да бъде с качествата на еленския. Затова Владислав Велев е превърнал местната традиция в собствен бизнес. Еленчанинът преустройва някогашни дюкяни във възрожденското градче и ги превръща в уникален и единствен у нас съвременен магазин за еленския специалитет. Там той ще предлага българския хамон, а част от помещението е предвидено за винарна с отбрани и отлежали гроздови елексири. Има сезонност в търсенето, но през последните години то непрекъснато нараства. За интереса към продукта принос има и празникът на еленския бут, който вече е емблема на планинската община. За поредна година навръх Димитровден, Велев ще разпъне дървена постройка в центъра на Елена, като само на този щанд ще изнесе за продан над 400 бута. Шатрата, която е дълга 12 метра и дълбока 4 метра и със стилна аранжировка, ще е атракция за посетителите. По време на традиционната проява, предприемачът предвижда да продаде общо около 700 бута от собственото си производство. Той обаче смята, че на фестивала трябва да черпи и да продава от своята специалитет, а не да се конкурира с другите участници, които предлагат кебапчета и кюфтета. Владислав Велев има собствена стратегия за продажба на месния деликатес. Понеже поръчките са от цялата страна – София, Черноморието, Централна и Южна България, често той лично транспортира стоката до клиента. Има оборудван автомобил, който да поддържа температура от 0 до 4 градуса. Зарежда предимно магазини и ресторанти. След визита в Италия, е договорил износ и на Ботуша. „За мен е много важен контактът с купувача, да го познавам, да чуя какви са отзивите“, категоричен е производителят. Ресторантьори и хотелиери изпращат своите доставчици регулярно да купуват от специалитета. Имало случай, когато клиент от Черноморието поръчал еленски бут, който е произведен преди 5 години. Това е най-старият в колекцията на цеха в Пърчевци и доказва, че месото, приготвено по стара технология, е дълготрайно. Владислав Велев е категоричен, че балканският специалитет е достоен да е със запазена европейска марка. За такъв сертификат обаче той иска да кандидатства съвместно с Община Елена, която да е балансьор в този процес и да подпомага местното производство да пробие на европейския пазар.", "date": "2018.10.21", "title": " В Елена майсторят еленски бут като преди 5 века\t\t\t"}
{"url": "https://trud.bg/%d0%bf%d1%80%d0%be%d0%b1%d0%b8%d0%b2-%d0%b2-%d0%be%d1%82%d0%bd%d0%be%d1%88%d0%b5%d0%bd%d0%b8%d1%8f%d1%82%d0%b0-%d1%81-%d0%b5%d0%bc%d0%b8%d1%80%d1%81%d1%82%d0%b2%d0%b0%d1%82%d0%b0-%d0%be%d0%b1%d0%b7/", "text": "Шефът на „Манчестър сити” Халдун Халифа ал Мубарак готов да обучава безплатно наши футболисти и треньори Екипи идват в български училища Започваме да работим активно за подписване на стратегически договор с Обединените арабски емирства в няколко сфери – на изкуствения интелект, образованието, селското стопанство, киберсигурността. Това обяви премиерът на пресконференция в седемзвездния хотел Emirates Palace в Абу Даби. Премиерът подчерта, че неслучайно в началото на срещата си с престолонаследника шейх Мохамед бин Зайед Ал Нахаян поставил темата за Западните Балкани. „Колкото и да имаме желание да изнасяме агнета за този пазар, не можем да осигурим необходимите количества, но обединени с други държави от Западните Балкани това би било реалистично. При добра координация бихме могли да сме конкуренция на Австралия и други държави”, подчерта премиерът. Той разказа, че няколко часа след срещата с престолонаследника, той го потърсил по телефона и му съобщил, че изпраща при него шефа на инвестиционните фондове в ОАЕ, с когото разговаряли за различните сфери на сътрудничество. Премиерът разказа, че шефът на „Манчестър сити” и инвестиционен мениджър на ОАЕ Халдун Халифа ал Мубарак е изразил готовност да обучава безплатно наши футболисти и треньори. „Ще изпратя Красен Кралев, да се договарят”, заяви Борисов. Той обясни, че в следващите две седмици екипи от ОАЕ ще дойдат в България да разгледат университетите, индустриалните зони, училищата, в които имаме гениални ученици, които печелят олимпиади. „Ние не искаме някой да ни дава пари. Това, което предлагаме, носи инвестиции, носи принадена стойност”, подчерта премиерът. Според него било реалистично очакването до края на годината стратегическият договор за партньорство с ОАЕ да бъде подготвен и подписан. Попитан дали по примера на емирствата е готов да назначи министър на щастието, Борисов отговори – “Ако ме питате дали ще сложа министър на веселбата – няма, ние всеки ден сами си създаваме толкова проблеми, че можем да ги овладеем, но мога да назнача министър на изкуствения интелект.”   Престолонаследникът на Абу Даби подари килим на Борисов Престолонаследникът на Абу Даби шейх Мохамед бин Зайед ал Нахаян подари на премиера Бойко Борисов ръчно тъкан килим, изработен от афганистанка с благотворителна цел. Майсторката на килима е член на фондация, в която е и дъщерята на шейха. Другият дар за Борисов е малка дървена пластика. Униформа на баретите и пистолет, изработен от „Аркус” подари Бойко Борисов на престолонаследника на ОАЕ, който e колекционeр на оръжия.   Министърът на изкуствения интелект посрещна премиера на летището Премиерът Бойко Борисов бе посрещнат на летището в Абу Даби от министъра на изкуствения интелект Омар бин Султан Ал-Улама. Той е само на 28 години и заема ключовия пост от октомври миналата година. Назначаването на Омар бил Султан Ал-Улама в кабинета на ОАЕ е първото подобно в арабския свят. Чрез него Емирствата признават значението на новите технологии за формиране на икономиките на бъдещето. Омар бил Султан Ал-Улама е един от поддръжниците на идеята за изграждане на домове на Марс, в които да живеят 600 000 земляни. Проектите за заселване на Червената планета са до 2117 г. В ОАЕ има едноседмична инициатива, в рамките на която 100 държавни институции ще предлагат над 1100 услуги само електронно, без използването на никаква хартия. Всички услуги ще бъдат достъпни само онлайн. Още след падането на цените на петрола през 2014 г. фокусът в новите технологии е държавна политика на всички страни от Залива. Според данни на емирствата именно изкуственият интелект може да допринесе с 15,7 трилиона долара на глобалната икономика през 2030 г.   Екатерина Захариева се срещна с министъра на щастието През 2016 г. кабинетът на ОАЕ създава поста Като част от делегацията на премиера Борисов в Обединените арабски емирства външният ни министър Екатерина Захариева проведе работни срещи с държавния министър на щастието Ухуд ал Руми и държавния министър на външните работи за културна дипломация Заки Нусейбах. “Надявам се скоро да ми гостуват в България”, написа Захариева във Фейсбук. На срещата присъства посланикът на ОАЕ в София Абдулуахаб ал Нажар и държавният министър на външните работи за културна дипломация Заки Нусейбах. Представител на външно министерство на ОАЕ обясни, че основната задача на министъра на щастието е да прави хората щастливи и да дава гласност на добрите новини. Той подчерта, че повечето хора в емирствата се чувстват щастливи и по тази причина министъра на щастието имал малко работа. Постът в кабинета на ОАЕ за министър на щастието е създаден през февруари 2016 г., когато го заема Ухуд ал Руми.   В емирствата живеят около 7000 българи Още през 2014 г. отпадат визите за граждани на ЕС Признати са българските шофьорски книжки Дипломатическите отношения са установени на 19 октомври 1991 г. с ранг на посолства с подписването на съвместна декларация между МВнР на България и МВнР на ОАЕ. През юли 2001 г. България открива генерално консулство в Дубай, а на 30 октомври 2015 г. МС приема решение за откриване посолство на България в Абу Даби, което е официално открито на 10 април 2018 г. Първият български посланик в ОАЕ – Богдан Коларов.   Обменяме информация в областта на сигурността В интерес на България и на Обединените арабски емирства е двете страни да изградят ефективно партньорство в стратегически важни области, сред които сигурността и борбата с тероризма. Това заяви премиерът Бойко Борисов по време срещата със заместник министър-председателя и министър на вътрешните работи на ОАЕ шейх Сайф бин Зайед Ал-Нахаян, на която обсъдиха общи мерки в областта на сигурността. Борисов подчерта значението на обмена на информация и опит в борбата срещу престъпността и контрабандата. Според българския министър-председател би било добре да се развие сътрудничеството между службите на двете страни. Премиерът определи като положително постигнатото взаимно признаване на свидетелства за управление на МПС. Влизането в сила през месец юли на Меморандума, който урежда този въпрос, беше дългоочаквано събитие за съгражданите ни в ОАЕ. С него отпадна необходимостта те повторно да посещават шофьорски курсове и да полагат изпити във федералната монархия. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.10.21", "title": " Пробив в отношенията с Емирствата (обзор)\t\t\t"}
{"url": "https://trud.bg/100-%d1%82%d0%b8%d0%bd%d0%b0-%d0%b4%d0%b5%d1%86%d0%b0-%d0%b8-%d0%b2%d1%8a%d0%b7%d1%80%d0%b0%d1%81%d1%82%d0%bd%d0%b8-%d0%b8%d0%b7%d0%bc%d0%b8%d0%bd%d0%b0%d1%85%d0%b0-8-%d0%ba%d0%bc-%d0%bd%d0%b0-%d0%b2/", "text": "Стотина деца и възрастни се включиха в третия велотур, организиран в Сливен в навечерието на Димитровден, празника на града. Стартът на надпреварата бе даден в 11 ч. на централния площад „Хаджи Димитър“. Колоната от участници водиха златното момиче в борбата Станка Златева и многократният шампион на страната и победител в колоездачната обиколка на страната Евегени Балев. Велосипедистите изминаха осемкилометрово трасе по седемте най-големите пътни артерии в областния град. Финишът бе отново на площада. Кметът и организаторитеот ГЕРБ-Сливен раздодаха 14 награди. Осемгодишната Рея Афузова получи нов велосипед. Момиченчето участва във велотура заедно с баща си – бизнесменът, управител на винарна Минчо Афузов. В обиколката участва още една двойка баща и дете – зам.областният управител Камен Костов и синът му Стилиян, които бяха сред успешно финиширалите. Шампионът Евгени Балев също участва със сина си – 6-годишният Йордан. Оказа се, че той е най-малкият участник в обиколката и също получи награда от организаторите. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.21", "title": " 100-тина деца и възрастни изминаха 8 км на велотур в Сливен начело със Станка Златева и Евгени Балев"}
{"url": "https://trud.bg/%d0%bf%d1%80%d0%be%d1%82%d0%b5%d1%81%d1%82-%d0%bd%d0%b0-%d0%b6%d0%b8%d1%82%d0%b5%d0%bb%d0%b8-%d0%be%d1%82-%d0%bd%d1%8f%d0%ba%d0%be%d0%bb%d0%ba%d0%be-%d1%81%d1%82%d0%be%d0%bb%d0%b8%d1%87%d0%bd%d0%b8/", "text": "Стотици се събраха на протест и блокираха няколко ключови кръстовища в София. В рамките на един час днес от 17 до 18 ч. едно от кръстовищата на бул. „Цариградско шосе” беше блокирано от жители на кв. „Горубляне”. Подобни протести имаше и в кварталите „Панчарево”, „Кокаляне” и „Казичене”, информира  Гражданите излязоха на протест с почти еднакви искания – изграждане на канализация, тротоари, облагородяване на детските площадки и междублоковите пространства. Те настояват общината да обърне внимание на това, че жителите на големите комплекси плащат в пъти по-ниски данъци в сравнение с тях. Близо 250 жители от столичния квартал „Горубляне” спряха движението на ключовия булевард „Цариградско шосе”. Причините за недоволството – данъците за земя и смет, липсата на канализация в част от квартала, както и наличието само на една детска площадка. „В „Горубляне” няма изградена изцяло канализация, но продължава изграждането, за следващата година ще бъдат отделени 3 млн. лева инвестиция на Софийска вода.”, заяви арх Румен Русев – кмет на район Младост. Близо 200 човека пък блокираха Околовръстното шосе край „Казичене”. Освен проблемна канализация, недоволството им е и за непрекъснатото спиране на електрозахранването в район Панчарево. От електроразпределителното дружество коментираха пред БТВ, че прекъсванията на електрозахранванията са с цел обезопасяване, тъй като в момента се извършва рехабилитация и модернизация на разпределителните мрежи в район Панчарево. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.21", "title": " Протест на жители от няколко столични квартала с искания за канализации и тротоари\t\t\t"}
{"url": "https://trud.bg/%d1%88%d0%bf%d0%b8%d0%be%d0%bd%d1%81%d0%ba%d0%b0-%d0%b0%d1%84%d0%b5%d1%80%d0%b0-%d1%81%d0%ba%d0%b0%d1%80%d0%b0-%d1%81%d0%bb%d0%be%d0%b2%d0%b0%d0%ba%d0%b8%d1%8f-%d1%81-%d0%b2%d0%b8%d0%b5%d1%82%d0%bd/", "text": "Медии се взират в мистериозния случай от 2017 г. Словакия заплаши да замрази отношенията си с Виетнам заради случай с виетнамски бизнесмен, който бил отвлечен посред бял ден от оживен парк в Берлин и тайно транспортиран обратно в родината си през Братислава, предаде Ройтерс. Похитеният Трин Ксюан Тан (52 г.) впоследствие бе осъден в Ханой за мащабни злоупотреби в петролния сектор. Инцидентът, който напомня сценарий за шпионски трилър от епохата на Студената война, станал по време на визита в Словакия на виетнамския министър за публичната сигурност То Лам през юли 2017 г. Според словашки медии Трин Ксюан Тан прехвърлен от Берлин в Братислава е напуснал страната в състава на правителствената делегация. В един от 12-те паспорта, представени на митническия контрол, липсвала шенгенска виза. Виетнамците обяснили факта с изгубен дипломатически паспорт и за тях било направено изключение. “Словакия е сериозна държава и Виетнам е заплашен от последствия, ако подозренията към него се докажат”, каза външният министър Мирослав Лайчак.", "date": "2018.10.21", "title": " Шпионска афера скара Словакия с Виетнам\t\t\t"}
{"url": "https://trud.bg/%d0%b2%d0%b5%d1%89%d0%b8%d1%86%d0%b8-%d0%bf%d1%80%d0%be%d0%ba%d0%bb%d0%b5%d1%85%d0%b0-%d0%bd%d0%be%d0%b2%d0%b8%d1%8f-us-%d0%b2%d1%8a%d1%80%d1%85%d0%be%d0%b2%d0%b5%d0%bd-%d1%81%d1%8a%d0%b4%d0%b8%d1%8f/", "text": "Вещерска организация от Ню Йорк организира публичен обред по налагане на проклятие на най-новия член на Върховния съд на САЩ Брет Кавано, предаде Би Би Си. Кавано (53 г.) положи клетва на 6 октомври след седмици на драми около номинацията му от президента Доналд Тръмп заради обвинения в секс тормоз срещу съдията. Твърденията за непристойното му поведение датират отпреди десетилетия и в резултат на експресно разследване ФБР не успя да установи неговата непригодност да стане част от Върхония съд. И Сенатът го одобри на новия пост с 50 на 48 гласа. Организаторката на обреда Дакота Бракиале – съсобственик на окултния и метафизичен бутик “Кейтлънд Букс”, заяви, че няма да споделя детайли около проклятието, но уточни, че то има за цел да изобличи истинската същност на Кавано и да му навреди. В негова защита се обяви калифорнийският екзорсист с 12-годишен стаж отец Гари Томас. Той заяви, че ще се противопостави с молитви на вещерските усилия, тъй като “черната магия не е свобода на словото”. Миналата година “Кейтлънд Букс” организира три последователни ритуала за налагане на проклятие и над президента Тръмп, за които обяви, че са постигнали успех.", "date": "2018.10.21", "title": " Вещици проклеха новия US върховен съдия\t\t\t"}
{"url": "https://trud.bg/31-%d0%bc%d0%bb%d0%b0%d0%b4%d0%b5%d0%b6%d0%b8-%d1%89%d0%b5-%d1%83%d1%87%d0%b0%d1%82-%d0%b2-%d0%bf%d1%8a%d1%80%d0%b2%d0%b0%d1%82%d0%b0-%d0%bc%d0%b0%d0%b3%d0%b8%d1%81%d1%82%d1%8a%d1%80%d1%81%d0%ba%d0%b0/", "text": "31 младежи се класираха за вход в първата у нас магистърска програма по предприемачество, която откри Варненският свободен университет „Черноризец Храбър“ в партньорство с Българския център по предприемачество и с фондацията на американския финансов консултант и инвестиционен мениджър Лари Бийл „ИнтерКултура“. Звезден екип ще участва в обучението на бъдещите магистри. Освен Бийл лектори ще са създателят на гласовия асистент SIRI и експерт в областта на изкуствения интелект Норман Винарски, сценаристът, режисьор и звезда на Super Bowl д-р Джейми Уйлямс, както и ментори от Силициевата долина. За място в уникалната програма се бориха над 100 млади хора с бизнес идеи. Преборилите конкуренцията ще ползват стипендии, осигурени от щатски спонсори. През първия семестър студентите ще преминат през 6 курса, касаещи предприемачески идеи, екип, комуникационни умения, управление на процеси, финансиране и др. Вторият семестър се състои от 7 курса, които засягат социалните бизнеси, иновациите, създаването на идентичност на компанията и бранда зад нея и др. „В 30-годишната история на университета съм подписвала повече от 100 споразумения, но никога не съм била по-развълнувана, с по-високи очаквания и с повече благодарност към нашите партньори, за това, което успяхме да постигнем заедно“, сподели президентът на ВСУ „Черноризец Храбър“ проф. д.ик.н. Анна Недялкова. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.21", "title": " 31 младежи ще учат в първата магистърска програма по предприемачество"}
{"url": "https://trud.bg/%d0%b1%d1%80%d0%b8%d1%82%d0%b0%d0%bd%d1%81%d0%ba%d0%b8%d1%82%d0%b5-%d0%ba%d0%be%d0%bc%d0%bf%d0%b0%d0%bd%d0%b8%d0%b8-%d0%b2-%d0%b3%d0%be%d1%82%d0%be%d0%b2%d0%bd%d0%be%d1%81%d1%82-%d0%b7%d0%b0-%d0%bf/", "text": "Голяма част от британските компании са готови да приложат плановете си за извънредни действия по повод Брекзит до Коледа, ако няма по-голяма яснота около излизането на страната от ЕС, предупреди Конфедерацията на британската индустрия. От организацията уточниха, че плановете може да включват съкращаване на работна ръка, преместване на доставки извън Великобритания и преместване на производства и услуги в чужбина. Предупреждението идва на фона на все по-нарастващите опасения, че Великобритания ще напусне ЕС без споразумение за бъдещите отношения, предава БТА. Ако до декември не бъде сключено окончателно споразумението, компаниите ще натиснат бутона на плановете си за извънредни ситуации, каза генералният директор на Конфедерацията Каролин Феърбеърн. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.21", "title": " Британските компании в готовност за прилагане на извънредни действия по повод Брекзит до Коледа"}
{"url": "https://trud.bg/%d1%81%d0%b0%d1%88%d0%ba%d0%b0-%d0%b2%d0%b0%d1%81%d0%b5%d0%b2%d0%b0-%d0%ba%d0%be%d0%b3%d0%b0%d1%82%d0%be-%d0%bd%d0%b5-%d0%bf%d0%b5%d1%8f-%d1%81%d1%8a%d0%bc-%d1%82%d1%8a%d0%b6%d0%bd%d0%b0/", "text": "Изпитанията развиват душата ми Вече съм смирена, укротих гнева си Очният ми нерв атрофира, ослепявам Искам прошка от Царя и от Милен Велчев – Сашке, миналата седмица имаше рожден ден. Как мина? – Обадиха ми се и ме поздравиха много приятели и хора, които ме обичат! Пожелаваха ми здраве, любов, все хубави неща, но като че ли най-големият ми подарък е да пея и ако някой се беше сетил да ме покани да пея на рождения ми ден, щеше да ме зарадва истински, гласът ми не е атрофирал – пея си. Когато не пея съм тъжна, искам да пея! Иначе си бях в къщи и не го празнувах, защото нямах настроение, заради проблемите ми с очите и това, че не виждам. Убедих се, че здравето е условие за всичко, условие за щастието и нищо на света не може да ти компенсира здравето. – Трудно ли е да запазиш духа силен, за да не се предадеш? – Да, въпреки че съм тъжна, не съм онази Сашка, която бях – вечно усмихната и в настроение. Много неща ми се случиха, мои близки си отидоха от този свят, а за капак закъсах с очите – атрофия на зрителния нерв, но знам, че човек трябва да благодари и за най-тежките изпитания – за да преминат. Благодаря за изпитанията, защото със сигурност душата ми се развива по този начин, а тя е тук да търпи развитие и ако всичко ми е хепи – само ще си пея и ще се смея, а тя няма да се развие. – Какво си пожела за твоя празник? – Бог да чуе молитвите ми и да ми даде здраве, да ми помогне да се излекуват очите ми… Надявам се да разбера защо съм поставена на това изпитание, защото то е изпитание не само за мен, а и за цялото ми семейство. Имам вяра, че Бог ще ми помогне, дори на 100 процента съм убедена, че това ще се случи, може би и с помощта и на други хора. Вярвам, че ако съм съгрешила и Бог не чува моите молитви, то може би ще чуе молитвите на други хора. – Правиш ли си равносметка,около рождения ти ден и има ли неща, за които съжаляваш и би променила? – Много от нещата, които исках да променя в себе си, вече ги промених. От няколко години промяната е видима – доста по-смирена съм и укротих гнева си, обаче колкото повече се смирявам, повече изпитания идват. Може би защото човек става по-духовен, а като се извисяваш, не става по-лесно, защото явно пътят на душата за развитие нагоре е трънлив. Аз съм македонка, родът ми е от Кукуш и не беше лесно да смиря тази гореща кръв. Трябваха ми 6 години, но вече съм съвсем различна. – Да не влизаш в манастир? – Ще ти отговоря с песен на Лили Иванова, която цитирам по памет – “От мен не става монахиня, все още искам да любя, да горя! Все още в мен има този жар, който е любовта!” – Как успяваш да преодолееш личната болка и да забавляваш хората? – Когато пея забравям за всичко, дори това, че не виждам! Отново ще цитирам Лили Иванова – Не искам вместо обич – милостиня! За всеки един творец – от оперната прима до чалгаджийката е важно това, защото всички искат не милостиня, а истинска обич. – В момента имаш ли вдъхновение за нови песни? – Да, много ми харесва един сръбски изпълнител – DJ Стоян и песента му – „Ла Маями” както и стила му, който е между рап и фолк. Иначе моята най-нова песен е с Алфредо Торес – “Хитът на сезона”. – Според теб певици като Гери-Никол и Тита не станаха ли по-провокативни и от попфолк изпълнителките? – Много ги харесвам, познавам ги и двете, покрай дъщеря ми, която им е страшна фенка и ги преследва, така да се каже! Допадат ми и смятам, че това е формулата, защото на запад певиците също са си разголени и аз го одобрявам, все пак е шоу. Не виня певиците – след като има гледаемост, ще има и туърк! – Дразнят ли те клюките и писанията по твой адрес? – Лили Иванова за мен е идол освен в музикално отношение и в отношението й към жълтата преса. Тя никога не отговаря и не пада на нивото на писанията за нея, а аз години наред опровергавах и казвах – това не е вярно – защо го правех? Всяко чудо за три дни, научих се да казвам – тихо, няма смисъл и да отминавам. В края на краищата и това е бизнес и хората си печелят прехраната така – не трябва да съдим, за да не бъдем съдени! – Още ли си бунтарка, днес срещу какво би протестирала? – Срещу нищо, бях бунтарка и навремето се изпокарах с много хора, дори и с Царя – Симеон Сакскобургготски, както и с Милен Велчев – за гуми и митници. Тогава скачах, виках, крещях и сега им искам прошка, защото осъзнавам, че това беше безсмислена битка. От тях и от всички засегнати, искам и моля за прошка. А на местно ниво бих поискала прошка и от един човек – Чавдар, с когото сме израснали заедно, а сега е митничар – дано ми е простил. Няма я бунтарката вече! Единственото, което си позволих да запазя от предишната Сашка, е любящата ми душа – мога да обичам горещо и страстно, това съм запазила… – Много мастило се изписа за отношенията ти с мъжа ти – бизнесмена Христо Бакърджиев . На какъв етап е връзката ви? – Преди време аз много сгреших, като дадох гласност на нашите отношения и оттам-нататък това вече е тема, която не обсъждам, но сме заедно. – Ако имаш желание ти би могла да живееш при него в Германия. Би ли останала там за по-дълго и немците как те възприемат? – Не можах да опозная немците, защото не успях да издържа повече от 20 дни в Германия. Бях там по времето, когато родих първото си дете и наистина изкарах само 20 дена, докато укрепне малко и се прибрах тук – носталгията ми е много силна. Явно в България ми е мисията и има още нещо важно, което да свърша тук. През годините съм разтушвала душите на хората с песни, но мисля, че това не е достатъчно, а има и други неща, които да свърша на земята. Не искам смисъла на живота ми да са песните, въпреки че хората имат нужда от песен, точно тук, защото у нас животът е труден. Иначе в Германия хората са широко скроени към другите нации и единствено там емигрантите се чувстват перфектно. – Децата ви с Христо с какво се занимават и имат ли артистични заложби? – Малката има такива заложби и се занимава с какво ли не – блогърка е и доста време е пред компютъра, сега интернет е голяма сила. Също така се учи добре и обича да пее, снощи например ми пя една песен на “Роксет”, а синът ми е ученик в 12 клас, но той не обича публичност. – Ти бе сред звездите в миналогодишния “Вип брадър”. Какво не можа да покажеш за себе си в шоуто и какви грешки си отчиташ? – Бях себе си и се радвам, че хората разбраха истината за мен, че не съм лош човек, каквато ме мислеха години наред и не съм скандална,каквато ме изкарваха от жълтата преса. За мен “Вип брадър” беше добър ход, но не знам дали те имат нужда от добър човек в шоуто. Отчитам си като грешка, че там ядях много, но като имаш апетит – как да го спреш?! – Противно на очакванията ти общуваше повече не с колежката ти Мария, а с Маргарита Хранова, която каза много хубави неща за теб. Защо се получи така? -Ние с Маргарита спяхме една до друга и имахме пълна хармония с нея. Тя е фин и интелигентен човек и изключително ми допадна. Маргарита оцени в мен и това, че аз се съобразявах с режима й, защото по принцип съм нощна птица и лудувам по цяла нощ, но в “Биг брадър” си лягах с нея, за да не й шумя. Когато тя казваше – хайде, лягаме си и аз тръгвах! Имам голям респект към нея и към всичко, което е направила за България. – Следиш ли новия “Вип брадър”? – Следя го, но нямам фаворит, обаче някак си ми е мило да го гледам, защото едни от най-хубавите месеци в живота ми бяха в къщата. Беше ми толкова хубаво”Биг брадър” да се грижи за мен, чувствах се като на курорт, беше като любовна авантюра, аз бях влюбена в предаването, дори в гласа на Биг брадър. Тогава, за рождения ми ден те ми направиха най-хубавия подарък – да пея и да съм на сцена! – Още ли харесваш Слави Трифонов? – Да! Той скоро имаше рожден ден и искам да използвам случая специално да го поздравя чрез вестника. Той е роден на датата на моята майка – 18 октомври, която за съжаление си отиде от този свят и имам най-прекрасни спомени от моята работа в “Шоуто на Слави” – за мен това беше сбъдната мечта. Слави има чар, заради който го харесват всички жени и има някаква магия около него – това е харизмата на големите звезди, такава има и Бойко Борисов. – А кой за теб е най-харизматичният мъж в родния шоубизнес? – Куката! – Разказват се легенди, че твои колеги са си купували апартамент, само от едно участие. Ти успя ли да спестиш нещо от златните години на попфолка? – Не, заради инфлацията, а и никога не съм имала такива доходи. Инфлацията изяде всичко, дори я пресъздадох в цял албум – “Инфлация и любов”, от който е песента – “Левовете в марки”. Нямаше шанс да останат пари, но най-лошото е, че имаше инфлация и в любовта – и от нея също не остана нищо и затова албума се казваше така! -Имала ли си срещи с братята Илиеви? – Никога не съм имала, това са спекулации, а и никога не съм посвещавала песен на Георги Илиев, защото не го познавам. Песента ми е посветена на Свети Георги и на абстрактния обичан мъж, както и на всички с името Георги, въпреки че никога не съм имала гадже с това име. – С днешна дата блазнят ли те марковите дрехи, скъпите бижута и автомобили, които колежките ти демонстрират? -Не, не ме блазнят! За съжаление, дори спрях да карам колата ми, защото не виждам. Сега бих била съгласна да подкарам трабант, или запорожец – само да виждам! Духовността не е съпоставима с материалното и вече нищо материално не ме интересува! – Случвало ли се е хората да те съдят заради външния ти вид, без да оценяват твоята душевност? – Да, определено са ме съдили и са ме приемали само като външност, заради скандалния вид, но тогава бях безпардонна и не се съобразявах с това и продължих така да се обличам, защото искам да предизвиквам хората да мислят, като им предлагам противоречие между форма и съдържание. Да, по дрехите посрещат, но по ума изпращат. След като ме опознаят хората виждат, че мога да разсъждавам и имам своя духовен свят, а нали най-хубавото е невидимо за очите, както казва Екзюпери. -Помага ли ти вярата? -Да, аз се моля често и си казвам – “Отче наш”. Скоро бях в Свети Влас и там ходих при отец Петър да ми чете молитви, също така и се изповядах при него. Дано и хората се молят за мен, защо да не си помагаме с молитва… – Любима мисъл? – В последно време много ми харесва текстът на една песен на Васил Найденов – “Всичко отминава под това небе, болката отляво- не!” Нашият гост Кариерата на една от най-емблематичните изпълнителки в попфолка у нас Сашка Васева стартира от фестивала “Пирин фолк” през 1994-та, където прави впечатление не само с гласа, но и с визията си. Година след това Сашка отново се появява на сцената в Сандански и изпява “Не мога да те забравя, Георги”, която се превръща в нейна визитна картичка. След големия успех атрактивната блондинка печели и отличието “Звезда на годината” от известно музикално предаване. Певицата е завършила “Музикална педагогика” в Благоевградския университет. Тя е сред малкото изпълнителки в този жанр без силикон и пластични корекции. Освен с песните си тя винаги е в епицентъра на медийния интерес с личния си живот, както и с участията в “Черешката на тортата”, “Вип денс” и “Вип брадър”. Певицата е омъжена за бизнесмена Христо Бакърджиев от 2000 г., имат син – Христо-Никола и дъщеря – Христина-Елена.      ", "date": "2018.10.21", "title": " Сашка Васева: Когато не пея, съм тъжна"}
{"url": "https://trud.bg/%d0%b4%d0%be%d0%bc%d1%8a%d1%82-%d0%bc%d0%be%d1%80%d0%b3%d0%b0%d0%bd-%d0%b0%d0%bc%d0%b5%d1%80%d0%b8%d0%ba%d0%b0%d0%bd%d1%81%d0%ba%d0%b0%d1%82%d0%b0-%d0%b8%d0%bd%d1%81%d1%82%d0%b8%d1%82%d1%83%d1%86/", "text": "Джон Пиърпонт Морган почива по време на бизнес-пътуване в Рим на 31 март 1913 г. няколко седмици преди 76-ия си рожден ден В ексклузивно интервю за вестник “Труд” от 2 октомври  . В интервюто Кулио заявява дословно: “Осемте най-богати семейства в света – Ротшилд, Морган, Рокфелер, Уорбърг, Кун-Леб, Лазар, Голдман Закс и Леман. Те контролират всичко. Те притежават всичко…” Музикантът все пак настоява, че гледната му точка може да се разглежда и като една от многото теории на конспирацията. Да кажем че името Морган е синоним на банково влияние в САЩ, ще е подценяване на фактите. Днешната банка „Джей Пи Морган-Чейс” е най-голямата северноамериканска финансова институция и на шесто място в света. Тя пък, наравно с „Дойче банк” и „Морган Стенли”, е приемник на компанията, основана от един конкретен Джон Пиерпонт Морган още през 1871 г. Човекът доминирал корпоративните финанси и играл ключова роля в индустриалната консолидация в САЩ в края на ХIХ и началото на ХХ век. Алън Уулдридж, главният редактор на авторитетното британско списание „Икономист”, нарича Морган „най-великият банкер в историята” на Америка. Предвид постигнатото от него през живота му, подобна титла трудно може да се оспорва. Джон Пиърпонт Морган-старши е роден на 17 април 1837 г. в заможно семейство в Хартфорд, щата Кънектикът. Фамилията произхожда от Уелс и се заселва в Северна Америка още през ХVII век като във всяко едно поколение е имала свой представител, който да доминира в живота на местната общественост. Патриархът Майлс Морган пристигнал в Масачузетс през 1636 г. едва 21-годишен. Неук и неграмотен се записал в армията. По време на плячкосването на Спрингфилд от индианците през 1675 г. домът на Морган се превърнал в крепост, чийто защитници устояли на нападението. Синовете на Майлс продължили традицията, както и техните потомци, да се сражават за колонизирането на Северна Америка. През годините на вярна служба под знамената на британската корона всеки от тях получавал парцели земя, върху която да отглежда семейството си. След Американската война за независимост (1775-1783 г.) и с идването на новия век, името Морган вече имало голямо влияние в Нова Англия, и членовете на фамилията започнали да се преориентират. Пра-пра-пра-правнукът на Майлс, Джоузеф Морган III първи проходил в банковото дело още през 1812 г. когато преместил семейството в Хартфорд, един от най-големите търговски центрове в долината на река Кънектикът. След като се установил и открил страноприемница, през 1825 г. Джоузеф купил банката на Хартфорд, а след това и застрахователната компания срещу пожари в града. Всички бизнеси се въртяли от страноприемницата на Морган. След няколко големи пожара в Ню Йорк през 1830-те застрахователният бизнес започнал да процъфтява и в следващите години партньорите и акционерите на Морган понатрупали солидни дивиденти. Тръпката към финансите се прехвърлила от баща на син. Джуниъс Спенсър Морган, наследникът на Джоузеф III, работил като чирак при търговец в Бостън още от 15-годишен. През 1854 г. със съдружници основава банката „Джордж Пийбоди и компания” , а десет години по-късно я преименува на „Джей Ес (по своите инициали) Морган”, която под негово ръководство придобива репутацията на достойна за доверие институция от двете страни на Атлантика. Възходът на Джей Пи Но историята съвсем не свършва тук. Защото именно синът на Джуниъс е този, който ще донесе истинската слава и богатство на дома Морган. Младият Пиърпонт, както предпочитал да го наричат, получил най-разнообразното възможно образование за времето си, по инициатива на баща си. Докато учел в гимназията в Бостън, която го подготвила за тънкостите на сметките, на 15-годишна възраст Джон Пиърпонт Морган развил хроничен ревматизъм, който ще го преследва през целия му живот. След едногодишно лечение на Азорските острови, Джуниъс го изпратил в училище в Швейцария, за да овладее френския език, а впоследствие и в университет в Германия, за да научи и немски. Оттам с всички необходими тапии в джоба си, през 1857 г. Джон Пиърпонт се насочил към Лондон, където започнал първата си работа в банковия бизнес – в тамошният клон на тогавашната „Пийбоди, Морган и Ко.”, която Джуниъс Спенсър ще преименува със своите инициали през 1864 г. Тази година, вече на стаж в Ню Йорк, Джон Пиърпонт, заедно с партньор, когото познавал от лечението си на Азорските острови, основава собствена банка и започва търговия с държавни облигации и чуждестранни валути. Джуниъс смятал някои дейности на Джон за съмнителни и пазел дистанция, но все пак контактите му осигурили вливането на британски капитали в начинанието на сина. С кончината на бащата през 1890 г. Джон Пиърпонт поел юздите на „Джей Ес Морган и компания”, която по негов пример преименувал със своите инициали през 1895 г. Новата компания „Джей Пи Морган” още тогава се превръща в една от най-мощните банки в света и играе решаваща роля за превеждането на САЩ от икономически новак в световна индустриална сила. Основните направления на дейностите й са реорганизация и консолидация на активи, или с други думи „морганизъм”. Именно през 1895 г. е и първият голям удар на Джон Пиърпонт – същата година Федералният резерв на САЩ се оказва практически на нула откъм злато – страната още се тресе в „Паниката от 1893 г.”, а президентът Гроувър Кливланд няма работещ план за излизане от икономическата криза. Морган успява да си издейства лична среща с държавния глава, на която го убеждава за рисковете, пред които е изправен бюджетът на САЩ, ако не се намери решение. А то е, съгласно закон, приет от времето на Гражданската война, банката на Морган и тази на Ротшилд да могат да продават злато директно на Федералното правителство. И така попълнили резерва с 3,5 млн. унции или приблизително 100 тона, извадили страната от кризата, но сериозно ощетили имиджа на президента Кливланд. Заради което Морган и колегите му от „Уолстрийт” финансирали успешната кампания на опонента му Уилям Маккинли на следващата година и преизбирането му през 1900 г. Морганизъм След като през 1892 г. успешно съдейства за сливането на компанията на изобретателя Томас Едисон и тази на Томсън-Хюстън за създаването на „Дженерал Електрик”, в началото на века Джон Пиърпонт се хвърля в следващото си крупно начинание. Започнал преговори с бизнесмена Андрю Карнеги през 1900 г. за изкупуване на стоманения му бизнес, на следващата „Джей Пи Морган и Ко.” е в основата на сливането и създаването на „Стоманена корпорация на САЩ” – най-голямата за времето и първата компания в света, оценена на над 1 млрд. долара. Банковата криза, известна като „Паниката от 1907 г.”, е поредна възможност за Джон Пиърпонт да упражни влиянието си над бъднините на САЩ. Изправени пред банкрут, мнозинството от банкерите от „Уолстрийт” се споразумяват под егидата на Морган, в личния му дом, да разработят схема на взаимно отпускане на кредити, с която да излязат от положението. И се справят. Джон Пиърпонт Морган почива по време на бизнес-пътуване в Рим на 31 март 1913 г. няколко седмици преди 76-ия си рожден ден. Управлението на компанията се прехвърля на сина му – Джей Пи Морган-младши, чийто живот бележи и началото на упадъка на клана. По време на Първата световна война американската банка си издейства специален договор с правителството на Великобритания и става единствен гарант на френските и британските военновременни облигации. За цялата продължителност на конфликта „Джей Пи Морган” отпуска заеми на съюзниците в размер на 36,65 млрд. долара по днешната стойност на американската валута. След войната и Версайският договор от 1919 г., банката е посредник и в изплащането на германските репарации на съюзниците. Законът за банките в САЩ от 1933 г. принуждава компанията да отдели инвестиционните от търговските си банкови дейности. Част от съдружниците, сред които внукът на Джон Пиърпонт Хенри, се отделят през 1935 г. в банката „Морган Стенли”, която се занимава ексклузивно с инвестиции. Джей Пи Морган-младши почива през 1943 г. оставайки след себе си четири деца. В края на 1990-те търговската банка „Джей Пи Морган” все още е сила, но не и такава, каквато е била в началото на века. След преговори с конкурентите си от „Манхатън Чейс” двете финансови институции се сливат през 2000 година, създавайки най-голямата търговска банка в САЩ – „Морган-Чейс”, с активи от 2,534 трилиона днешни долари. За сравнение, това което оставя след себе си Джей Пи Морган на наследниците си при смъртта си през 1913 г., се равнява на между 38 и 41 милиарда долара.", "date": "2018.10.21", "title": " Домът Морган – Американската институция\t\t\t"}
{"url": "https://trud.bg/%d0%b4%d0%b8%d0%bc%d0%b8%d1%82%d1%8a%d1%80-%d0%bc%d0%b0%d1%80%d0%b3%d0%b0%d1%80%d0%b8%d1%82%d0%be%d0%b2-%d0%ba%d0%b7%d0%bf-%d0%bf%d1%80%d0%be%d0%b2%d0%b5%d1%80%d1%8f%d0%b2%d0%b0-%d1%82%d1%8a%d1%80/", "text": "Всяка година ние разгръщаме кампании за проверки на търговците, които предлагат гуми, фарове за мъгла и други стоки и продукти, свързани със зимното оборудване на автомобила, каза председателят на Комисията за защита на потребителите (КЗП) Димитър Маргаритов пред Канал 3. Маргаритов напомни, че от миналата година зимните гуми вече са задължителни и в България. „Ние винаги сме обръщали внимание на потребителите, наред с това как да се предпазят от възможни рискове в резултат на нелоялно поведение на търговците, но и от гледна точка на безопасността всички да спазват правилата – такива, каквито ги въвежда законът. В случая това важи за подготовката на автомобилите за зимния сезон, за да бъдат те колкото се може по-малко рискови при неблагоприятни метеорологични условия”, обясни той. Инспекторите на Комисията за защита на потребителите следят търговците на автомобилни гуми да предоставят навременно пълна и коректна информация по отношение съответствието със стандартите за безопасност, разхода на гориво, нивото на шум, произхода, цената и пр. „Нашата грижа е да проверяваме всички онези неща, които би трябвало да гарантират, че на пазара се продават стоки без риск от опасност за здравето и живота на потребителите”, коментира Маргаритов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.21", "title": " Димитър Маргаритов: КЗП проверява търговците на зимни гуми и фарове за мъгла"}
{"url": "https://trud.bg/%d0%bb%d0%b5%d0%ba%d0%b0%d1%80-%d0%be%d1%82-%d0%b2%d0%b5%d0%bb%d0%b8%d0%ba%d0%be-%d1%82%d1%8a%d1%80%d0%bd%d0%be%d0%b2%d0%be-%d1%83%d0%b4%d0%be%d1%81%d1%82%d0%be%d0%b5%d0%bd-%d1%81-%d0%bd%d0%b0%d0%b3/", "text": "Д-р Калоян Йорданов от областната болница във Велико Търново получи наградата „Ти си нашето бъдеще“ на Българския лекарски съюз. Отличието му беше връчено по време на церемонията „Лекар на годината“ в София от председателя на здравната комисия в парламента д-р Даниела Дариткова. Д-р Йорданов беше номиниран за престижната награда от колегите си от Районната колегия на Българския лекарски съюз във Велико Търново. Младият медик работи вече три години в Отделението по ортопедия и травматология на МОБАЛ „Д-р Стефан Черкезов“, време за което успя да завоюва доверието и признателността, както на своите колеги, така и на пациентите. Тази година призът „Ти си нашето бъдеще“ получиха общо петима млади лекари от цялата страна. По време на церемонията, на която присъства и здравният министър Кирил Ананиев, началникът на Отделението по акушеро-гинекология, доц. д-р Светлозар Стойков беше награден с почетния знак на Българския лекарски съюз. Той беше и номинацията на великотърновските си колеги за „Лекар на годината“, тъй като само за три години от както ръководи АГ отделението на МОБАЛ „Д-р Стефан Черкезов“, бяха въведени и съвременни методи за диагностика на някои патологични състояния през време на бременността, които реално биха застрашили живота на плода, а под грижите на него и екипа му проплакаха рекорден брой бебета. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.21", "title": " Лекар от Велико Търново удостоен с наградата „Ти си нашето бъдеще“ на БЛС"}
{"url": "https://trud.bg/%d1%80%d0%b0%d0%bf%d1%8a%d1%80%d0%ba%d0%b0%d1%82%d0%b0-%d0%b4%d0%b8%d0%be%d0%bd%d0%b0-%d0%bf%d1%80%d0%b5%d0%b4-%d1%82%d1%80%d1%83%d0%b4-%d0%b8%d1%81%d0%ba%d0%b0%d0%bc-%d0%b4%d0%b0/", "text": "– Диона, разкажи ни за престоя ти във “Вип Брадър”. Съжаляваш ли, че отпадна толкова рано от предаването? – Не, не съжалявам. Дори напротив, радвам се. Мен ме обвиниха, че съм най-глупава и най-шумна заради това, че се изправих срещу Валентин Кулагин. Излъчени са само тези моменти, когато съм агресивна и крайно ядосана, а не нещата, които са причина за това мое отношение към него. Той цял ден ходеше след мен и ме дразнеше, а аз в края на деня е нормално да не издържам и да избухна. Не съм доволна от това, че моите съквартиранти изляха гнева си върху мен. Видяхме как всички те се държат много по-лошо с Кулагин от мен. – Когато отпадна реши да защитиш от изгонване Ричард. Би ли го направила отново? – Избрах Ричард, защото той беше точно като мен. Съквартирантите го изкарват най-глупавия, най-простия и т.н. Да, наистина, той не е много интелигентен и образован, но мога да кажа, че е с много добро сърце и винаги се раздаваше за мисиите. Както аз бях удобна мишена, така той стана жертва на мъжете. Ричард е на моите години и иска да успее, и се бори, като е влязъл в подобно предаване без дори да е чак толкова известен. Той заслужава да стигне по-напред в играта много повече от други съквартиранти. – Имахте ли общи теми за разговор с Атанас Колев, който също е млад като теб и се развивате в една и съща сфера… – Нямах общи теми за разговор с него, тъй като той имаше единствено контакт с Папи Ханс, залепен като лепка за него, и със Стефан, който пък е другата лепка на Папи. Смешно е как всички те, големите мъже, излязоха и номинираха мен, защото много крещя и се ядосвам на Кулагин. Папи дори каза, че имам “необуздан гняв”. Стефан ми каза, че “нямам мнение”, което е иронично, тъй като той прави точно това, което му каже Папи. Атанас ме обвиняваше, че викам по Валентин, а той му правеше някакви детски номера с тоалетна хартия. Давам си сметка, че просто са си измили ръцете с мен. – Има ли дадено изказване или ситуация от Къщата, които смяташ, че трябва да обясниш или поясниш? – Първо искам да кажа, че аз в това предаване много пях, танцувах, забавлявах се и разсмивах хората. Бях близка с Мира Добрева и Ваня Костова, а никъде това не е показано. Също така искам да обясня, че причината аз цяла седмица да ходя без грим и екстеншъни е, защото спасих Папи Ханс от мисията да си отреже косата. Никъде обаче това не беше споменато. Както и че през цялото време говорих за моя приятел, който много ми липсваше и когото много обичам. Това също не беше излъчено и не ми беше приятно, тъй като четох много коментари, че си нямам половинка или че той бил скъсал с мен заради произхода на майка ми. Това са пълни глупости и с него сме в перфектни отношения. – За Валентин Кулагин използваш определението “хомосексуалист”, а в предаването се появи дама, която твърди, че е имала интимни отношения с него… – Аз съвсем съм объркана от цялото това нещо. Според мен за всички е очевидно каква е сексуалната ориентация на Кулагин. И ако той казваше за Нора Недкова, че дава лош пример на младото поколение със своето непристойно поведение, то тогава той на какво поведение възпитава, твърдейки, че е нормален мъж и си има приятелка. Така ли трябва да изглежда един мъж – с грим, подчертани скули, опериран нос, преправена брадичка, нарисувани вежди, кичури и прашки, които показваше навсякъде? Не може да излиза в национален ефир, в XXI век, да питаш хората от какъв произход са, дали си мият косата, дали имат връзка с Мария Илиева, и в момента в който хората те питат очевидния въпрос – “ти гей ли си?”, той да казва “не смятам, че в днешно време е нужно да задавате такива въпроси”. – Разкажи ни как започна да се занимаваш с музика. – С музика започнах да се занимавам преди няколко години. Изобщо не си представях нещата да стигнат до тук и много се радвам от този факт. Винаги съм харесвала хип-хопа и съм искала да бъда популярна в шоубизнеса. Качвайки мои аматьорски видеа в интернет, започнах да трупам гледания, харесвания, коментари и интерес. Общо взето на шега си казах да опитам една песен и тя взе, че се получи. – Имаш ли идол, от когото да се учиш и да му подражаваш? – В България моят идол като изпълнител е 100 Кила. На него искам да приличам в музикално отношение. От световните звезди Ники Минаж ми е любимият изпълнител от горе до долу и искам да бъда като нея някой ден. – Ти си жена и се занимаваш с рапиране в България, което е традиционно “мъжки” жанр… – Смятам, че е много смело и отговорно някоя жена да поеме тази позиция и да се изправи срещу мъжете, тъй като в момента аз нямам друга “конкурентка”, която да се занимава само с рапиране и на практика мен ме сравняват с мъжете. – Защо не се захвана с попфолк, който е много по-популярен у нас? – Защото попфолкът не ме влече чак толкова, колкото хип-хопът. Ако стана попфолк звезда, ще ми се получават нещата много по-лесно, защото съм млада, имам визуалните качества и пазарът на тази музика е доста голям. Но пък какво му е сладкото и интересното на нещо, ако то ти е лесно. Аз искам да се боря, да се докажа и да ме запомнят с това, че съм първата в дадена сфера, а не че съм една от многото. – Как един самостоятелен изпълнител в България като теб развива своята кариера? – Мога да кажа, че най-успешните изпълнители у нас като Криско и 100 Кила са самостоятелни звезди. Те нямат зад гърба си музикална компания. Но това е много трудно, защото такъв артист трябва сам да намери бюджет за проектите си. Аз лично спестявам пари за клипа, пиша текста и измислям музиката на песните си, намирам спонсори и т.н. Трудно е, но пък след това като отида на участие, хонорарът си е само за мен. Не съм зависима от никого и затова имам спокойствие. – Преди дни излезе новата ти песен “Трапа ви”. Какво те вдъхнови да я създадеш? – Новата ми песен е отговор на всички нападки срещу мен. Мислех да напиша статус или коментар в социалните мрежи по въпроса, но реших да направя парче. Смятам, че моите фенове ще го харесат, защото е в стил “ъндърграунд хип-хоп”. Клипът е заснет за няколко часа, импровизирано на улицата. Просто искам да не се акцентира толкова върху кадрите, а върху това какво искам да кажа.    ", "date": "2018.10.21", "title": " Рапърката Диона пред “Труд”: Искам да бъда като Ники Минаж"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%bf%d0%be%d1%81%d1%80%d0%b5%d1%89%d0%b0%d0%bd%d0%b5%d1%82%d0%be-%d0%bd%d0%b0-%d0%bf%d1%80%d0%b5%d0%bc%d0%b8%d0%b5%d1%80%d0%b0-%d0%b1%d0%be%d1%80%d0%b8%d1%81%d0%be/", "text": "Престолонаследникът на Абу Даби и заместник-върховен главнокомандващ въоръжените сили на ОАЕ, 57-годишният шейх Мохамед бин Зайед Ал Нахаян  . На церемонията по официалното посрещане прозвуча и химнът на България. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.21", "title": " Вижте посрещането на премиера Борисов в президентския дворец в Абу Даби (ВИДЕО)"}
{"url": "https://trud.bg/%d0%bd%d0%b8%d0%ba%d0%be%d0%bb%d0%b0%d1%81-%d0%bc%d0%b0%d0%b4%d1%83%d1%80%d0%be-%d0%be%d0%b1%d0%b2%d0%b8%d0%bd%d0%b8-%d0%ba%d0%b0%d0%bf%d0%b8%d1%82%d0%b0%d0%bb%d0%b8%d1%81%d1%82%d0%b8%d1%87%d0%b5/", "text": "Президентът на Венецуела Николас Мадуро обвини капиталистическата система за миграционната криза в Централна Америка, предаде ТАСС, цитирайки изявление, публикувано на сайта на министерството на информацията. Според него капитализмът на САЩ е хвърлил Централна Америка в бедност, изостаналост и епоха на деспотизъм. Хиляди мигранти от Централна Америка, бягащи от насилието и бедността, се струпаха на границата между Гватемала и Мексико. Американският президент Доналд Тръмп обеща, че няма да им позволи да влязат в страната и заплаши да спре помощите за Хондурас, Гватемала и Салвадор, ако не успеят да спрат мигрантите, насочващи се към САЩ. Президентът на Гватемала Джими Моралес заяви, че около 2 хиляди мигранти от Хондурас, част от централноамериканските мигранти, насочващи се към САЩ, се връщат в родната си страна с подкрепата на властите. Според Моралес в Гватемала има около 5 хиляди мигранти, от които 2 хиляди са се върнали, а над 600 са поискали убежище в Мексико. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.21", "title": " Николас Мадуро обвини капиталистическата система за миграционната криза в Америка"}
{"url": "https://trud.bg/%d0%b5%d0%bb%d0%b5%d0%bd%d0%b0-%d0%b9%d0%be%d0%bd%d1%87%d0%b5%d0%b2%d0%b0-%d0%b2%d1%81%d0%b5%d0%ba%d0%b8-%d0%b2%d0%be%d1%82-%d0%bd%d0%b0-%d0%bd%d0%b5%d0%b4%d0%be%d0%b2%d0%b5%d1%80%d0%b8%d0%b5-%d0%ba/", "text": "„Всеки вот на недоверие към ГЕРБ е закъснял“. Това каза говорителят на ПГ на „БСП за България“ Елена Йончева пред БНТ. Тя коментира, че всеки един българин, който е имал досег със здравеопазването, знае какво е състоянието му. Йончева обясни, че болниците дължат над 600 млн. лв., като над 200 млн. се дължат на чужди застрахователи, в резултат на което, много българи не могат да получат медицински услуги в чужбина. „Много българи чакат за трансплантации, защото държавата не се е разплатила. Погромът в здравеопазването е огромен“, коментира Йончева. Тя припомни, че България е на първо място в Европа по смъртност, на първо място по детска смъртност, на първо място по сърдечно-съдови заболявания и на първо място по предотвратима смъртност. Йончева поясни,че 2/3 от хората имат ограничен достъп до здравеопазването и това не е констатация на БСП, а на правителството. „Трябва да си отговорим-какво здравеопазване искаме-дали искаме то да е като в Латинска Америка, дали искаме здравеопазване-каквото е в Африка, като това, в страните от Третия свят, или здравеопазване-каквото има в Европа“, отбеляза Елена Йончева. Тя коментира, че около 50% от средствата за здравеопазване се дават от джоба на българина, докато в Европа цифрата е под 20%. „Това означава, че здравеопазването в Европа е споделена отговороност- хората, които имат по- ниски доходи имат достъп до добро здравеопазване, какъвто достъп имат хората с по- високи доходи“, коментира Йончева. Тя обясни, че държавата трябва да гарантира правото на всеки един човек на здравеопазване. „Погромът в здравеопазването е повсеместен и няма отговор-защо, при положение, че средстава има“, заключи Елена Йончева. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com      ", "date": "2018.10.21", "title": " Елена Йончева: Всеки вот на недоверие към ГЕРБ е закъснял"}
{"url": "https://trud.bg/%d0%bf%d1%80%d0%b5%d1%81%d1%82%d0%be%d0%bb%d0%be%d0%bd%d0%b0%d1%81%d0%bb%d0%b5%d0%b4%d0%bd%d0%b8%d0%ba%d1%8a%d1%82-%d0%bd%d0%b0-%d0%b0%d0%b1%d1%83-%d0%b4%d0%b0%d0%b1%d0%b8-%d0%bf%d0%be%d0%b4%d0%b0/", "text": "Престолонаследникът на Абу Даби шейх Мохамед бин Зайед ал Нахаян подари на премиера Бойко Борисов ръчно тъкан килим, изработен от афганистанка с благотворителна цел. Майсторката на килима е член на фондация, в която е и дъщерята на шейха. Другият дар за Борисов е малка дървена пластика.    ", "date": "2018.10.21", "title": " Престолонаследникът на Абу Даби подари килим на Борисов"}
{"url": "https://trud.bg/%d0%b5%d1%82%d0%be-%d0%ba%d0%b0%d0%ba%d0%b2%d0%be-%d0%bf%d0%be%d0%b4%d0%b0%d1%80%d0%b8-%d0%b1%d0%be%d0%b9%d0%ba%d0%be-%d0%b1%d0%be%d1%80%d0%b8%d1%81%d0%be%d0%b2-%d0%bd%d0%b0-%d0%bf%d1%80%d0%b5%d1%81/", "text": "Униформа на баретите и пистолет, изработен от Аркус подари Бойко Борисов на престолонаследника на ОАЕ шейх Мохамед бин Зайед ал Нахаян, който ги колекционира. Шейх Мохамед бин Зайед ал Нахаян   в Абу Даби по-рано днес. По време на срещата двамата обсъдиха възможностите за активизиране на двустранното сътрудничество. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.10.21", "title": " Ето какво подари Бойко Борисов на престолонаследника на ОАЕ (СНИМКИ)"}
{"url": "https://trud.bg/%d0%b2-%d0%b0%d0%b1%d1%83-%d0%b4%d0%b0%d0%b1%d0%b8-%d0%b7%d0%bd%d0%b0%d0%b5%d0%bc-%d0%bc%d0%bd%d0%be%d0%b3%d0%be-%d0%b7%d0%b0-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%b7%d0%b0%d1%8f%d0%b2/", "text": "Престолонаследникът шейх Мохамед бин Зайед ал Нахаян прие премиера Бойко Борисов в президентския дворец. Знаем много за вас лично, за страната Ви, приветствам Ви с добре дошъл. От все сърце бих желал връзките между нашите две страни да се развиват и укрепват. Мечтая да посетя вашата велика страна, за мен ще бъде чест да дойда в България. С тези думи престолонаследникът на Абу Даби шейх Мохамед бин Зайед ал Нахаян прие премиера Бойко Борисов. Срещата е част от официалната двудневна визита на министър-председателя в ОАЕ. По време на срещата премиерът Борисов обяви, че България може да предложи сътрудничество в няколко стратегически сфери – земеделие, икономика, строителство, технологии, военна промишленост. „Благодаря, за гостоприемството, за мен беше чест да чуя българския химн и тук и да Ви поздравя от името на българския народ“, каза Борисов. Той разказа за приключилото в края на юни българско председателство на Съвета на ЕС. „Избрахме Западните Балкани като наша основна тема, за да покажем колко етнически шарен е този регион, което ни прави пример за етническа толерантност“, посочи премиерът. Борисов посочи и още едно постижение на председателството – подписването на Софийската декларация през май от лидерите на държавите-членки на ЕС и на Западните Балкани. Тя бе първата от този тип след срещата в Солун през 2003 г. В центъра на вниманието беше свързаността на държавите от Западните Балкани във всички нейни аспекти, както и съвместният отговор на страните от региона на общите предизвикателства пред сигурността им, като нелегалната миграция, организираната престъпност и тероризма, хибридните заплахи, киберсигурността и дезинформацията. Шейх Мохамед бин Зайед ал Нахаян и Борисов обсъдиха транспортните коридори, които България договаря със Сърбия, Гърция и Румъния. Премиерът Борисов обясни, че т.нар. „Варненска четворка“ ще се събере за разговори в България на 1 и 2 ноември. Борисов обяви, че България има желание да участва в световното универсално изложение EXPO 2020 в Дубай, което ще се проведе в периода на 10 април до 20 октомври 2021 година. Площадът пред президентския дворец, където е церемонията по посрещането има фуги, от които духа студен въздух за климатизиране на пространството. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.21", "title": " В Абу Даби знаем много за България, заяви престолонаследникът шейх Мохамед бин Зайед ал Нахаян"}
{"url": "https://trud.bg/%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%b1%d0%be%d1%80%d0%b8%d1%81%d0%be%d0%b2-%d0%b0%d0%ba%d1%86%d0%b5%d0%bd%d1%82%d0%b8%d1%80%d0%b0-%d0%b2%d1%8a%d1%80%d1%85%d1%83-%d1%80%d0%b0/", "text": "Възможностите за активизиране на двустранното сътрудничество беше водещата тема в  и заместник-върховен главнокомандващ въоръжените сили на Обединените арабски емирства шейх Мохамед бин Зайед Ал-Нахаян. Премиерът Борисов определи като позитивни реалните стъпки, които вече се правят в тази посока – както с откриването на посолства на България и на ОАЕ съответно в Абу Даби и в София в началото на годината, така и с настоящото му посещение във федералната монархия, което е първа визита на това равнище в историята на двустранните отношения на страна ни с ОАЕ. Според българския министър-председател, след като вече са налице постоянни дипломатически представителства в двете столици, е важно политическият диалог да се доразвие, за да се създадат предпоставки за по-нататъшно ползотворно сътрудничество. Премиерът Борисов специално акцентира върху развитието на търговско-икономическите връзки и инвестициите, където по думите му има сериозен неизползван потенциал. Българският министър-председател изтъкна, че добри възможности могат да се търсят чрез по-интензивна работа на междуправителствената смесена комисия за икономическо сътрудничество. Премиерът отбеляза благоприятния бизнес климат в страната ни, за който правителството работи целенасочено и посочи като многообещаваща сфера за развитие на успешно сътрудничество високите технологии и иновациите. Министър-председателят подчерта, че страната ни разполага и с редица други преимущества. Наред с това през последните години ОАЕ проявява инвестиционен интерес към Западните Балкани в сфери, в които България също разполага с възможности. От все сърце бих желал връзките между нашите две страни да се развиват и укрепват, заяви от своя страна шейх Мохамед бин Зайед Ал-Нахаян. Престолонаследникът на Абу Даби прояви интерес към Българското председателство на Съвета на Европейския съюз. Премиерът Борисов акцентира върху решението на страната ни да включи като акцент в европейския дневен ред темата за Западните Балкани и перспективата за тяхното развитие. Той запозна своя домакин с ключовите акценти от Софийската декларация, подписана на срещата на върха през май тази година, с която се потвърждава подкрепата на всички държави-членки на ЕС за европейската перспектива на Западните Балкани. Българският министър-председател обърна внимание на това колко етнически шарени са Балканите и изтъкна, че страната ни е пример за етническа толерантност. Шейх Мохамед бин Зайед Ал-Нахаян отбеляза също стратегическите интереси в сферата на икономиката, земеделието, строителството, технологиите и военната промишленост. Той обърна специално внимание и на транспортните коридори, които премиерът Борисов договаря с други страни от Балканите. Премиерът Борисов заяви, че в началото на ноември в България ще се проведе Съвет за сътрудничество на високо равнище между България, Румъния, Сърбия и Гърция, на която ще бъдат обсъждани въпросите касаещи развитието на региона, които включват и темата за транспортните коридори. Според премиера Борисов България и ОАЕ следва да използват всички предимства на своето стратегическото разположение в своите региони и да играят една за друга ролята на „врата“ за своя инвестиционен и експортен интерес съответно към Европа и към Залива. Министър-председателят потвърди и интереса на България да изгради ефективно партньорство с ОАЕ във важна област каквато е сигурността. Престолонаследникът на Абу Даби изрази желание да посети България. От своя страна българският министър-председател благодари за гостоприемството на своя домакин. „За мен беше чест да чуя българския химн и тук и да Ви поздравя от името на българския народ“, добави премиерът Бойко Борисов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.21", "title": " Премиерът Борисов акцентира върху развитието на търговско-икономическите връзки с ОАЕ"}
{"url": "https://trud.bg/%d0%b3%d1%80%d0%b8%d1%88%d0%b0-%d0%b3%d0%b0%d0%bd%d1%87%d0%b5%d0%b2-%d0%b5%d0%ba%d1%81%d0%ba%d0%bb%d1%83%d0%b7%d0%b8%d0%b2%d0%bd%d0%be-%d0%bf%d1%80%d0%b5%d0%b4-%d1%82%d1%80%d1%83%d0%b4-%d1%86/", "text": "– Здравейте, г-н Ганчев! Голям мач се оказа този с плащането на прословутите 8 милиона за емблемата. Вярно ли е, че в деня „Х“ на плащането сте били някъде далеч на Изток? При объркване на часова разлика или на полет можеше ли да стане гаф? – Още преди три години, когато аз и Инджов се заехме с ЦСКА,беше ясно, че трябва да се плащат активи и пасиви на старото търговско дружество. Това е нормално. Всеки ден в света фалират фирми, образуват се нови и т.н. Друг е въпросът, че тук имаше някакви елементи на чест, морал и т.н. По принцип не съм привърженик да се хвърлят пари в канала. В крайна сметка излезе и там голяма измама. Синдичката е продала някакъв имот в старото търговско дружество, което въобще не съществува, то си има собственици. И най-лошото и парадоксално е, че съдът я подкрепя. – Плати се, за да се узакони измамата – това ли е моралът в крайна сметка със синдичката? – Едни пият и се веселят, а балъците плащат накрая. Такъв е моралът на тези географски ширини. Оттук нататък вече трябва да се мисли за съвсем други неща. – Защо в последния момент се случи всичко? Пари ли трябваше да се събират? – Не е в последния момент. Просто се водеха много дълги дела. Доколкото съм запознат от нашите юристи, те са искали тази неправда по някакъв начин да я елиминират. Тя да го извади този имот от дружеството и ние да си платим с по-ниска цена в зависимост, колкото струва този имот. Но в крайна сметка съдът я подкрепи и купуваме нещо, което го няма в активите, но както и да е. – Какво се промени за вас лично като собственик на ЦСКА след края на сагата с емблемата?  – За мен нищо. Както знаете, ЦСКА има около 15-16 емблеми. И аз не знам сега коя сме купили, защото само един от предшествениците е заложил три в НАП. По времето на други предшественици и ръководители на ЦСКА, гледам емблеми с някакви лъвове, тигри и т.н. Най-старата емблема я показахме на юбилея за 70-годишнината. – Защо тогава в крайна сметка беше много важно за вас да купите емблемата?  – Аз дадох дума преди три години, още когато се събирахме на „Армията“, им го казах. Плюс това с Инджов си бяхме решили, че старото търговско дружество трябва да го купим с активите и с пасивите. – Тези 8 милиона лева ще променят ли нещо от плановете за реконструкция на стадиона?  – Мисля, че няма да променят, но все пак 8 милиона са си 8 милиона. Ние ги хвърлихме един вид в канала. С тези пари нищо полезно не може да се случи. Като изключим, че има един стар автобус, от който може би ще вземем 2-3 хиляди лева за скрап, малко скъсани чорапи и гащета. И това е. – Но стотици футболисти и други деятели ще вземат.  – Това е хубаво, да. Някой ги е лъгал навремето, а сега ние им платихме. Дори някои от тях не ги и познавам. Кога са играли? Пък смея да твърдя, че горе-долу съм запознат в последните двайсет и няколко години с футболистите в България. – „Червената” половина на България полудя от еуфория в социалните мрежи на 11 октомври следобед, но се говори че няколко дни по-рано тарторите на агитката са ви ядосали. Ако е така – защо?  – Те не могат да ме ядосат по простата причина, че са много малки да ме ядосат. Но самата философия на този клуб трябва да видим оттук нататък как ще продължава. Ако те си мислят, че могат да намерят по-кадърен човек, да заповядат. Ние сме ОК. Примерно да бие сто пъти „Левски” подред, да бие „Септември” с по 20:0 и от този род. Футболът е много жесток спорт. Носи радости, но носи и несгоди. Усещам тази психопатия в нашите Фейсбук герои – паднали сме, а сина ми много плаче. Хубаво, но какво да направим? Това е спорт. „Барселона” също пада, а за „Реал” (Мадрид) какво да кажем сега? Ами за великия „Байерн”? И нямам думи за „Манчестър Юнайтед”! Техните синове сигурно си късат ризите! Във футбола, ако не караш по правилата, те наказва жестоко, защото е много жесток спорт. Но аз мисля, че ние караме по правилата. Стратегията ни е правилна. Оттук нататък те трябва сами да изберат. Ако мислят, че има извънземен отбор в света, който може да побеждава нон-стоп, няма проблеми. Ако намерят точния човек и точните изпълнители, аз съм ОК. – Какви са целите на ЦСКА като инфраструктура на клуба? Говоря за базата, проект за нов стадион…  – Ние още не сме излезли на нулата. Инвестицията в Панчарево, която е над 4 млн. лв., е доникъде. Трябват ни още два тревни терена, един изкуствен, закрит. Отделно трябва да си направим общежитието за децата, защото академията ни е под всякаква критика. Също така се строи фитнес център на Панчарево. Но терените са малко, ние сме построили три терена. Когато дойдохме в ЦСКА, там имаше дървета големи колкото вас, по два метра. Сега горе-долу придоби някакъв що-годе нормален вид, но има много работа там. На първо време трябва да завършим Панчарево, за да може да си настаним академията и да почнем да си вадим наши собствени кадри. Знаете, че съм привърженик повече българи да играят, но трябва да им създадем условия. А ние условията засега ги нямаме. Пръснали сме ги из цяла София, плащаме безбожни наеми и т.н. А за стадиона според мен трябва пак да отидем на разговори с държавата. Не е нормално ЦСКА да плаща 96 хиляди лева наем на месец за двете руини там. Може би това е единственият клуб в света, който плаща за нещо, а насреща няма нищо. 96 хиляди лева всеки месец са наемите. Отделно 250 хиляди лева са данък сгради, такса смет и т.н. от ползвателя. Сегашният ЦСКА е ползвател. Като ги съберем тези числа, горе-долу отиват близо 1,5 млн. лева. Колко отбори в „А“ група имат бюджет 1,5 млн. лева? А това е само наемът на ЦСКА. Някак си не върви! Тук сме изгостирани отвсякъде, но ще видим. Поне министърът на спорта е сериозен човек и мисля, че ще се споразумеем. Дано се споразумеем, но да направим публично-частно партньорство, за да може като инвестираме там… Ние ще си тръгнем рано или късно, но който дойде след нас, поне да сме оставили нещо! – Остава и феновете да имат нерви, за да се бърза бавно. Явно твърде бързо се забрави каква беше ситуацията в ЦСКА.  – Сега им е много приятна ситуацията в клуба. Първо клубът няма никакви борчове. Второ всичко се изплаща на секундата и трето – от тази година започна да има и големи приходи. Знаете продажбата за много пари на Каранга, продажбата на Антон Недялков в „Далас”. Сега тези постъпления влизат. Отделно и нелошото представяне в УЕФА също донесе близо 1,5 млн. лева. Но мога да ви кажа и колко са техните приходи от билети – 500 хиляди лева на година криво-ляво. С тези 500 хиляди какво можем да направим? Освен да купим на Десподов два-три чифта нови футболни обувки. –  Привържениците на „Левски” не приеха добре новината за емблемата. Знаете ли, че някои твърдят – държавата е платила емблемата като направила поръчка за коли за жандармерията от завода на Гриша Ганчев в Ловеч? Чухте ли този слух?  – Какво общо има един завод с някаква емблема? Да, като погледнеш реално те са две фирми, нали. Но едното е спортно дружество, а другото е завод за коли. Той не продава само на МВР, а на всеки, който иска да си купи евтина и качествена кола. – Може би не трябва да са били коли, а хеликоптери. Все пак тези коли струват пари.  – Вижте, аз „Левски” не ги мразя. Те са ми безразлични. За тях или добро, или нищо. – Говори се какво ли не – например, че „Левски” има таен собственик. Вие давате ли ухо на тези слухове?  – Не ме интересуват тези работи. За повече от двайсет години много комплексари минаха през футбола. Нагледал съм се на какви ли не нарциси. За съжаление се срещат и сега. Не мога да ги разбера откъде имат тази енергия да се показваш, да учиш хората. Един вид „в царството на слепите ти си с едно око“. Ама, те много самовлюбени, бе човек! Някой път ме е страх да не се самоизнасилят на някой стадион. Трябва по-нормално, по-кротко. Трябва да се инвестира в спорта, защото в крайна сметка това е социален феномен. Колкото и малък и невзрачен да е останал, трябва по някакъв начин да се поддържа, ако имаш възможности естествено. – Казахте, че за „Левски” общо взето е като за умрелите хора…  – Не, не е така. Нито лошо… – Да, обаче имате двама приятели от „сините“ – Люпко Петрович и Наско Сираков.  – Да, много са ми близки. – Наско беше ли близо до пост в ЦСКА, както се говореше?  – Честно да ви кажа, бих му предложил пост. Насо е изключително ерудирана личност, знае си материята, отделно не е корумпиран, а и е работар. Чакам го Люпко да се върне от Руанда. Сега беше във ваканция и се виждахме. Може и на него да му предложим пост. Защо не? Кадърни хора. Какво значение има? Знаете, че най-големият мениджър отиде в „Манчестър Юнайтед” от „Челси”, какво лошо има в това? – Тук обстановката е малко по-различна.  – Да, географската ширина е малко по-така. – Кой и с какво трови атмосферата в българския футбол? Два пъти в годината казвате по нещо за 2-3 минути…  – Това е дълга тема. Като вземеш от маниаците, минеш през нарцисите, красавците, та стигнеш до гелосани и най-различни, и пъзелът се нарежда. Не може да отидеш и да пробиеш целия футболен съюз, да купиш всички съдии, да купиш комисии, да се гавриш… Защо? Защото си решил да похарчиш някакви пари ей така. Да си надградиш егото – защо е необходимо? Пробиваш играчи, отбори, треньори. Почва първенството – 30 точки аванс. Добре, какво удоволствие ще изпитам? Какво морално удовлетворение да изпиташ от тази работа? Никакво! Нула! И се питам – за какво е необходимо, заслужава ли си повече да се мятат пари за едно нищо? Ще ви кажа друг пример. Много е комплицирана ситуацията, защото когато лятото търсехме да вземем треньор, звъняхме на пет-шест доста известни имена, от които две топ известни. Няма да ги крия – Свен Горан Ериксон и Феликс Магат. Тук моите хора – дай опитен треньор, дай това-онова…Макар че аз не бях на това мнение. Обичам млади хора и исках да намерим млад треньор. И двамата казаха, че е интересно предложението. Тук не става въпрос за пари. Мислиха, мислиха по три дни, офертите явно ги задоволяваха, но казаха, че не могат да дойдат в това първенство. Защо? Какъв е проблемът? Казва – то първенството ви е наредено. Ние сме хора с авторитет и сме табели, не искаме да дойдем там. ОК, живи и здрави! Даже имам и свидетел на единия разговор – Красимир Балъков. Може да го попитате. Тогава ми стана ясно, че вече ни знаят по целия свят. – Откъм „добрата“ ни страна.  – Какво нещастно първенство има тук и че винаги се играе с белязани карти. Е, оттам натам за какво? – В какви отношения сте със собственика на „Левски” Спас Русев?  – За него съм убеден, че играе по правилата. – Познавате ли се?  – Да, познаваме се. Преди 20 години даже му помогнах, когато се създаде една много голяма фирма. Отношенията ни бяха кристално чисти. Доведоха го едни приятели и тогава се запознахме. Помогнах му, след шест месеца всичко беше точно. Оттогава съм го виждал два пъти. Но като имаш предвид, че е левскар… – Бихте ли седнали някога президент до президент на даден мач?  – С кого да седна? – На „Левски” – ЦСКА със Спас Русев да седнете в ложата?  – Първо аз не съм президент. По принцип в последно време ги гледам мачовете по телевизията, защото малко ми идва “too much” тази лудница по стадионите. Но никога човек не може да каже „никога“! – Съжалявате ли за времето, когато бяхте член на Изпълкома на БФС?  – Ама, разбира се! Такова загубено време! Всички идеи, които се вкараха – за млади играчи, за това, за онова, всичко замина в канала. Лигите U15, U17, U19 са заслуга на Наско Сираков и с моята подкрепа, защото аз не разбирам от футбол, но съм го подкрепял. Помните по-рано при юношите какви първенства се играеха. Около Ловеч ритат с Габрово, Севлиево и Търново, в София си играят. Правят някаква купа – тюрлю гювеч и накрая едно нищо. А сега си има реални първенства, както в белите държави. U15 си играят първенство с изпадащи и влизащи отбори, също U17 и U19. Тогава взехме решение с големи напъни за дублиращите отбори. Отделно две години се борихме с Насо да почнат да играят до 21 години задължително в отборите. Изкара една година това нещо, дойдоха властимащите и го забърсаха. Защото те са измислили футбола! От тях излиза футболът! Те го знаят футбола наизуст! Лошото е за Боби Михайлов. Нито го обичам, нито го мразя. Но ще дойде време, ще си тръгне, някой ще се обърне назад – какво направи ти за този период? Той какво ще каже, горкият. Понякога ми е много мъчно за него, защото после го изклепаха. В началото той искаше да се върши работа. Възприемаше хубавите идеи и от Лъчо Танев… Всичко минава и заминава. – Откъде тръгна войната между ЦСКА и „Лудогорец”?  – Ние не воюваме с никого, те воюват с нас! Ние сме в окопа и драпаме. Сложили сме големите каски и това е. С кого да воюваме ние? Нито пари имам да плащаме на съдии, нито имам пари да плащам на футболен съюз. И аз се чудя къде са тези органи. Тук разнищиха строителни, ресторантьорски, хотелски, не знам какви фирми. Абе, как не щат да ни дойдат на гости на нас във футбола, бе! Няма ги, не искат да дойдат! – Може би не ги каните правилно.  – Ами, ето, да заповядат във футбола прокурори, ДАНС-МАНС и да видят. Те чак по Европа го знаят някакъв Караманджуков, че се разнася с едни торби с пари напред-назад по съблекалните, а тук никой го не знае. Премиерът на Унгария дойде тук на мача, но на домакинската среща не отиде. Защо? За да не му отрежат главата съдиите. – В мача на България срещу Кипър от 14-те национали, които играха, сте били началник на 9 от тях в „Литекс” като повечето от тях са рожба на академията на бившия ви клуб.  – Така е. – Как приемате или по-точно как тълкувате този факт?  – Лошото е, че не са това качество, че да са във водещи европейски отбори. Качеството идва с конкуренция. Просто трябва да се обърне пирамидата по някакъв начин. Трябва да почнем да налагаме българи да играят. Не можем без чужденци, далеч съм от тази мисъл. Но ето – като няма българи, сме се принудили. В ЦСКА има 13-14 чужденци. – А има ли вариант да стигнете до крайност – само чужденци?  – Има го и този вариант, защо да го няма? Има вариант, след като школата ни не работи. В най-скоро време ще вземем мерки и ще се чуе. Дочувам, че има и корупция, което е немислимо да се случва. Ние трябва да произвеждаме играчи! Ще вземем специалисти от чужбина, както в Ловеч го бях направил. Идваха всяка година хора от „Оксер” и работеха. Същата работа ще стане и в ЦСКА. Но досега не ни остава време. Но не може да продължава по този начин. Ние трябва да вадим български играчи! – За колко време смятате, че може да направите академията на ЦСКА толкова продуктивна, както тази в Ловеч?  – Поне пет години оттук нататък. За година и половина-две да си довършим, каквото трябва с базите и вече да търсим високо спортно майсторство, а не да ги събираме на килограм. За какво са ни? Чак на мен ми се обаждат – туй детенце, онуй детенце… Ще направим три групи U15, U17, U19 по 20 човека, които според изискванията на шефа на школата и на треньорите, да са качество. Да разчитаме примерно един-двама да могат да влязат да играят в първия отбор. А другите, с които подпишем договори и тръгнат, спокойно да си играят във втората шестица на „А“ група, във водещите отбори в „Б“ група. Просто да създаваме играчи. Като се обърна по отборите и като погледна, има поне 150 мои играчи от нашата академия в Ловеч, които играят в „А“, „Б“ и „В“ група. В крайна сметка той заради това идва, да я изкара тази академия и после 10-12 години да има с какво да се прехранва. – Защо променихте стратегията си спрямо треньорите? Преди малко казахте, че обичате младите хора, а в „Литекс” залагахте предимно на табели.  – Работех, работех с какви ли не. Треньорството е малко като покера. Ако имаш късмет да ти върже… Аз имам доверие в младите хора. Гледайте какво става в Германия, в Англия – навсякъде млади треньори. Старите с разбиранията им от преди 20 години… Всяко ново начало е трудно. Единствено съжалявам за Христо Янев, че не можа психически да се окопа. В Нестор имам страшно голямо доверие. Сериозен, начетен човек, знае футбола. Направи някои грешки, тръгна да променя схеми в хода на сезона. Това е материалът, с който разполагаше, нямаше друг. Но мисля, че се е осъзнал. Всеотдаен, работен, учтив, говори пет-шест езика перфектно – какво да искаме от него? Все пак девет години е бил помощник в Бундеслигата. Ако и там не са го научили, къде да го научат? – Във вашето обръщение в юбилейната книга на ЦСКА казвате, че не винаги най-правилното да направиш правилно. В крайна сметка по верния път ли тръгна ЦСКА, след като имаше алтернатива – загробване с тези 38 милиона или прескачане юридически с дружествата?  –  Старият футболен клуб просто не беше възможно да съществува. Това е пределно ясно на всички. Ще ви го кажа, както съм го казвал много пъти досега – когато са се сменяли ръководства и т.н. всеки взима по един печат в джоба и почва да праска анекси и да прави мръсно на този, който го е наследил. Тук не говорим за парите. Едно 15-20 години щяха да се мъкнат едни дела, едни чудесии нон-стоп. Ти чувал ли си за лицето Иван Боладо? Е, този е бил футболист в ЦСКА. Кога е бил – това е отделен въпрос. Аз не го помня, но бил играл 15 минути. В момента има дело, съдят новия клуб ЦСКА за 800 хиляди евро. – Най-скъпият играч.  – Нещо страхотно! Там е била една яма, корупционна дупка, която няма запушване. Другото нещо – как ще се оправиш с енергото, с НАП, с това, с онова? Ами, 4,5 млн. лева са още от 2005 г. оставени, чукат си едни лихви… Идва следващ, плаща нещо, отива, намира хора в НАП, те го разсрочват. Идва следващият, взима да плаща, но главницата си стои от 2005 г. Питам аз – когато се е продал ЦСКА на някакви индийци, защо тогава с парите не са погасени тези задължения към НАП? В крайна сметка воденичният камък на ЦСКА е бил НАП. А в международните институции е УЕФА. Там е мъртва хватка, няма отърване. Плюс това, от 1990 г. сте във футбола и знаете много добре, УЕФА и ФИФА защитават винаги правата на играчите, на агентите, на хората, които имат да получават пари. Ето, сега минете през синдик, дайте си претенциите пред него. Като ви одобри, ние платихме, взимайте си парите. В Испания това е нормална практика, да не говоря за Турция. Ето го „Рейнджърс”, ето ги и италианските клубове „Фиорентина”, „Парма” и т.н. И те минаха през тази работа. Единственото е, че ЦСКА пак постави световен рекорд. Всичките плащания за стари търговски дружества са от порядъка между 8 и 12%, а ние платихме 39% от стойността. Аз не мисля колко по-морално трябваше да се случи. Лошото е да не са се запътили някои други към тази работа, защото никой не знае те колко плащат. А да ви кажа за три години, откакто сме в ЦСКА, сме платили над 4,5 млн. лева данъци на НАП. Това са социални, здравни, данък на заплатите и т.н. Някои казват, че един новосъздаден голям гранд от няколко години и той плащал толкова. А пък чувам от други, че бюджетът му бил… Учил съм счетоводство, но явно не съм го доучил, защото не ми се връзват цифрите. – Защо се разделиха пътищата ви с друг едър бизнесмен – Васил Божков, с когото преди 3 години имахте намерение заедно да управлявате ЦСКА?  – Бяхме правили една среща. Г-н Божков не беше убеден дали трябва да се връща в спорта. Това беше цялата история. Но и аз го разбирам – толкова псувни и плюнки е отнесъл. Като гледам мен какво ме правят, представям си него! Свършва мачът и цяла нощ ми пишат. Откъде ми знаят телефона „мечки“, „тигри“, „зебри“ и не знам какви – всеки дава мнение. Този защо не игра? Чакай, бе, аз треньор ли съм? Не съм говорил с Инджов, но ако още малко ми се правят на паисийевци, мога да потърся спасение от рода на някой Бил Гейтс. –  Защо спортът ни вече не е това, което беше?  – Ама, как да е? Смяната на обществено-икономическия строй от планово към пазарно стопанство – никой не беше подготвен за него. Не виждате ли, че икономиката грам не може да диша, горката? Кой е учил навремето пазарно стопанство? Никой. Това маркетинг, другите сложни думи отсега ги учат поколенията. След време ще ги прилагат, но въпросът е друг. Малките, които сега учат, те къде са го учили и къде са го практикували. Направи си труда да вземеш един счетоводител от Икономическия институт. Ами, той една година ще гледа тук като препариран. Трябва да го сложиш до някой опитен счетоводител, демек почваш наново да го учиш. Образованието ни е под всякаква критика! Отделно какво производство имаме в България, че да могат фирмите да голеят? Богатият човек е над нещата. Той иска да плати някъде, да се покаже. Ще ви дам пример с „Адмира Вакер”. Отиваме там, няма ги никакви, ложите им стоят. Сготвил им готвачът пържолите, чака ги, но те не отиват. Обаче са платили по 80-100 хиляди евро да помогнат на отбора. Това са местни малки и средни бизнесмени, които живеят в квартала на „Адмира Вакер”. За „Копенхаген” няма да казвам, защото това е държавен проект. Ако искаме да прекопираме тук тези модели, просто трябва икономиката да е на съвсем друго ниво. А и нещо друго – западните компании, които са инвестирали в България огромни средства, не ги интересува българският спорт. Единствено „Лукойл” поддържа баскетбол и волейбол. Да сте чули някоя от големите западни компании – търговските вериги, други разни обирджии, да кажат – дай за някоя детска школа да дадем 20 лева примерно, да им купим по един сладолед на децата? Няма, всичко се прибира, кашира и на Запад. Нормално е. Дошъл е тук, каквото може да изпомпи. Въпросът е, че и местните ентусиасти вече са на изчезване. Както казва един мой приятел бизнесмен – много хиени, а мършата е на приключване и няма какво да кълват. – Тогава как ще имаме нови феномени в спорта като Стефка Костадинова, Вальо Йорданов, Любо Ганев, Армен Назарян, Стоян Делчев, Таня Богомилова?  – Ами, тя вашата и моята е заминала, бе, братя и сестри! Поне си направихме кефа да ги гледаме. А и като гледам младото поколение, не е толкова ентусиазирано. Когато не са израснали с такива големи звезди, гледат там нещо във Фейсбук, Инстаграм… Никога няма да имаме! Ето сега евала на момиченцето, което спечели злато на олимпиадата в тройния скок. Ами, нашият Едмонд Назарян  – бронзов медал. Чакаме го да порасне още две години, че да спаси борбата, както баща му правеше. Въпросът е, че атлетката ни, която взе медал в Рио, цяла година се готви в Холандия. Кубрат е останал последният мохикан на неолимпийски спорт и горе-долу нещо се говори за България. Аз все си мисля, че в нашия съзнателен живот, друг като Григор Димитров няма да се роди. И до там опира нашият спорт. Трябва да се прави генерална стратегия за спорта, защото доктрина е много сложна дума, да тръгне и да се чакат плодовете след 10-12 години. Сега Красен е мераклия-министър, отдава му се, разбира ги нещата, навсякъде иска да помогне. Но примерно утре ще падне това правителство и ще сложат някой изкуствовед за министър на спорта, както имахме такива случаи, и пак отидохме в канала. Гледайте унгарците – 18 медала на олимпиадата в Рио. От тях 8-9 в плуване, джудо – световни спортове. Каква стратегия имат там? 3500 евро заплата на треньор. Орбан им е направил 14 стадиона. Бил диктатор, не знам какъв бил…Ето такъв диктатор искам аз! 14 чисто нови стадиона, 6 плувни басейна, две огромни зали – една в провинцията и една в Будапеща за борба, джудо, самбо и другите силови спортове, лекоатлетически писти и какво ли не! Ето това се казва доктрина в спорта! Нормално е да взимат медали. – Може би децата ни за подбор в спорта станахa по-малко.  – Демографският срив е катастрофален. 56 хиляди деца са се родили миналата година. Раздели на две момченца и момиченца, стават 28 хиляди. От тях извади 40% циганчета – 12 хиляди. И от 28 станаха 16 хиляди – от тях трябва да станат баскетболисти, волейболисти, борци, щангисти, футболисти, компютърни инженери, политици, адвокати, съдии, прокурори и т.н. От къде? Няма материал! Другото нещо – така наречените „домашни терористи“, както им викам аз. Майка му и баща му го водят за ръката на „Армията“. Абе, той е 85 кг пети клас, а те искат централен нападател да става…Викат, че е най-добрият и чак на мен ми звънят да ходя да го гледам. Казвам – хора, по-добре борец да стане, щангист…Не, футболист! Знаеш ли как обича футбола? Колко пари струва да платим? Кое да платите, бе, братче! Ето това е болната амбиция! Да не забравяме и общностите, които се изселиха от България. Всяка година между 52 и 56 хиляди млади, енергични хора, в разцвета на силите си, баш бачкатори, заминават. А тези, които избягаха по-рано, техните деца са там. Онзи ден си говорим с един приятел – защо не ги търсят от националните отбори? Буши като стана директор в Албания на футболния съюз, отиде и ги изнамери всичките. Половината играят за Албания, половината за Швейцария. Да почнем да ги издирваме, да идват тук да играят в юношеските национални отбори, в младежките и да видим какво има. Дочух, че само едно-две момчета са извикали, а те са много. В Испания са 350 хиляди българи и продължават да изчезват. То се вижда и от продажбите. Нормално е да падат, защото всяка година един цял град си заминава. Хора, които могат да карат коли, да изкарват пари… – Днес в България са времена, когато и богатите плачат. Защо се получава така?  – Да ти кажа честно, не съм плакал от погребението на моя брат Фачо, а и не мисля да плача. За какво да плача? Нагледах се на всякакви видове истории в моя живот, а той вече е много дълъг. И на предателства, и на приятелства, на всичко съм се нагледал. Абсолютно нищо не може да ме трогне. – Преди шест години казахте, че т.нар. „захарна афера“ срещу вас е измислица, но очаква ли се и съдът да го каже след като мина вече толкова много време?  – Ще стане ясно, да. Шест години си ходя винаги като ме повикат там, съдят ме, дела…Нормално е. Нека да се уверят хората. Минаха експертизи, видяха се какви са нещата. Съдът ще каже. В крайна сметка затова е съд. – Олигарх мръсна дума ли е в България?  – Много често журналистите спекулират с думата олигарх. Навремето като са ми преподавали в Икономическия, олигархия означаваше смесване на политическия, финансовия и индустриалния капитал. Като кажем това определение сега, дай да видим кои са олигарсите. В кого е индустриален, политически и финансов капитал? Имаме едни бизнесмени, включително и аз се слагам в това число, потънали в кредити, обслужват ги и пълнят гушите на банките. Това е нашата родна действителност или олигархия. За да си олигарх, трябва да имаш банка, пет-шест огромни предприятия и да си нещо като депутат или заместник-председател на политическа партия. Не че ги няма и такива, но пък чак в това голямо измерение…Смея да твърдя, че ги познавам горе-долу. – Навремето бяхте щастлив, когато събирахте от всички олимпийски спортове шампионитеи медалистите да им дадете премии. Сега пак помагате на спорта, но „по договор“.  – А „по договор“, даваме им заплати всеки месец и отделно превеждаме на разни федерации пари. – Колко по-различно емоционално е?  – Това е работа на парче. Трябва да има стратегия. Взели от мен, като свърша парите, ще им кажа, че нямам повече, ще идат при друг…Закърпват се едни дупки. Или трябва стратегия, или нищо. Направо ѝ се чудя на Илиана Раева. По цял ден бръмчи и пак удържа фронта. Браво на нея! Знаете по-добре каква е ситуацията в борбата. Не са проблем парите, дори и кадрите вече не са проблем. Проблемът е, че няма материал с какво да работим. Това е цялата работа. – Петнайсетина години правехте голям футбол в малък град. Разбихте двуполюсния синьо-червен модел, отборът ви игра и в групи на Лига Европа, и в елиминации през пролетта. Как гледате сега на това време, когато сте начело на един от двата гранда на България?  – Беше много интересно време. Още хората не бяха избягали, градът беше малко по-голям. Имаше ентусиазъм. – Сещате ли се за онези години?  – Хубаво беше, да. Не мога да го отрека. Но нещата вече са в съвсем друга посока. Хората са се готвили години наред, защото са знаели, че ще ги има тези групови фази на евротурнирите и т.н. Примерно в Копенхаген се обединяват два отбора 5-6 години преди да почнат груповите фази, държавата застава зад тях и казва, че трябва да се направи един отбор, който всяка година да бъде лицето на Дания. Тук вече УЕФА и ФИФА развъртяха големите пари. Виждаш какво става, няма слаби отбори. Всеки се бори да изкара кинтите. Един път ще ти мине номера да пробиеш играчи на другия отбор, за да влезеш някъде. Втори път ще ти мине номера да купиш съдия от Европа. Но старите хора са казали – един път стомна за вода, втори път и на третия ще се счупи. Аз не съм мегаломан да си представям такива розови сънища и да живея в тях, а и не съм мечтател като целия китайски народ. Но знам, че ако имаш що-годе добър отбор не е невъзможно донякъде да се промъкнеш. Има и голяма доза късмет. Някои от големите отбори подценяват турнира Лига Европа. Примерно немските тимове не ги интересува това състезание, за английските да не говорим. Но французи и испанци да не ти се падат. Те си признават всеки един турнир. Наистина е хубаво, но се разровете в статистиката – ЦСКА с четири мача играе полуфинал, а ти с четири мача не можеш да се докопаш до плейофа. При „Левски” е същата история – с три-четири мача – четвъртфинал. Евала на Платини, ако той е измислил Лига на нациите, защото ставаха едни безсмислени мачове на националните отбори. Пък и никой не ще да играе с нас, защото покупателна способност ли имаме,стадион ли имаме като хората, какво имаме? Нищо нямаме. Сега виж колко е интересно – като биеш, се качваш нагоре, има някакви минимални финансови стимули. Има си интрига. Ето Грузия вече се класира за по-горното ниво, а Полша с Левандовски отпадна в по-долното. – Пътувате много често до Китай. Ще изгрее ли от Изток и финансовото слънце за българската икономика?  – Много се надявам да се случат някои проекти с китайско участие. Премиерът на Китай беше тук и мисля, че се разбраха с нашето правителство. Ако се случат, според мен брутният вътрешен продукт на държавата рязко ще скочи и ще се създадат доста работни места. По мои груби сметки са около 10-15 хиляди. Дано да се случат, защото с политиците е малко като с футболните съдии – говори се с тях, ама никога не им вярваш. – За финал един личен въпрос. Вярно ли е, че напоследък разпускате през уикендите с физическа работа, заедно с вашите служители, във фермата ви в Бялка?  – Да, имам си ферма, коне, крави, бикове, овце и си бачкам. Даже като свърша с вас, имам една среща и отивам към Ловеч, защото тук вече въздухът не ми понася. Плуват много акули, а аз съм кротушка. Да не вземе да ме глътне някой.", "date": "2018.10.21", "title": " Гриша Ганчев ексклузивно пред „Труд“: ЦСКА има 15-16 емблеми, не знам коя купихме"}
{"url": "https://trud.bg/%d0%b5%d0%b2%d1%80%d0%be%d0%ba%d0%be%d0%bc%d0%b8%d1%81%d0%b0%d1%80%d1%8f%d1%82-%d0%bc%d0%b0%d1%80%d0%b8%d1%8f-%d0%b3%d0%b0%d0%b1%d1%80%d0%b8%d0%b5%d0%bb-%d0%b5%d0%b2%d0%b0-%d0%bc%d0%b0%d0%b9%d0%b4/", "text": "С теб съм. Важният си ти! Трафикът на хора е сериозен проблем – разговор с Олга, Ян, експерти и съмишленици. Така е озаглавен форумът, който ще се проведе на 2 ноември във ВТУ „Св.Св. Кирил и методий”. Участие в него ще вземат еврокомисарят Мария Габриел, евродепутатът Ева Майдел и депутатът Цветан Цветанов, който е председател на Комисията по вътрешна сигурност и обществен ред в Народното събрание. Своята история пред участниците във форума ще разкаже Олга – младата жена получава примамливо предложение за добра работа и заминава в чужбина, където става жертва на трафик. Помощ да се избави тя получава от инспектора Ян Смит, от депутата Цветан §ветанов и от Антоанета Василева, експерт и консултант по линия на противодействието на трафика на хора. Те са причината днес Олга да живее пълноценно. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2018.10.21", "title": " Еврокомисарят Мария Габриел, Ева Майдел и Цветан Цветанов ще участват във форум на ВТУ за трафика на хора\t\t\t"}
{"url": "https://trud.bg/%d0%bf%d0%b5%d0%ba%d1%82%d0%b8%d0%bd%d1%8a%d1%82-%d0%b2-%d0%b4%d1%8e%d0%bb%d0%b8%d1%82%d0%b5-%d1%87%d0%b8%d1%81%d1%82%d0%b8-%d1%82%d0%be%d0%ba%d1%81%d0%b8%d0%bd%d0%b8%d1%82%d0%b5/", "text": "Можем да съхраним плодовете чак до Коледа Специално за “Труд” д-р Людмила Емилова продължава своята поредица на дълголетието. Тя е лекар с три специалности – вътрешни болести, кардиология и ревматология и здравен мениджмънт. След като изпитва системата за лечение с плодове, чай и мед върху себе си и успява да се спаси от много тежки болести, решава, че ще се довери на природосъобразната медицина. Насърчава я създателката на метода Лидия Ковачева. През 1993 г. д-р Емилова открива медицинския си център за безлекарствено лечение, през който са преминали над 45 000 пациенти от цял свят. Мнозина са се спасили от шаблонно дефинираните от официалната медицина като нелечими заболявания и като бонус са стопили килограми, при това с траен ефект. През 1997 г. д-р Емилова става единственият български член на Лекарската асоциация към Обществото за натурална хигиена на САЩ.  Дюлята, която у нас е много популярна, е не толкова известна за широката част любители на плодове по света. Тя е единственият представител на цял род (Cydonia) на семейство Розови (Rosales). Растението води своето начало от гористи и скалисти местности в Югоизточна Азия, откъдето през Древна Елада и Рим е пренесено и в Европа. Дюлята има качеството да се адаптира при широк спектър разлики във факторите на околната среда. Понася добре както по-сух, така и по-влажен климат. При отглеждането си не се третира с химически препарати и това увеличава ценните й качества за здравето. Дюлята представлява истинска бомба от витамини и други полезни вещества. Съдържа провитамин А, витамини С, Е, В1, В6 и РР. Тя е един от плодовете с най-високо съдържание на пектин, и разбира се, е по-добрият избор от приемане пектин на прах, защото цялата дюля е богата още и на калий, калций, магнезий, желязо, незаменими органични киселини, етерични масла и други открити и неоткрити от науката ценни съставки. Комбинацията от голямо количество аскорбинова киселина (витамин С) и пектин прави дюлята отличен адсорбент. С нея може да очистите организма си от тежки метали и различни отрови. Плодът има доказан ефект и за превенция при атеросклероза, тромбоза и други съдови проблеми. Заради високото съдържание на фибри дюлите са добър избор за хората, които искат да отслабнат и да задържат трайно резултата. Те имат широко приложение в народната медицина. Прясно изцеденият сок от  добре узрели дюли е бил популярен като противовъзпалително действие. Плодът се ползвал като ефективно средство срещу анемия. Предците ни са го прилагали за подобряване на апетита, срещу безсъние и обща отпадналост. Чай от дюлеви листа се препоръчва за овладяване притъпите на астма. От сърцевината на плодовете може да се приготви извлек срещу кашлица, като при варенето се добавят и счукани орехи, заедно с черупките. Лично аз съм го приготвяла за моите деца и внуци. Семената на дюлята са богати на минерали, но трябва да сме внимателни с тях. Съдържат амигдалин, често наричан витамин В17, който в големи дози може да е токсичен. Същата е ситуацията и със семките на ябълката, крушата и др. Дюлята, като всички плодове, е най-полезна, откъсната от дървото и съхранена правилно. Като късна реколта в градината, жълтите плодове продължават да зреят и след прибирането си и може да се консумират през цялата зима. Подобно на мушмулите, райските ябълки, бананите, авокадото, кивито, под въздействие на ензимите, съдържащи се в тях, повишават съдържанието на плодови захари и целулозата им омеква. Доузряващите дюли носят лек, приятен аромат в помещенията за съхранение и много свежо настроение в ледените дни. Според вкусовите си качества дюлите са или със стипчив вкус, или по-сочни. За директна консумация препоръчвам втория вид, а от другите може да си приготвим смути, чай, пресен сок, да ги изпечем без захар и др. Към зелените листа на смутито вместо банан или ябълка е добре в зимния сезон да се прибави дюля. Вкусът е много свеж и зареждащ. При консумацията е важно да знаем, че заради наличието на дъбилни вещества обаче тя действа запичащо. За това я препоръчвам в менюто на пациенти със синдром на лесно дразнимото дебело черво. При тежък хроничен запек тя трябва да се избягва. Може да включим дюли отново след излекуването му чрез плодолечение и хидроколонтерапия. Не случайно в рецептите на уникалния български лечител Петър Димков този плод се комбинира с мед, за да се избегне поява на запек. Димков посочва въз основа на наблюденията си, че суровият дюлев сок помага срещу възпаления на устната кухина, а също и при упорити повърхностни рани. Той дава съвети и за приготвянето на студен извлек от дюли, като се ползват семенните части за спиране на кашлица и общо укрепване. Изпитани в хиляди случаи, следващите рецепти са изключително полезни, макар и непретенциозни. Към тях бих прибавила и още няколко от националната традиция, своя опит и споделеното от пациенти. 1. Нарязана на едри парчета дюля се сварява до омекване в малко вода, без захар, с прибавени няколко зрънца карамфил и късчета канела. Пациенти с диабет пият тази вода и се чувстват добре. Известно е, че гликемичният индекс на дюлите е 35, а гликемичният товар – 4. Това ги прави подходящи и за хората със захарна болест, разбира се, при умерена консумация. 2. По-сочна дюля се настъргва или пасира, прибавят се лимонов сок, малко мед и канела. 3. Семената, заедно с „кутийките”, на 5-6 дюли се накисват с чаша вода (изворна или Канген) и се оставят за 3-4 часа на стайна температура. Приема се на малки порции през деня за спиране на упорита кашлица. Семената трябва да остават цели, защото при раздробяването им се отделя отровното вещество глюкозид. Природата го е вложила, за да пази от вредители носителя на нов живот – семенцето. В естествена среда от него може да се роди нова дюля и ние да се радваме на плодовете й и да черпим здраве от нея. Правилно съхранена, дюлята може да ни радва в прясно състояние дори на коледната трапеза. Все пак, повечето хора предпочитат да я консумират, когато е преминала термична обработка. Заради високото съдържание на пектин, който е всеизвестен с желиращите си свойства, основното приложение на дюлята е при направа на различни видове конфитюри, сладка и мармалади, но изсушените плодове са и прекрасна основа за приготвяне на ошаф. Съветът ми е да се използва с предимство той, защото в сладката има вложена много захар, вредна за здравето. Естествено узрели под златните есенни лъчи на слънцето, дюлите са полезен антиоксидант и имуностимулатор за добро здраве през идващите студени месеци.   Пудинг от сушена дюля Продукти: 50 г резени сушена дюля,  100 г пресни фурми,  1 кафена лъжичка брашно от рожков,  ванилия на вкус  180 мл вода Приготвяне: Всички съставки се смилат във високоскоростен блендер до получаване на плътна и гладка смес. При необходимост можем да добавим допълнително малко вода. Рецептата е на Веселин Станков – консултант-сътрудник в медицинския център на д-р Емилова.", "date": "2018.10.21", "title": " Пектинът в дюлите чисти токсините\t\t\t"}
{"url": "https://trud.bg/%d1%82%d0%b8%d1%80-%d1%81%d0%b5-%d1%83%d0%b4%d0%b0%d1%80%d0%b8-%d0%b2-%d1%82%d0%b0%d0%b1%d0%b5%d0%bb%d0%b8-%d0%b8-%d1%81%d0%b5-%d0%bf%d1%80%d0%b5%d0%be%d0%b1%d1%8a%d1%80%d0%bd%d0%b0-%d0%ba%d1%80%d0%b0/", "text": "Пътен инцидент е станал на Околовръстния път преди разклона за с. Казичене, съобщиха от МВР. Сигналът е подаден около 12 часа днес. По първоначални данни ТИР, движейки се по Околовръстен път, преди разклона за с. Казичене, се е ударил в информационните табели на пътя и се е преобърнал. На място веднага са изпратени екипи на полицията, пожарната и Бърза помощ. Временно е ограничено движението на моторни превозни средства в района. Пострадал е водачът на камиона. Той е приет в СО на УМБАЛ „Св. Анна“ в много тежко състояние със съмнения за фрактура на череп, съобщиха от лечебното заведение. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.21", "title": " Тир се удари в табели и се преобърна край Казичене\t\t\t"}
{"url": "https://trud.bg/%d0%b7%d0%b0%d1%85%d0%b0%d1%80%d0%b8%d0%b5%d0%b2%d0%b0-%d1%80%d0%b0%d0%b7%d0%b3%d0%be%d0%b2%d0%b0%d1%80%d1%8f-%d1%81-%d0%bc%d0%b8%d0%bd%d0%b8%d1%81%d1%82%d1%8a%d1%80%d0%b0-%d0%bd%d0%b0-%d1%89%d0%b0/", "text": "Като част от делегацията на премиера Борисов в Обединените арабски емирства външният ни министър Екатерина Захариева проведе работни срещи с държавния министър на щастието Ухуд ал Руми и държавния министър на външните работи за културна дипломация Заки Нусейбах. “Надявам се скоро да ми гостуват в България”, написа Захариева във Фейсбук. На срещата присъства посланикът на ОАЕ в София Абдулуахаб ал Нажар и държавният министър на външните работи за културна дипломация Заки Нусейбах. Представител на външно министерство на ОАЕ обясни, че основната задача на министъра на щастието е да прави хората щастливи и да дава гласност на добрите новини. Той подчерта, че повечето хора в емирствата се чувстват щастливи и по тази причина министъра на щастието имал малко работа. Постът в кабинета на ОАЕ за министър на щастието е създаден през февруари 2016 г., когато го заема Ухуд ал Руми. Участвах в срещата на премиера Борисов с Мохамед бин Зайед ал Нахян, коронованият принц на Абу Даби и заместник-върховен командир на въоръжените сили на Обединените арабски емирства, съобщи още Захариева. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2018.10.21", "title": " Захариева се срещна с министъра на щастието в ОАЕ"}
{"url": "https://trud.bg/%d1%81%d1%82%d0%be%d0%b9%d1%87%d0%be-%d0%bf%d1%80%d0%b0%d1%82%d0%b8-%d1%85%d0%b5%d1%80%d0%be-%d0%ba%d1%8a%d0%bc-%d0%b1%d0%b5%d0%b7%d0%b4%d0%bd%d0%b0%d1%82%d0%b0/", "text": "Българското дерби в Казахстан завърши с радост за Стойчо Младенов и сълзи за Димитър Димитров. „Кайсар“ победи „Иртиш“ с 1:0 и прати отбора на Херо към бездната – изпадане от елитната дивизия. В Павлодар единствения гол вкара Александър Марочкин в 29-ата минута. С победата „Кайсар“ на практика узакони оставането си в първа дивизия на Казахстан. И не само тимът на Младенов е едва на три точки от четвъртото място три кръга преди края на шампионата. Само 4 отбора от елита имат по-добра голова разлика от „вълците“ на Стойчо. „ Иртиш“ е на предпоследно място и след двете поредни победи продължава да трепери. След Херо е третият български треньор в първенството. Николай Костов загуби със своя „Шахтьор“ (Караганди) домакинството срещу „Актобе“. Хрвойе Миличевич вкара гола, който вероятно ще прати българския наставник във втора лига. Три кръга преди края „Астана“ вече и на теория е шампион на Казахстан. Единственият конкурент „Кайрат“ неочаквано завърши 0:0 у дома с „Тобол“ и изостава на десет точки.", "date": "2018.10.21", "title": " Стойчо прати Херо към бездната"}
{"url": "https://trud.bg/%d1%81%d0%bb%d0%b5%d0%b4-11-%d0%b3%d0%be%d0%b4%d0%b8%d0%bd%d0%b8-%d0%b5%d0%bb-%d0%ba%d0%bb%d0%b0%d1%81%d0%b8%d0%ba%d0%be-%d0%b1%d0%b5%d0%b7-%d0%bc%d0%b5%d1%81%d0%b8-%d0%b8-%d0%ba%d1%807/", "text": "След 11 години за първи път най-чаканото дерби в света между „Реал” и „Барселона” ще мине без Кристиано Роналдо и Лионел Меси. Португалецът напусна „Сантяго Бернабеу” в посока „Ювентус”, а аржентинецът счупи ръка при победата на „Барселона” с 4:2 над „Севиля”, при която вкара втория гол. През ноември 2007-а датира последното Ел Класико, в което и двете мегазвезди на футбола не играха. Тогава Роналдо все още беше в „Манчестър Юнайтед”, а Меси лекуваше разтегнат мускул. В онзи мач „Реал” спечели с 1:0 с гол на Жулио Баптиста и стана шампион, а „Барса” остана едва трета в класирането. Два пъти от 2004 година Лео пропусна големия мач. И нито веднъж без него „Барса” не спечели. В първия случай Меси не игра при 1:1 на „Бернабеу”, но след това отборът спечели Шампионската лига и Примера дивисион. Аржентинецът е голмайстор №1 в историята на Ел Класико с 26 попадения. След него са Роналдо и Алфредо ди Стефано – по 18. Дори без Меси „Барселона” ще излезе като фаворит на „Бернабеу”. „Реал” е в серия от четири поредни загуби след конфузното 1:2 с „Леванте”. Треньорът Хулен Лопетеги явно ще запази поста си поне до Ел Класико, което може да е и последният му мач начело на европейския шампион. Преди да се контузи, Меси направи това, което всички очакват – асистенция за гол на Филипе Коутиньо и собствено марково попадение. Меси трябва да се върне за другото голямо дерби срещу „Атлетико”.", "date": "2018.10.21", "title": " След 11 години  Ел Класико без Меси и КР7"}
{"url": "https://trud.bg/%d1%80%d0%b0%d0%b4%d0%b0-%d0%b4%d0%be%d0%b1%d1%80%d0%b8%d1%8f%d0%bd%d0%be%d0%b2%d0%b0-%d0%b6%d0%b5%d0%bd%d0%b0-%d0%b7%d0%b0%d0%ba%d0%bb%d1%8e%d1%87%d0%b5%d0%bd%d0%b0-%d0%b2-%d1%81%d0%b0/", "text": "С послание от Любомир Левчев завърши юбилейното тържество на поетесата Рада Добриянова, която събра за своята 70-годишнина над 150 почитатели на поезията в Софийска градска художествена галерия в топлата вечер на 18 октомври 2018 г. „Скъпа Рада, поздравявам те с двойния празник – твоя юбилей и новата ти книга „Капки от дни”. Когато я прочетох, си спомних, че някога мислех: илюзиите ни стават описуеми, едва когато ги загубим. Но ти си изключение. Защото ти разказваш и описваш илюзии, мечти, утопии с „думи, които не кънтят на кухо”. През телескопа на душата ти проглеждам в Храма на изкуството – с цялата пъстрота на дъхащата родна природа и Коледните звънци, с препратките към библейски текстове и философията на древните елини, с премахването на границите, които модерността изисква” – с тези думи живият класик на българската литература Любомир Левчев даде своята оценка за нейното творчество. Поетесата получи поздравителен адрес и от председателя на Съюза на българските писатели Боян Ангелов. Беше прочетено и послание от далечна Австралия – колегата по перо Гад Бен-Мейр отправи топли думи към Рада, с която са издали съвместната стихосбирка „Двойна лира” (български – английски език). Под надслов „50 години в каприза на перото” се състоя Юбилейно вариете, а водещата Евелина Тодорова и самата Рада Добриянова умело редуваха стихове от новата стихосбирка „Капки от дни” с класическа музика, литературно-критически анализ, белетристичено произведение, поп и рап музика. В продължилата два часа програма се включиха проф. Благовеста Константинова и д-р ас. Благовеста Ангелова, дует „Мания”, студентите от Нов български университет – Адриан Беляшки, Силвина Панкова и Михаил Бизеранов, писателят БожидарТомов, актьорите Стефан Попов и Силва Аврамова, проф. д-р Симо Лазаров, доц. д-р Росица Бечева, поетът Владимир Виденов и белетристката Здравка Евтимова. Имах честта да проследя творческите стъпки на Рада Добриянова, която достигна творческа зрелост по оригинален начин. Годините на писателски изяви за нея не са банална житейска тежест, а ароматните, кехлибарени гроздове на благодатна есен. Дебютирала с поезия през 70-те години на 20 век, през следващите десетилетия тя опита сполучливо перото си в късия разказ, романа, драматургията и импресията, за да се посвети изцяло на поезията през последните десетина години. Това спираловидно движение ни подсказва, че тя е чужда на постигнатото статукво, непокорният ѝ дух жадува нови простори, нова интелектуална почва за израстване. В живота и в творческите си изяви тя остава докрай вярна на импровизацията. Двадесет години вече Рада Добриянова е подвластна на езиковата и литературна двойственост. Живее в Швеция, под лъчите на най-красивото съзвездие – „Касиопея”, като запазва националната си физиономичност, привнасяйки в българската поезия причудливи наименования, далечни топоси, еретични идеи, модерни словесни конструкции от скандинавската литература. Това е неизбежно с оглед на преводаческата ѝ дейност. Експериментите при нея са правило, а не изключение. Те са характеристика на несекващата ѝ виталност, защото възприема поезията като вихър от контрастни емоции. Рада Добриянова умее да разказва в стихове – при нея пулсира една индивидуална ритмика, която не е съобразена с добре познатите класически стихосложения. Тя е твърде близка до дуендето и свободния стих, на който се обляга и Любомир Левчев и изповядва религията на надеждата. Днес, когато лошата новина е водеща и ни преследва от всевъзможни медии, а хейтърството е превърнато в стил, нейната поезия призовава за хармонично съжителство на всички живи и мъртви същества. Личната ѝ философия проповядва единение, бохемско изживяване на всеки миг. До такава степен, че метафората „празни страници в сърцето” ни врича да събираме, а не да разделяме. Виждаме го отчетливо и в стихотворението „Душа”: Душата е мост между  дълбокия Космос  и земната трева.  Душата е гатанка  на любовта,  която слънчевият пръст  скулптира. Поезията не би трябвало да трови читателя. Дори баналният житейски проблем може да бъде част от красива фреска, в която светулката е „смарагд в кехлибарена шапка”. Това именно иска да ни внуши Рада Добриянова, добронамерено, в прегръдката на своята прозирна същност. Самото ѝ име като семантика я обрича на благородство и светлина. Преди половин век Ролан Барт написа: „Стилът е лична работа на писателя, негово великолепие и негов затвор, той е неговата самота”. Вероятно Рада Добриянова не е прочела това определение, но тя сама, интуитивно, написа за себе си: „Аз съм само една жена, заключена в саркофага на поезията”. Но в този саркофаг тя изплита такава необятност! Бих казала, че най-новата стихосбирка е нейната най-българска изповед. В „Капки от дни” тя отново е пътешественичката, която седи на въображаем „Небесен стол”, но все по-често се завръща в София, за да чуе звъна на трамваите или да прегърне статуята на Алеко, зареяла поглед по „Витошка”, или в Свищов – „град акварелен от сънища нов”, или да тръгне „с Яворов след македонски силуети”. Пътуването продължава – все така страстно, все така любопитно – в канавата на историята и цивилизацията, на родните корени и на вселенските избухвания.", "date": "2018.10.21", "title": " Рада Добриянова – жена, заключена в саркофага на поезията"}
{"url": "https://trud.bg/%d1%83%d1%87%d0%b5%d0%bd%d0%b8-%d1%81%d0%b0-%d1%83%d1%81%d0%bf%d0%b5%d0%bb%d0%b8-%d0%b4%d0%b0-%d0%be%d1%82%d1%81%d1%82%d1%80%d0%b0%d0%bd%d1%8f%d1%82-%d0%b2%d0%b8%d1%80%d1%83%d1%81%d0%b0-%d1%85%d0%b8/", "text": "Нова надежда за носителите на ХИВ – учени от Барселона съобщиха, че са успели да отстранят вируса напълно с помощта на стволови клетки. За пръв път, откакто се прилага антиретровирусна терапия, те са премахнали ХИВ от кръвта и тъканите на пациенти. Редовният анализ на кръвта у шестима пациенти, на които били присадени стволови клетки, показал, че ХИВ не е открит в кръвта и тъканите им. У един от пациентите не били открити дори антитела. Новият метод на трансплантация на стволови клетки е базиран върху единствения случай, свързан с пълно оздравяване на заразен пациент. Въз основа на сложна терапия, приложена на берлинчанина Тимъти, у когото бе открита рядка мутация на протеина CCR5 Delta 32, испанските медици разработили уникален механизъм за „пречистване” на заразените с вируса клетки. Учените отбелязват, че цялостната трансплантация на стволови клетки отнема 18 месеца, а за приготвяне на противовирусните съставки се използват кръв от пъпната връв и течност от костния мозък, информира БТА. Все още обаче е рано да се каже дали експериментът е успешен. През следващите месеци медиците ще следят здравословното състояние на първия подложен на подобна операция пациент. Ако резултатите се потвърдят, това ще е голям пробив в борбата с ХИВ. В България само през тази година са регистрирани около 161 нови случая на заразени с вируса. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.21", "title": " Учени са успели да отстранят вируса ХИВ от кръвта на пациенти с помощта на стволови клетки"}
{"url": "https://trud.bg/%d0%b2-%d0%b0%d1%84%d0%b3%d0%b0%d0%bd%d0%b8%d1%81%d1%82%d0%b0%d0%bd-%d0%b1%d0%b5-%d0%bf%d0%be%d0%b4%d0%bd%d0%be%d0%b2%d0%b5%d0%bd%d0%be-%d0%b3%d0%bb%d0%b0%d1%81%d1%83%d0%b2%d0%b0%d0%bd%d0%b5%d1%82/", "text": "Вторият ден от гласуването на парламентарните избори в Афганистан започна в 7,00 ч. (местно време) тази сутрин, след като стотици избирателни секции останаха затворени предишния ден поради технически проблеми. Близо 401 секции (от общо 4900), които бяха затворени вчера, днес ще работят до 16,00 ч. следобед, заяви председателят на Независимата избирателна комисия Абдул Бади Саяд, цитиран от ДПА. Над три милиона души са гласували вчера, а още се очакват данни от 253 секции, добави той. Според Томас Рутиг, директор на аналитичната компания „Афганистан аналисис нетуърк“ (Мрежа за анализи на Афганистан), изборите са най-лошо организираните от 2004 г. По думите му те са хаотични, зле подготвени, биометричните устройства са пристигнали прекалено късно, за да бъдат обучени членовете на избирателните комисии да работят с тях, а контролът от централната избирателна комисия е слаб. Саяд призна слабостите и небрежността на персонала на комисиите, като се оправда, че на много места хората, наети за вота в някои провинции, не са се явили поради заплахите на талибаните. При общо 192 инцидента със сигурността вчера в страната са убити 28 души, 102-ма са ранени, обяви вътрешният министър Ваис Ахмад Бармак по телевизия „Толо Нюз“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.21", "title": " В Афганистан бе подновено гласуването за парламент"}
{"url": "https://trud.bg/%d1%81%d0%bb%d0%b0%d0%b2%d1%87%d0%be-%d0%ba%d1%80%d0%b0%d1%81%d0%b8%d0%bd%d1%81%d0%ba%d0%b8-%d0%b5%d0%b4%d0%b8%d0%bd-%d1%80%d0%b5%d0%bd%d0%b5%d0%b3%d0%b0%d1%82/", "text": "За пореден път показваме “гениалното” си умение да живеем без истински първенци, да отритваме естествени водачи Славчо Красински /1908-1984 г./ с рождено име Венцеслав Кръстев се е сдобил с некрасното прозвище “ренегат”. Което в 30-те години на ХХ век получават отреклите се или напусналите комунистическите идеи. След 9.ІХ.1944 г. неприятната думичка става клеймо, следващо докрай притежателя си като зла съдба. Славчо Красински е най-видният носител на ренегатлъка, защото тогава е най-талантливият писател, скъсал с лявото. В 1929 г. излиза първата му книга – стихосбирката “Вистрел”. Далеч преди това той вече е бил посветен в левите идеи. Баща му Генко Кръстев е един от водачите на въстанието през 1923 г. След потушаването му емигрира в СССР, където е лидер на българската емиграция в Украйна. През есента на 1941 г. става жертва на последните Сталинови репресии до края на войната в 1945 г. Размирният син също участва в бунта и попада в ареста. Спасява го дядо му, опълченец от 1877 г., носител на високото руско бойно отличие Георгиевски кръст. Според българския военен устав всички с пагони трябвало да козируват на кавалера на ордена. Дядото нахлул при офицера, чието прозвище Черния капитан говори за ролята му през септември 1923 г. Но и той се стъписал пред дръзкия старец. Става, козирува и след кратък разговор предава внука да бъде довъзпитан от опълченеца. Който за парлама го подкарва с няколко шамара. Поетът тогава не е е бил навършил 18 години, но непълнолетието нямало да го спаси. През 1925 г. Красински е арестуван в София след атентата в църквата “Света Неделя”. Дали е било заради реална политическа дейност или вече е влязъл в списъка? Така и той става част от неизменната родна “номенклатура” на неприетите и гонените от всеки режим. Но и в 1925 г. пак се радва на щастлива развръзка – неизвестно и необяснимо защо. При излизането на “Вистрел” лявата критика го посреща като новия Смирненски. Друг на негово място би се задоволил да бъде лидер на сериозно крило от българската литература. Но Сл. Красински е като големите ни поети – чисто проба творец, който се хвърля в дебрите на живота, за да разпалва в себе си пламъка на сътворяването. А това по принцип значи и непринадлежност към тези, които си мислят, че им принадлежиш. Греховете му според догматиката на 30-те години са и творчески, и житейски. Той се влюбва и се жени за генералска дъщеря. Но ужасът на бившите му съидейници идва и от това, че кум му става Александър Цанков. Професорът, оглавил преврата от юни 1925 г. и дълго наричан Кръволок. Но съм убеден, че Сл. Красински не е преследвал социално благополучие, а е следвал любовта си. Няма да забравя как в края на живота си, деликатно издебвайки отсъствието на втората си жена, артистка от Врачанския театър, споделяше огромната си обич към покойната първа жена. Като не забравяше да похвали и грижовната Венета. Но думите му за нея изглеждаха като пепел от другаде горяла жар. Творческата му “изневяра” е скъсването със социалната и бунтарската тематика в стиховете. Като в някои от тях се прокрадва и мотивът за раздялата с младежките идеали, обагрен с носталгия и себеирония. Капак за клеймото “ренегат” Сл. Красински си извоюва със сътрудничеството си в сп. “Златорог”, започнало в началото на 30-те години. Такова нещо левите тогава са определяли като тежък идеен грях. Макар че мнозина от тях да са се стремели да попаднат на страниците му. Винаги предизвикателен с поведението си, с идейния си поврат Сл. Красински става една от скандалните литературни фигури на 30-те години на миналия век. Но, докато така се формира обществения му образ, той с много по-малко шум създава и литературния си. Най-привлекателните черти от него откриваме в поетичните сборници “Пролетен гост” /1932 г./ и “Зелени облаци” /1938 г./ и в романа за юноши “Животът на трима ученици” /1939 г./. Много десетилетия вече се правим, че тези книги не са сред литературната класика и че авторът им не е сред големите писатели на 30-те години. И не само в тях. А и много време се правим, че тълкуваме творчеството му. Което съотнасяме към подражанието или следването на поезията на Сергей Есенин. Свещената простота, правеща се на свещена ученост, умира да намира аналогии там, където ги няма. Нерядко с цел да омаловажи българския автор. Вместо анализ и оценка – хоп, сравнение с авторитет, което звучи като укор или потупване по рамото. А поезията на Сл. Красински се явява едно от ярките представителства на българската идентичност. Българинът, смятан за чужд на християнската мистичност и за това – нехристиянин, всъщност благоговее пред всемогъществото на мирозданието, което го е направило вярващ. Бог не му се явява само като творец и създател на морализаторски текстове и забрани. Той му се показва като обгърнала го цялостност, която и хармонизира личността и поведението й. Наречете това български модел, страст към хармония, но то винаги си остава най-характерното за нас. И несъмнено Сл. Красински притежава духовно-словесната мощ да го изобрази. А “Животът на трима ученици” е роман за безкрайните пакости и въображение на възмъжаващите деца, в който писателят гради сюжета си и чрез опита на своето юношество. Раздразнението от дамгосването довежда Сл. Красински до литературен отговор. Пише и публикува сборника с разкази “Пропаднали революционери”, чиито сюжети е взел от собствени преживявания, споделяния и наблюдения. Макар и издадени и след 1989 г., те останаха встрани от аргументацията на пропагандата за морална недостатъчност на носителите на Идеята. Обяснението е литературно невежество във всичките му форми. Ала такова не е липсвало на властвалите след 1944 г. Сл. Красински е един от първите изпратени в познатите му от 1925 г. килии. Според публикувани след 1989 г. документи той не се е бил държал достойно. Не одобрявам съдничеството. И затова винаги съветвам обществените “прокурори” да се поставят на мястото на обвинените от тях. Та тогава да съдят. За мене винаги е важен крайният резултат. А за Сл. Красински той е: писателят не става довереник на властта и не прави компромиси с творчеството си. Но и ще разкажа предадената ми от него история от ареста, неописана от документи. В пълната с интелектуалци килия един писател намира скрито в сламеник писмо. То е било писано от осъден на смърт за политическа дейност преди 9.ІХ.1944 г. Човекът разказвал за разкриването и залавянето си и посочвал името на предалия го съидейник. Между арестантите се разгорял спор. Повечето от тях искали да унищожат писмото, обобщавайки: “Какво ни интересуват тия комунисти”. Разбираемо за времето на крайно противопоставяне, за натрупаната горчилка и злост. Впрочем на такива думи се наслушахме и в днешното противопоставяне: “Какво ни интересуват другите”. Сл. Красински се запънал: “Човешки съдби са. Това е завет на осъден на смърт.” Спечелил спора и предал писмото. Тълкувайте както си щете историята, но не я обяснявайте като опит да отърве кожата. Той просто не знаеше как се прави това. Не му е било леко и след поредното спасение. 9.ІХ.1944 г. разполовява живота му и календарно. А написаното от него в новото, двойно по-дълго за творчество време, е доста по-малко от сътвореното през младостта му. Вярно, и стиховете му са все така талантливи, и драмите “Фиданките цъфтят” и “Чутна Яна” са имали своя успех. Но сред новите литературни лъвове на него са му посочвали място в периферията. Дори също недолюбваният му връстник Атанас Далчев е бил по-тачен. Като че за пореден път показваме “гениалното” си умение да живеем без истински първенци, да отритваме естествени водачи. Просто вече не знам как някой изгонен може да бъде върнат на полагащото му се място в литературата. А трябва, трябва… ЗВУЧИ ДЪЛБОКО  из полето най-хубавия стих в света  стиха на слънцето, поета  на нашта пролетна земя. Ечат разбойнишки дъбрави,  реки и птици, и цветя  прииждат, пеят, възвестяват  победата на пролетта. Така и аз в живота влезох  ведно със всички цветове  и тази слънчева поезия  донесох в свойте стихове. Раззеленелите полета  блестят вдън моите очи  и върху устните ми свети  меда на мойте младини. Не слушам критики, ни книги  и всичко ми е все едно —  тъй както съм роден, пристигам  по-прост от мирис на сено. И вашто глупаво приличие  не искам и да знам дори —  сърцето ми в пожар лиричен  гори — и нека изгори!  • • •  КЪМ ЗАЛЕЗА върви по здрача  една усмихната жена,  на позлатените клепачи  играят капки светлина. Върви и гледа как пред нея  блести избистрената вис –  от радост устните u греят  като намокрен, пресен лист. Белеят в здрача рамената,  плътта ухае и зове –  червени макове в житата  люлеят жадни цветове. Угасне в сенките и мине  отново в блесналия път –  след нея тишината синя  дъхти на топла, млада плът. И бавно гаснат висините,  шумят уханни тъмнини  като водите, във които  се къпят влюбени жени. И класовете шепнат в здрача  на всеки пътник из нощта  как мина с грейнали клепачи  една усмихната жена.  • • •  ЗАДИМИ ЕСЕНТА из полето,  заприказва по листите дъжд —  самотата заседне в сърцето  и ме сдави скръбта изведнъж. В тези дни мълчалив и унесен  над преляната чаша седя  и си спомням забравена песен  за раздялата и любовта. И заливам за тебе, о, младост,  и за нашите селски моми,  дето устните с медна услада  ми поднасяха вечер сами. И над спомени поглед отпуснал  вече пия за всичките тях —  дето помня със топлите устни,  дето гюмня със топлия смях. Дето жадно целувах тогава  и под дъжд, и под мрак и луна  и които отдавна забравих  ни по своя, ни тяхна вина. И за вас, мои стари другари  и превърнати в кръвни врази —  имената ви тъжно повтарям  и сърцето така ме боли. А последната вдигам и пея  за прекрасните внуци след нас,  дето не като нас ще живеят  сред печални и зли времена!", "date": "2018.10.21", "title": " Славчо Красински – един „ренегат“\t\t\t"}
{"url": "https://trud.bg/%d1%83%d0%bc%d0%b1%d0%b0%d0%bb-%d1%81%d0%b2-%d0%b0%d0%bd%d0%bd%d0%b0-%d0%b1%d0%b5%d0%b7-%d0%be%d0%bf%d0%b0%d1%81%d0%bd%d0%be%d1%81%d1%82-%d0%b7%d0%b0-%d0%b6%d0%b8%d0%b2%d0%be%d1%82%d0%b0-%d0%b5/", "text": "Шофьорът на ТИР,  , който беше приет в СО на УМБАЛ „Св. Анна“ в много тежко състояние, е хоспитализиран в КАИЛ(реанимация) на болницата. Пациентът е стабилизиран, без пряка опасност за живота, съобщават от лечебното заведение. След обстоен преглед не се потвърдиха първоначалните съмнения за фрактура на череп, съобщават още от болницата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.21", "title": " УМБАЛ „Св. Анна“: Без опасност за живота е шофьорът, който катастрофира край Казичене\t\t\t"}
{"url": "https://trud.bg/%d0%bc%d0%be%d1%81%d0%ba%d0%b2%d0%b0-%d0%b8%d0%b7%d1%82%d0%b5%d0%b3%d0%bb%d1%8f%d0%bd%d0%b5%d1%82%d0%be-%d0%bd%d0%b0-%d1%81%d0%b0%d1%89-%d0%be%d1%82-%d0%b4%d0%be%d0%b3%d0%be%d0%b2%d0%be%d1%80%d0%b0/", "text": "Москва осъди решението на американския президент Доналд Тръмп да изтегли Съединените щати от Договора за ликвидиране на ракетите със среден и малък обсег. Руският заместник-министър на външните работи Сергей Рябков определи действията на Тръмп като „много опасна стъпка“. Сергей Рябков каза още, че ако Съединените щати продължат едностранно да напускат международните споразумения, Русия ще предприеме ответни мерки, включително от „военно-технически характер“. „Не искаме да стигаме дотам“, подчерта същевременно Рябков. Руското министерство на външните работи ще поиска обяснения от съветника по национална сигурност на Белия дом Джон Болтън, който пристига тази вечер в Москва, информира БНР. Програмата му предвижда срещи с министъра на външните работи Сергей Лавров, със секретаря на Съвета за сигурност Николай Патрушев и с президентския помощник Юрий Ушаков. Възможно е Болтън да разговаря и с президента Владимир Путин, намекна говорителят на Кремъл Дмитрий Песков. Москва и Вашингтон отдавна се обвиняват взаимно в неизпълнение на Договора за ракетите със среден и малък обсег, подписан през 1987 г. от съветския лидер Михаил Горбачов и американския президент Роналд Рейгън. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.21", "title": " Москва: Изтеглянето на САЩ от договора за ракетите е „опасна стъпка“"}
{"url": "https://trud.bg/%d1%80%d0%be%d0%bd%d0%b0%d0%bb%d0%b4%d0%be-%d0%bf%d0%b8%d1%88%d0%b5-%d0%b8%d1%81%d1%82%d0%be%d1%80%d0%b8%d1%8f/", "text": "Кристиано Роналдо стана първият футболист, вкарал 400 гола в най-добрите пет първенства в Европа. Попадението на португалеца дойде при първата издънка на „Ювентус” през сезона – домакинско 1:1 срещу „Дженоа”. Голът на Роналдо бе под №5 за „Старата госпожа”. Преди това има 84 за „Манчестър Юнайтед” и 311 за „Реал”. Но Кристиано не е сигурен дали ще завърши като №1 кариерата си. Лео Меси има само 11 гола по-малко – всички за „Барселона”. Максимилиано Алегри, треньорът на „Юве”, обвини футболистите си, че прекалено много са мислили за дуела в Шампионската лига срещу „Манчестър Юнайтед” във вторник. „След като стартирахме добре мача, все едно излязохме от терена – коментира наставникът. – Допуснахме гол, защото не бяхме фокусирани. В Серия А винаги можеш да загубиш точки, не е гаранция, че винаги ще побеждаваме.”", "date": "2018.10.21", "title": " Роналдо пише история"}
{"url": "https://trud.bg/%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%b1%d0%be%d0%b9%d0%ba%d0%be-%d0%b1%d0%be%d1%80%d0%b8%d1%81%d0%be%d0%b2-%d0%be%d0%b1%d1%8f%d0%b2%d0%b8-%d1%87%d0%b5-%d0%bc%d0%be%d0%b6%d0%b5/", "text": "Шефът на „Манчестър сити” Халдун Халифа ал Мубарак готов да обучава безплатно наши футболисти и треньори Започваме да работим активно за подписване на стратегически договор с Обединените арабски емирства в няколко сфери – на изкуствения интелект, образованието, селското стопанство, киберсигурността. Това обяви премиерът на пресконференция в седемзвездния хотел Emirates Palace в Абу Даби. Залата бе осигурена от домакините. Премиерът подчерта, че неслучайно в началото на срещата си с престолонаследника шейх Мохамед бин Зайед Ал Нахаян поставил темата за Западните Балкани. „Колкото и да имаме желание да изнасяме агнета за този пазар, не можем да осигурим необходимите количества, но обединени с други държави от Западните Балкани това би било реалистично. При добра координация бихме могли да сме конкуренция на Австралия и други държави”, подчерта премиерът. Той разказа, че няколко часа след срещата с престолонаследника, той го потърсил по телефона и му съобщил, че изпраща при него шефа на инвестиционните фондове в ОАЕ, с когото разговаряли за различните сфери на сътрудничество. Премиерът разказа, че Шефът на „Манчестър сити” Халдун Халифа ал Мубарак изразил готовност да обучава безплатно наши футболисти и треньори. „Ще изпратя Красен Кралев, да се договарят”, заяви Борисов. Той обясни, че в следващите две седмици екипи от ОАЕ ще дойдат в България да разгледат университетите, индустриалните зони, училищата, в които имаме гениални ученици, които печелят олимпиади. „Ние не искаме някой да ни дава пари. Това, което предлагаме, носи инвестиции, носи принадена стойност”, подчерта премиерът. Според него било реалистично очакването до края на годината стратегическият договор за партньорство с ОАЕ да бъде подготвен и подписан. Попитан дали по примера на емирствата е готов да назначи министър на щастието, Борисов отговори следното – „Ако ме питате дали ще сложа министър на веселбата – няма, ние всеки ден сами и създаваме толкова проблеми, че можем да ги овладеем, но мога да назнача министър на изкуствения интелект.”   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com            ", "date": "2018.10.21", "title": " Премиерът Бойко Борисов обяви, че може да назначи министър на изкуствения интелект\t\t\t"}
{"url": "https://trud.bg/%d0%bc%d1%83%d0%b7%d0%b5%d1%8f%d1%82-%d0%bd%d0%b0-%d1%81%d0%b5%d0%bb%d0%be%d1%82%d0%be-%d0%b2-%d1%80%d1%83%d0%bc%d1%8a%d0%bd%d0%b8%d1%8f-%d0%b8-%d0%bc%d1%83%d0%b7%d0%b5%d0%b9-%d0%b5%d1%82/", "text": "Представители на Етнографски музей на открито „Етър” в Габрово и Музей на селото в Румъния проведоха среща, по време на която бяха обсъдени възможностите за сътрудничество между двете културни институции. Това стана по време на посещение на представители нат „Етър”-а в румънската столица Букурещ. Работата с доброволци; програмите, предназначени за деца и възможностите за съвместни инициативи на международно ниво бяха акцентите по време на разговора. Организации, в които членуват и ЕМО „Етър”, и Музей на селото в Румъния например са: ИКОМ (ICOM – International Council of Museums) и АЕОМ (Асоциация на европейските музеи на открито). Директорът на ЕМО „Етър” доц. д-р Светла Димитрова представи Международния панаир на традиционните занаяти. От Музея на селото в Румъния увериха, че имат интерес от участие на майстори на характерни местни занаяти в това събитие. Двата музея могат да обменят опит в различни работни направления. Обсъдени бяха възможности за разменни гостувания на специалисти с цел оптимизация на дейностите в двете културни институции. Между българския и румънския музеи има много общи характеристики, както и немалко разлики. И двата са създадени като музеи на открито. В румънския са представени характерни особености на архитектурата и социалния бит на населението от различните общности в страната, докато в ЕМО „Етър” е показан региона на Централна Стара планина. Разположен близо до известната в Букурещ Триумфална арка, Музеят на селото представя къщи, църкви, вятърни мелници и различни други сгради, строени до началото на ХХ век в различните области на Румъния. Музеят е открит през 1936 г. Преместването на архитектурни обекти на неговата територия продължава и днес, а посетителите могат да наблюдават самия строителен процес. Тази активност в строителството бе отчетена като добра възможност за съвместни инициативи между двата музея. В ЕМО „Етър” вече няколко пъти се провежда образователната инициатива „В света на Старопланинската архитектура”, където активна роля има Сдружение „Мещра – Традиционни знания и занаяти“. Към програмата проявяват интерес както специалисти, така и любители от цялата страна, за да изучат характерните строителни техники от миналото. При завръщането си в България представителите на ЕМО „Етър” посетиха Историческия музей в Русе, където се запознаха с част от фондовете и експозициите. Специално внимание бе отделено на обновеното фондохранилище на отдел „Етнография“, където са монтирани система от подвижни и неподвижни архивни стелажи. Това е най-модерния начин за съхраняване на фондови единици. Подобно система вече функционира и във фондохранилището на отдел „Природа“. Музейните специалисти на ЕМО „Етър” разгледаха залите на Историческия музей, Екомузей с аквариум, Музей „Баба Тонка“ и Музей на градското всекидневие („Къщата на Калиопа“). Акцент бе поставен върху многобройните възможности за интерактивност, които предлагат русенските музеи, съвременните и модерни решения на музейните пространства в различните обекти и работата с аудитории. Отчетено бе, че този опит може да бъде използван за още по-доброто представяне на обектите и изложбите в ЕМО „Етър” пред съвременна публика. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.21", "title": " Музеят на селото в Румъния и музей „Етър” със съвместни инициативи"}
{"url": "https://trud.bg/%d0%bf%d0%b8%d1%8f%d0%bd-%d1%88%d0%be%d1%84%d1%8c%d0%be%d1%80-%d0%b1%d0%bb%d1%8a%d1%81%d0%bd%d0%b0-%d0%bf%d0%b0%d1%80%d0%ba%d0%b8%d1%80%d0%b0-%d0%ba%d0%be%d0%bb%d0%b0-%d0%ba%d1%80%d0%b0%d0%b9-%d0%bb/", "text": "Сериозно почерпен шофьор излетя с автомобила си от пътя, блъсна спряла кола и рани жена в нея, съобщиха от Областната дирекция на МВР – Монтана. Инцидентът е станал в събота към 5.50 ч. сутринта на входа на Лом от Монтана. А. Г. на 25 години управлявал „Фолксваген Голф”, но заради високата скорост на стръмен участък при ляв завой изхвръкнал от шосето и се забил в паркирала „Тойота РАВ 4”. При удара пострадала А. В., която била на предната дясна седалка в джипа. Със счупени ключица,нос и зъб тя е настанена в болницата в Лом. Животът й не е в опасност. Пристигналите полицаи проверили водача с дрегер, който показал 1, 82 промила алкохол. На шофьора са съставени два акта и е прибран в ареста за 24 часа. По случая е образувано досъдебно производство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.21", "title": " Пиян шофьор блъсна паркира кола край Лом, потроши жена"}
{"url": "https://trud.bg/%d0%b1%d0%b8%d0%b7%d0%bd%d0%b5%d1%81%d1%8a%d1%82-%d1%82%d1%8a%d1%80%d1%81%d0%b8-%d0%b5%d0%bb%d0%b5%d0%ba%d1%82%d1%80%d0%be%d1%82%d0%b5%d1%85%d0%bd%d0%b8%d1%86%d0%b8-%d0%b8-%d0%ba%d0%b0%d0%b4%d1%80/", "text": "Бизнесът във Варненско търси електротехници и кадри за туризма. Това става ясно от втората поред анкета сред 123 работодатели за потребностите им от работна ръка. Проучването бе организирано от областната управа, а резултатите бяха представени на заседание на постоянната комисия по заетост към Областния съвет за развитие. Данните сочат, че фирми от Варненско планират да открият общо 2463 работни места. Една трета от позициите са в туризма – за камериерки, готвачи и сервитьори. Търсят се още шофьори, медицински сестри, а най-много компании са обявили, че ще им трябват електротехници. Плановете са да се разкрият 38 места за хора с такава квалификация. Въпреки че туризмът остава приоритетен отрасъл на пазара на труда, две трети от работодателите са обявили, че ще наемат служители за постоянна заетост, а едва 8,4% – за изцяло сезонна. Всяка пета фирма няма нужда дори и от един работник без квалификация. Такива кадри се търсят предимно в преработващата промишленост, показа проучването. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2018.10.21", "title": " Бизнесът търси електротехници и кадри за туризма"}
{"url": "https://trud.bg/%d1%81%d1%82%d0%b0%d0%bb%d0%b8%d0%bd-%d0%bc%d0%b0%d0%b9%d1%81%d1%82%d0%be%d1%80%d1%8a%d1%82-%d0%bd%d0%b0-%d1%80%d0%b8%d0%b1%d0%b0%d1%80%d1%81%d0%ba%d0%b8%d1%82%d0%b5-%d0%bc%d1%80%d0%b5%d0%b6/", "text": "Плетачите на мрежи и далянджиите скоро ще са за музея Сталин се дразни, когато някой зевзек му запее: “Товарищ Сталин…”. Още от малък много се сърдел на подигравките с името му. Приятелите му обаче намерили изход – измислили му прякор – “Шопа”, защото, въпреки че е роден във великотърновското село Кесарево, е прекарал детството си в София. Макар и да е кръстен на другаря Йосиф Висарионович, както било модно навремето, Сталин Илиев, е добряк. Колегите му го описват като трапер и веселяк. Винаги е в добро настроение и разкзва лакърдии. Дошъл да изкара казармата в Бургас, на Капчето, и тук го завладява магията на морето – не си тръгва никога повече. Сталин е ерген, но е намерил оправдание, че няма жена до себе си. “Животът на рибаря не е много тежък. Само една жена ми липсва да ми дудне и да ме тормози. Затова нямам половинка и затова младея”, разказва с усмивка Сталин. Повече от всичко Сталин обича морето. Голямата му страст е плетенето на мрежи. Отначало ги плетял от чист памук, а сега не само плете, но прекроява и снажда “купешки” мрежи. Кърпи и дупки, но и кърпенето е вид плетиво, най-сложното – нарича се “меримет”. Освен Сталин, никой вече не владее този начин на плетене, поради което той бе удостоен с индивидуална награда на Министерството на културата за нематериално културно-историческо наследство. Мрежите, които прекроява, са турски или гръцки, а напоследък и китайски. Последните, макар че си имат недостатъци – нетрайни и тънки са, късат се лесно и прегарят от слънцето, са предпочитани, защото са евтини. С много търпение Сталин прекроява и кърпи, но не чува закачките на рибарите: “Дойде време Сталин да курдисва китайски мрежи”. Така се шегуват колегите му, които иначе хранят дълбоко уважение към опитния плетач и рибар. Първоначално Сталин се заселил по устието на Ропотамо, но от Дирекция “Строителен контрол” съборили колибите на морските край устието, тъй като били незаконни. И така след време Сталин дошъл в рибарското селище край Бургас Ченгене скеле. Как от “Шопа”, Сталин стана “Консултанта” Напоследък рибарите наричат Сталин – “Консултанта”, защото започнал да учи младоци да плетат мрежи и да ловят риба. Плащат му в натура: по каса паламуд или друга риба, според сезона. Заради това, че приема да се качи в лодката им и да ги консултира, младите рибари са му благодарни и се надяват и те да усвоят в тънкости тежкия рибарски занаят. Дали може да изплете мрежа за русалки? На този въпрос Консултанта отговаря с типичното си чувство за хумор, но и с увереност: “Мога да изплета всякаква мрежа, стига да ми дадат размерите.” Рибарите от Ченгенето веднага започват да нижат лакърдии за русалките. Преди броени дни техен колега се кълнял, че видял русалка на Маслен нос. Бил обаче на доста ракии. Най-близкият приятел на Сталин Илиев в Ченгенето е кметът на рибарското селище Димитър Янчев – Митко Брадата. Той е стар далянджия- занаят, който също е бил славен, но за съжаление на път да остане в далечното минало. Далянът е конструкция от мрежи, които се поставят в морето на колове или тръби, високи по 17-20 метра. На тях се опъват мрежите. Далянът е свързан с брега с още една мрежа – тъй наречената “хавлия”. Като се движи край брега и мине по “хавлията” рибата, попада в съоръжението и оттам няма излизане, рибарите я вадят и складират в каси в лодките си. По думите на кмета Янчев, сега даляните се стопанисват от богати хора, които ги вземат, за да направят заведения и да привличат туристи. От брега, туристите наблюдават живописния далян и пърпоренето на рибарските лодки покрай съоръжението. Красивата гледка е съчетана и с пресни и вкусно приготвени рибни ястия в заведението на даляна. Един от култовите даляни е “Чайка” край Созопол – там е сниман филмът “Оркестър без име”. През 1968-ма го е посетил лично първият космонавт Юрий Гагарин и е засадил там борче, а далянът дълги години носеше неговото име. В близост, лозе навремето имаше първият български космонавт Георги Иванов. Даляните са живописни и романтични места, които скоро ще отидат в музея. Стават все по- малко, разказва Янчев. Едно време на далян се ходело не с ракия или вино, а с хляб и яйца. Защото казанът с рибената чорба непрекъснато врял. Който излезе от морето, пускал прясна риба вътре – за да се сготви уникално вкусна рибена чорба. Яйцата трябвали за застройка, а хлябът – за да се разпредели между членовете на екипажите, които излизали намръзнали от морето и веднага сядали да изсърбат по една купичка от вълшебната и сгряваща рибена супа. “Спари” и водни кончета на талази Според Димитър Явчев, морето вече е чисто и дори риби, които от години не са минавали край нашите брегове, са започнали да се появяват. Наскоро Брадата се натъкнал на няколко екземпляра от рибата “спари”- отдавна забравена. “Не бях я виждал поне от 15 години. Тя е с метален цвят, около килограм”, разказва кметът на рибарското селище. Спари е с жълтеникаво-сребърни страни. Гърбът и ивиците са маслинено зелени. По-тъмни са петната в основата на гръдните перки и ивицата около опашката. В Гърция има много от този вид риба, която става за приготвяне на скара или пържена. У нас тази година, морските съобщават, че са се натъквали на нея край Балчик и около село Варвара. Морето е чисто – има много морски кончета, които имат страхотна популация, нещо, което също вече бях забравил, обяснява Янчев. Според него и колегите му, морските учения са смърт за рибата. Бомбите, които трещят под водата я плашат и тя бяга, и променя маршрута си за години напред. Освен спарито, и барбунът става много по-едър, хвалят се риболовците. От 15 октомври официално за тях започна есенният сезон. Тепърва ще се види има ли паламуд, няма ли.  Едно време, през 1968- ма, мрежите потъваха от паламуд. Извозваха рибата със самосвали, сеща се Митко Брадата. И тъгува за старите времена. В даляна рибата се лови по специален тертип. При есенния риболов, в края на даляна стои постоянен дежурен с лодка и запален фенер. Щом види че рибата влиза, започва да осветява с фенера брега. Там също има вахта. Дежурният вижда сигнала и буди рибарите. Морските мигом стават и с голямата лодка на даляна, наречена “мауна” влизат да изтеглят богатия улов.   Няма рибар без прякор В Ченгене скеле няма рибар без прякор. Някои си имат по два и по три, а всеки прякор върви с история. Сред рибарите с прякори са Турука, Попчето, Заргана (защото е тънък и дълъг като зарган), Гошо Терсенето, Гошо Чикагото (бил емигрант в Чикаго), Дънди Крокодила… Сега, съвсем наскоро, на една от жените в селището и лепнали “Паламудка”. “Това е исторически момент, първият женски прякор сред нас”, смеят се морските. На бай Янко Попчето прякорът му идва от първата му гемия, която се казвала така. Но за него се разказва друга легендарна история. Бил край Маслен нос с лодката си на риболов. И винаги водел със себе си любимия си пудел. Пуделът насред риболова внезапно цамбурнал във водата. Бай Янко уж спрял лодката, и се хвърлил след него. Лодката обаче продължила да пътува и се отдалечила, а бай Янко останал с пудела си във водата. Добре, че ги забелязал фаропазачът на Маслен нос и ги спасил.   Риболовци от Ямбол и Сливен ловят тайно паламуд Хора от Ямбол и Сливен с малки лодки пристигат вечер и ловят паламуд. Чули са, че есента е паламудена и рибата направо извира от морето, разказаха в Ченгене скеле. В момента на пазара кило паламуд върви по 8 лева. Цената му взе да пада, заради многото риба. Инспектори на ИАРА обаче са засекли и глобили пришълците, защото с такива лодки и без регистрация нямат право да влизат в морето.", "date": "2018.10.21", "title": " Сталин – майсторът на рибарските мрежи\t\t\t"}
{"url": "https://trud.bg/%d1%81%d0%ba%d1%83%d0%bb%d0%bf%d1%82%d0%be%d1%80-%d0%be%d1%82-%d1%81%d0%b0%d1%89-%d0%b8%d0%b7%d0%b2%d0%b0%d1%8f-%d0%b9%d0%be%d0%b2%d0%ba%d0%be%d0%b2-%d0%b2-%d0%b4%d0%b2%d0%be%d1%80%d0%b0-%d0%bd%d0%b0/", "text": "Алеята на писателите в уникалния комплекс Двор на кирилицата в старата столица Плиска ще порасне в понеделник с паметници на още осем творци. Всеки от бюстовете е изваян от различни майстори, светила в своята област. Целта на създателя на Алеята е тя да бъде и своеобразна скулпторна школа. В понеделник ценителите вече ще могат да се докоснат и да поднесат цвете пред Йордан Йовков. Ликът му е изваян от скулптора Евгени Воденичаров, който от почти четвърт век живее в САЩ и успешно работи за холивудски продукции. Българският творец се прочу особено, когато на благотворителен търг по време на последната кандидат-президентска кампания в Америка се съгласи на 50% отстъпка от цената за своя пластика, ако се снима с купувачът й. Така Евгени се озовал рамо до рамо с Доналд Тръмп. В Алеята, на връх 130 г. от рождението й, влиза и с паметник поетесата Дора Габе. Бюстът е дело на скулптора Зоя Лекова. Ще бъдат открити и паметници на руските класици Александър Грибоедов, излязъл от ръцете на акад. Зураб Церетели, президент на Руската художествена академия. Иван Крилов е дело на майстора Алан Казиев, Лев Толстой е изваян от Михаил Переяславец, Антон Чехов от акад. Александър Рукавишников. Необичайната визия на паметника на Илф и Петров пък, е дело на скандалния автор, доцентът от Московската художествена академия Александър Миронов, съобщават от Двора на кирилицата. Създател на паметника на Марина Цветаева е скулпторът Евгения Дубровина. 30 са вече увековечените творци в Двора на кирилицата. С поставяне на бюстове на наши и чуждестранни автори предоставяме възможност на народите от кирилския свят да дойдат в старопрестолна Плиска и да засвидетелстват своето уважение към България, като родина на кирилицата, казват от културно-историческия комплекс. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.21", "title": " Скулптор от САЩ извая Йовков в Двора на кирилицата"}
{"url": "https://trud.bg/%d1%82%d0%b5%d0%b6%d0%ba%d0%b8-%d0%b7%d0%b0%d0%b3%d1%83%d0%b1%d0%b8-%d0%b7%d0%b0-%d1%81%d0%b2%d0%be%d0%b1%d0%be%d0%b4%d0%bd%d1%8f%d1%86%d0%b8%d1%82%d0%b5/", "text": "Трима български борци в свободния стил претърпяха тежки загуби във втория ден от световното първенство в Будапеща. Мирослав Киров не успя да преодолее репешажите за бронза в категория до 74 кг, след като надви с 6:5 Франклин Матиев (Пуерто Рико), но след това отстъпи с 0:9 на Джордан Бъроуз (САЩ), олимпийски шампион от Лондон 2012.  Микяй Наим (57 кг) също стартира с успех – 8:0 над Леван Вартанов (Испания), но след това загуби с 0:12 от актуалния шампион Юки Такаши (Япония). Димитър Иванов (65 кг) пък тушира Колазо (Ямайка) преди да падне със 7:12 от Андрей Перпелита (Молдова).", "date": "2018.10.21", "title": " Тежки загуби за свободняците"}
{"url": "https://trud.bg/%d1%85%d1%8e%d0%b8-%d1%84%d1%8e%d1%80%d0%b8-%d0%bf%d0%b0%d0%ba-%d1%81%d0%b5-%d0%b7%d0%b0%d0%ba%d0%b0%d0%bd%d0%b2%d0%b0-%d0%bf%d1%83%d0%bb%d0%b5%d0%b2-%d0%b5-%d1%81%d1%82%d0%b0%d1%80%d0%b5%d1%86/", "text": "Британският боксьор Хюи Фюри пристигна в България за боя си с Кубрат Пулев в събота. Братовчедът на бившия световен шампион в тежка категория Тайсън Фюри отложи посещението си в Пловдив, което бе планирано за вчера, но не пропусна отново да се закани на българина.  „За мен Пулев е старец – заяви 24-годишният Хюи. – Той никога не се е бил с боксьор като мен. Публиката не ме притеснява, на ринга ще сме само двамата. Нямам търпение да дойдем мачът.“  Победителят ще стане официален претендент за титлата на IBF, която е притежание на Антъни Джошуа.", "date": "2018.10.21", "title": " Хюи Фюри пак се заканва: Пулев е старец, публиката не ме притеснява"}
{"url": "https://trud.bg/%d0%bf%d1%80%d0%b5%d0%bc%d0%b8%d0%b8-%d0%b7%d0%b0-%d0%b2%d1%81%d0%b8%d1%87%d0%ba%d0%b8-%d0%bc%d0%b5%d0%b4%d0%b0%d0%bb%d0%b8-%d0%be%d1%82-%d0%b1%d1%83%d0%b5%d0%bd%d0%be%d1%81-%d0%b0%d0%b9%d1%80%d0%b5/", "text": "Всички български призьори от младежките олимпийски игри в Буенос Айрес ще получат премии от Министерството на младежта и спорта. България зае 33-о място в неофициалното класиране по нации с 2 златни, 2 сребърни и 2 бронзови отличия. Родни спортисти обаче взеха още 3 златни и 1 сребърен медал в смесените отборни състезания, които не се зачитат за класацията.  Министър Красен Кралев обаче обеща, че и те ще бъдат наградени като колегите си.  „Поради изключителното представяне обаче, за „Постигнати изключителни спортни резултати, които утвърждават авторитета на българския спорт в световен мащаб и издигат престижа на Република България“, премиите за медалистите ще бъдат увеличени, като такива ще получат и тези, взели отличия в отборните състезания – написа Кралев във Фейсбук. – Медалистите в индивидуалните състезания ще получат по 15 000 лв. за спечелен медал, а отличията спечелени в отборните смесени състезания с атлети от различни националности ще бъдат премирани с по 10 000 лв.“  Министърът похвали българското представяне на игрите. „Новата вълна атлети в българския спорт настъпва – продължи той. – Българските спортисти заслужават само суперлативи за представянето си в Буенос Айрес.“", "date": "2018.10.21", "title": " Премии за всички медали от Буенос Айрес"}
{"url": "https://trud.bg/%d1%80%d0%b0%d1%81%d1%82%d0%b5-%d0%b1%d1%80%d0%be%d1%8f%d1%82-%d0%bd%d0%b0-%d0%b4%d0%b5%d1%86%d0%b0%d1%82%d0%b0-%d0%be%d0%b1%d1%83%d1%87%d0%b0%d0%b2%d0%b0%d0%bd%d0%b8-%d0%b2-%d0%bc%d0%b0%d0%bb%d0%be/", "text": "Общо 6645 са учениците в община Велико Търново според окончателния списък Образец 1. Те са с 64 по-малко спрямо заявените в проекто-мрежата за учебната 2018/19 година. В профилираните гимназии, основните и средните училища са сформирани 317 паралелки. От тях 46 са маломерни и 13 слети. Средният брой на децата в маломерните паралелки е 10. Обучение в класове под норматива от 18 ученици се провежда в Леденик, Церова, кория, Самоводене, Ресен, Водолей, Балван, Дебелец и Килифарево. Самостоятелни маломерни паралелки има и в търновските „Христо Ботев”, Хуманитарната гимназия, Езиковата, „Вела Благоева”, „Владимир Комаров”, „Г. С. Раковски” и в Спортното училище. Слетите паралелки са в основните училища „Васил Левски” в Леденик, „Петко Р. Славейков” – Церова кория, „Христо Смирненски” в Самоводене и във Водолей и „Св. Иван Рилски” в село Балван. Според специалисти демографската криза и миграцията са основните причини за нарастващия брой на децата, обучавани в маломерни паралелки. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com        ", "date": "2018.10.21", "title": " Расте броят на децата, обучавани в маломерни паралелки в Търновско"}
{"url": "https://trud.bg/82-%d0%b3%d0%be%d0%b4%d0%b8%d1%88%d0%b5%d0%bd-%d0%b4%d1%8f%d0%b4%d0%be-%d0%b5-%d0%b1%d0%b8%d0%bb-%d0%b7%d0%b2%d0%b5%d1%80%d1%81%d0%ba%d0%b8-%d0%bf%d1%80%d0%b5%d0%b1%d0%b8%d1%82-%d0%b8-%d0%be%d0%b3/", "text": "„Това е моят дядо Георги Вачев. Той е на 82 години. Снощи към 01:00 часа в къщата му в гр. Славяново е нападнат, пребит и ограбен от циганин!!!“ Това разказа Георги Вачев във фейсбук. „Дядо ми се е опитал да се защити, при което е брутално пребит!!! В опит да спаси живота си, хвърля портмонето си със сто и двадесет лева в него, циганинът взима парите и си заминава!!! Дядо ми успява да се добере до телефона и се обажда на 112“, разказва Вачев. „Закаран е в бърза помощ в гр. Плевен, където са установени множество фрактури по тялото и главата, както и счупена скула. Веднага е закаран за операция във “Втора база” в гр. Плевен!“, обяснява внукът. „Аз все още вярвам, че живеем в нормална държава със закони и ред. Циганинът е задържан за 72 часа и му е повдигнато обвинение… не знам кое вече подред! Искрено се надявам, че органите на реда и правосъдната система ще си свършат адекватно работата!!!“, казва Георги Вачев.    ", "date": "2018.10.21", "title": " 82-годишен дядо е бил зверски пребит и ограбен от циганин в Славяново\t\t\t"}
{"url": "https://trud.bg/%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%b1%d0%be%d1%80%d0%b8%d1%81%d0%be%d0%b2-%d1%80%d0%b0%d0%b7%d0%b3%d0%be%d0%b2%d0%b0%d1%80%d1%8f-%d1%81-%d0%b2%d1%8a%d1%82%d1%80%d0%b5%d1%88/", "text": "В интерес на България и на Обединените арабски емирства е двете страни да изградят ефективно партньорство в стратегически важни области, сред които сигурността и борбата с тероризма. Това заяви министър-председателят Бойко Борисов по време на разговора си със заместник министър-председателя и министър на вътрешните работи на ОАЕ шейх Сайф бин Зайед Ал-Нахаян. Премиерът Борисов изрази удовлетворение от наличието на взаимна политическа воля за активизиране на двустранното сътрудничество. Той изтъкна значението на обмена на информация и опит в борбата срещу престъпността и контрабандата. Според българския министър-председател би било добре да се развие сътрудничеството между службите на двете страни. Министър-председателят определи като положително постигнатото взаимно признаване на свидетелства за управление на МПС. Влизането в сила през месец юли на Меморандума, който урежда този въпрос, беше дългоочаквано събитие за съгражданите ни в ОАЕ. С него отпадна необходимостта те повторно да посещават шофьорски курсове и да полагат изпити във федералната монархия.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.21", "title": " Премиерът Борисов разговаря с вътрешния министър на ОАЕ шейх Сайф бин Зайед Ал-Нахаян"}
{"url": "https://trud.bg/%d0%b1%d0%be%d1%80%d0%b8%d1%81%d0%be%d0%b2-%d0%bf%d0%be%d1%81%d0%b5%d1%82%d0%b8-%d0%b1%d1%8f%d0%bb%d0%b0%d1%82%d0%b0-%d0%b4%d0%b6%d0%b0%d0%bc%d0%b8%d1%8f-%d0%b2-%d0%b0%d0%b1%d1%83-%d0%b4%d0%b0%d0%b1/", "text": "Престолонаследникът на Абу Даби шейх Мохамед бин Зайед Ал-Нахаян показа на премиера Бойко Борисов бялата джамия “Шейх Зайед” в Абу Даби. Шедьовърът от мрамор, стъкло и камък е посещаван всекидневно от хиляди туристи заради факта, че е превърнат в огромно произведение на изкуството. Джамията “Шейх Зайед” е най-големият мюсюлмански храм в ОАЕ . Тя е 8-та по големина в света и носи името на основателя на Обединените арабски емирства шейх Зайед бин Султан Ал-Нахаян. “Да бъдем умни и да живеем щастливо заедно! Всеки със своя Бог!”, написа министър-председателят Бойко Борисов в книгата за гости в мюсюлманския храм. Борисов посети и военния монумент “Оазис на честта” и паметника “Зайед” – монументална, триизмерна творба, която е открита в началото на тази година по случай 100 години от рождението на шейх Зайед бин Султан Ал-Нахаян. Българският министър-председател и част от българската делегация бяха съпроводени от държавния министър на изкуствения интелект Омар бин Султан Ал Олама. Шейх Мохамед бин Зайед Ал-Нахаян написа два поста в своя Туитър за срещата му с премиера Бойко Борисов. Престолонаследникът на емирство Абу Даби има над 2 милиона последователи. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.10.21", "title": " Борисов посети бялата джамия в Абу Даби (СНИМКИ)\t\t\t"}
{"url": "https://trud.bg/700-%d0%b1%d0%be%d0%b9%d1%86%d0%b8-%d1%82%d1%80%d0%b5%d0%bd%d0%b8%d1%80%d0%b0%d1%85%d0%b0-%d0%be%d1%82%d0%b1%d1%80%d0%b0%d0%bd%d0%b8%d1%82%d0%b5%d0%bb%d0%bd%d0%b0-%d0%be%d0%bf%d0%b5%d1%80%d0%b0%d1%86/", "text": "Присъстваха и местни кметове Близо 700 бойци с над 190 единици бронирана техника проведоха на най-големия ни армейски полигон “Корен” край Хасково тактическо учение с бойни стрелби под кодовото наименование “Ответен удар-2018”. “Целта на учението бе да се повиши подготовката и да се усъвършенства взаимодействието на участващите формирования при изпълнение на задачи в отбранителна операция.”, съобщи пресцентърът на МО. За изпълнение на сценария на маневрите бяха привлечени военни от състава на Втора механизирана бригада в Сара Загора, танкова рота от Центъра за подготовка на специалисти в Сливен, огнеметно-димов взвод от 38-ми батальон за ядрена, химическа и биологична защита и екология в Мусачево, взвод за сигнално разузнаване и електронна война, курсанти от Националния военен университет “Васил Левски”, както и военнослужещи и летателна техника от ВВС. “Впечатлен съм от всички участници, видяхме професионално ръководство, синхрон и добро взаимодействие на формированията в състава на усиления батальон.”, заяви зам-военният министър Анатолий Величков, след като наблюдава заключителния етап на учението. На полигона бяха и представители на местната и държавната власт.", "date": "2018.10.21", "title": " 700 бойци тренираха отбранителна операция\t\t\t"}
{"url": "https://trud.bg/%d0%bc%d0%b5%d0%bd%d0%b8%d0%b4%d0%b6%d1%8a%d1%80-%d0%bd%d0%b0-%d0%bf%d0%b0%d0%bd%d0%b4%d1%80%d0%be%d0%bb-%d0%be%d0%b1%d1%81%d1%8a%d0%b6%d0%b4%d0%b0%d0%bc%d0%b5-%d0%b4%d0%b5%d0%bb%d0%be-%d1%81/", "text": "“Пандрол” разгледа невярната информация за ул. “Граф Игнатиев”, която се разпространява от определени хора и обмисля всички възможни правни последствия на този въпрос”. Това обяви пред “Офнюз” инж. Анджей Замаро от компания “Пандрол”, с чийто материали се използват за ремонта на ул. “Граф Игнатиев”. Изказването е по повод твърдение на “Спаси София”, че релсите на столичната улица се полага материал, не достатъчно ефективен за опазване на сградите от вибрациите при движението на трамваите. “Видях на място ремонта, има само дребни и лесни за отстраняване повреди. Твърдението за материали втора ръка или ниско качество е неоснователно”, каза инж. Замаро.  ", "date": "2018.10.21", "title": " Мениджър на „Пандрол“: Обсъждаме дело срещу „Спаси София“"}
{"url": "https://trud.bg/%d0%b3%d0%bb%d0%b0%d0%b4-%d0%b7%d0%b0-500-%d1%85%d0%b8%d0%bb%d1%8f%d0%b4%d0%b8-%d1%81%d0%bf%d0%b5%d1%86%d0%b8%d0%b0%d0%bb%d0%b8%d1%81%d1%82%d0%b8-%d1%83-%d0%bd%d0%b0%d1%81-%d0%b2-%d1%81%d0%bb%d0%b5/", "text": "На 12-то място по ръст на БВП Глад за 500 хиляди специалисти у нас в следващите пет години ще има, ако икономиката на страната ни продължава да расте с умерени темпове, като в момента. За това предупреди Васил Велев, председател на Асоциацията на индустриалния капитал в България. Икономиката на България расте, но сме едва на 12-то място по ръст на БВП за първото полугодие на 2018 г., а икономиките на почти всички страни от Централна и Източна Европа растат по-бързо от нашата. “Ако искаме да ги настигнем, трябва да имаме догонващ растеж, а в момента имаме изоставащ”, каза той. Бизнесът отчита като главен задържащ фактор за ръста на икономиката липсата на човешки ресурси, а сред дефицитните кадри се откроява липса на инженери и техници, медицински сестри, учители, шофьори, и кадри в туризма и селското стопанство. “Чуждестранните инвестиции в дялов капитал не растат, а намаляват – все повече напускат страната, отколкото идват. Местните инвестиции също намаляват. Очевидно възможностите за растеж са много по-големи от реализираните в момента”, каза Велев в интервю за БНР. Темпът на инфлацията е обезпокояващо висок, отбеляза председателят на АИКБ. Той допълни, че според някои наблюдатели “тя е привнесена отвън, не зависи от нас”. По думите му малка инфлация е здравословна, но вече сме преминали тази граница.        ", "date": "2018.10.21", "title": " Глад за 500 хиляди специалисти у нас в следващите пет години"}
{"url": "https://trud.bg/%d0%b7%d0%b0%d0%bb%d0%be%d0%b2%d0%b8%d1%85%d0%b0-%d1%88%d0%be%d1%84%d1%8c%d0%be%d1%80-%d0%bd%d0%b0-%d0%b0%d0%b2%d1%82%d0%be%d0%b1%d1%83%d1%81-%d1%81-0-7-%d0%bf%d1%80%d0%be%d0%bc%d0%b8%d0%bb%d0%b0/", "text": "Шофьор на автобус, превозващ 50 деца от Самоков, е заловен с алкохол зад волана. Униформени са спрели за проверка водача в Сандански. Мъжът е тестван с дрегер, отчел 0.7 промила, откаран е в Спешното в курортния град за вземане на кръвна проба, информира struma.bg. Шофьорът – Борислав Ц. от Самоков се е обадил на колега, за да върне децата по домовете им. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.21", "title": " Заловиха шофьор на автобус с 0.7 промила алкохол да превозва 50 деца от Самоков"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d0%ba%d0%b8-%d0%bf%d1%80%d0%b0%d0%b2%d1%8f%d1%82-%d0%bc%d1%8a%d0%b6%d0%ba%d0%b8-%d1%85%d0%b0%d1%80%d0%b5%d0%bc%d0%b8-%d0%b7%d0%b0-%d0%bf%d0%b0%d1%80%d0%b8/", "text": "Районният съд в Монтана глобява жена, сключила в чужбина втори брак без да разделя с първия си мъж. 23-годишната Силвия Ж. заминала в края на 2016 г. в Република Сръбска – част от Босна и Херцеговина, и подписала граждански брак в гр. Сйеница с Елдин И. Година по-късно – без развод с избраника си, монтанчанката пак се омъжила в Сйеница – този път за Хайпан П. И за двата си брака тя не уведомила властите в Монтана и те научили чрез Външно министерство. През май 2018 г. тя пак се застягала за Република Сръбска за трети брак, но в документите й от общината вече фигурирала като “омъжена” и сватбата пропаднала. Районната прокуратура образувала досъдебно производство срещу Силвия за многобрачие. “Това е престъпление срещу брака и семейството и се наказва с до 3 г. затвор”, поясниха юристи. Силвия се призна за виновна и съдът й наложи 1000 лв. глоба в полза на държавата. Решението подлежи на обжалване. “Вероятно Силвия не е планирала да си прави мъжки харем. От десетина години браковете на българки с чужденци от страни, които не са членки на ЕС, са бизнес – младоженците получават европейски паспорти, а булките солидни суми на ръка”, поясниха криминалисти. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.10.21", "title": " Българки правят мъжки хареми за пари"}
{"url": "https://trud.bg/%d1%82%d1%83%d1%80%d1%86%d0%b8%d1%8f-%d1%89%d0%b5-%d1%80%d0%b0%d0%b7%d0%ba%d1%80%d0%b8%d0%b5-%d1%86%d1%8f%d0%bb%d0%b0%d1%82%d0%b0-%d0%b8%d1%81%d1%82%d0%b8%d0%bd%d0%b0-%d0%b7%d0%b0-%d1%81%d0%bc%d1%8a/", "text": "Държавният глава на Турция Реджеп Тайип Ердоган обеща да разкрие „цялата истина“ за убийството на журналиста Джамал Хашоги, който изчезна на 2 октомври след посещение в консулството на Саудитска Арабия в Истанбул, предава AFP. Говорейки на митинг в Истанбул, турският президент подчерта, че ще направи специално изявление по случая следващата седмица. „Тук търсим справедливост и ще разкрием цялата истина, не чрез някакви обикновени стъпки, а цялата истина“, увери Ердоган. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.10.21", "title": " Турция ще разкрие цялата истина за смъртта на Хашоги, заяви Ердоган"}
{"url": "https://trud.bg/%d0%bd%d0%b0%d0%b9-%d0%bc%d0%b0%d0%bb%d0%ba%d0%be-%d0%b5%d0%b4%d0%b8%d0%bd-%d0%b7%d0%b0%d0%b3%d0%b8%d0%bd%d0%b0%d0%bb-%d0%bf%d1%80%d0%b8-%d0%bd%d0%b0%d0%b2%d0%be%d0%b4%d0%bd%d0%b5%d0%bd%d0%b8%d1%8f/", "text": "Най-малко един човек е загинал в резултат на проливните дъждове и на причинените от тях наводнения в провинция Малага в Южна Испания. Tова съобщава испанската агенция ЕФЕ, цитирана от ТАСС. Жертвата е сътрудник на местната пожарна служба. Още от петък метеорологичната служба на страната обяви повишено ниво на опасност в 13 провинции заради проливните дъждове. В части на страната духа и бурен вятър и има големи вълни. Заради тях е преустановена работата на пристанището в Кастельон де ла Плана. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.21", "title": " Най-малко един загинал при наводнения в Испания"}
{"url": "https://trud.bg/%d0%b1%d0%be%d0%b9-%d0%b8-%d0%b7%d0%b0%d0%b3%d1%83%d0%b1%d0%b0-%d0%bd%d0%b0-%d0%bb%d0%b5%d0%b9%d0%ba%d1%8a%d1%80%d1%81-%d0%b2-%d0%b4%d0%b5%d0%b1%d1%8e%d1%82%d0%b0-%d0%bd%d0%b0-%d0%bb%d0%b5%d0%b1/", "text": "Суперзвездата на НБА Леброн Джеймс започна зле престоя си в „Лос Анджелис Лейкърс“. „Езерняците“ загубиха със 115:124 домакинството срещу „Хюстън Рокетс“, а мачът бе помрачен от масов бой между играчите на двата тима, заради което бяха изгонени Брандън Инграм от „Ракетите“, както и Крис Пол и Раджон Рондо от домакините. Краля се отчете с 24 точки, 5 борби и 5 асистенции, но остана далеч от звездата на гостите Джеймс Хардън, който заби 36 т.  „Нормално е да имаме проблеми в началото на сезона – заяви Джеймс. – Не мисля, че някой е очаквал всичко да е много лесно.“", "date": "2018.10.21", "title": " Бой и загуба на „Лейкърс“ в дебюта на Леброн"}
{"url": "https://trud.bg/%d0%bd%d0%b8%d0%ba%d0%b8-%d0%bb%d0%b0%d1%83%d0%b4%d0%b0-%d0%bf%d0%be%d0%b7%d0%b4%d1%80%d0%b0%d0%b2%d0%b8-%d1%85%d0%b0%d0%bc%d0%b8%d0%bb%d1%82%d1%8a%d0%bd/", "text": "Люис Хамилтън се запъти към старта в САЩ с намерението да си осигури петата световна титла във Формула 1 три кръга преди края на сезона. В екипа на „Мерцедес“ пък по всякакъв начин се опитаха да тушират празничните настроения, а шефът Тото Волф до последно настояваше, че нищо не е свършило, докато британецът не си осигури титлата и на теория. „Неизпълнителният“ директор на сребърните стрели Ники Лауда обаче явно не беше в час с указанията и поздрави Люис след първото му място в квалификацията в Остин.  Легендарният австриец все още се възстановява от белодробната трансплантация, която претърпя през лятото.  „Бях потресен, когато ми се обади – призна Хамилтън. – Наистина говорих с него и отдавна не бях го чувал да звучи толкова добре. Беше много позитивен, все едно се беше подмладил. Явно лекарите са се справили отлично. Нямаме търпение да се завърне сред нас.“  Гонката на „Пистата на Америките“ беше късно снощи, а Хамилтън можеше да си осигури титлата в случай, че спечели с 8 точки повече от Себастиан Фетел („Ферари“). Задачата му бе улеснена както от поулпозишъна, така и от наказанието на германеца, който даде второ време в квалификацията, но беше пратен за петата стартова позиция, заради наказание, получено по време на свободните тренировки.  Светът на Формула 1 обаче явно нямаше намерение да чака развръзката. Жак Вилньов побърза да обяви Хамилтън за един от най-добрите в историята на Формула 1.  „За мен той е километри пред Шумахер“, заяви канадецът.", "date": "2018.10.21", "title": " Ники Лауда поздрави Хамилтън"}
{"url": "https://trud.bg/%d0%b2%d0%bb%d0%b0%d0%ba-%d0%b4%d0%b5%d1%80%d0%b0%d0%b9%d0%bb%d0%b8%d1%80%d0%b0-%d0%b2-%d1%82%d0%b0%d0%b9%d0%b2%d0%b0%d0%bd-%d0%bd%d0%b0%d0%b9-%d0%bc%d0%b0%d0%bb%d0%ba%d0%be-18-%d0%b4%d1%83%d1%88/", "text": "Най-малко 18 души загинаха при дерайлиране на влак в източната част на Тайван. Трагедията се разиграла в Суао, в източния окръг Илан. Ранени са 160 души. При дерайлирането на влака са се преобърнали пет от общо осемте вагона. Води се разследване за причините за катастрофата. Във влака са пътували над 366 пътници от предградие на Тайпе към град Тайтунг, който се намира на югоизточното тайванско крайбрежие. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.21", "title": " Влак дерайлира в Тайван, най-малко 18 души загинаха"}
{"url": "https://trud.bg/%d0%b8-%d0%b7%d0%b0%d0%b3%d1%83%d0%b1%d0%b8%d1%82%d0%b5-%d0%bd%d0%be%d1%81%d1%8f%d1%82-%d1%81%d0%b2%d0%be%d0%b8%d1%82%d0%b5-%d0%bf%d0%be%d0%b7%d0%b8%d1%82%d0%b8%d0%b2%d0%b8/", "text": "Отборът на „Левски“ падна от „Лудогорец“. Преди месеци това не би било новина, но не и сега. В събота вечер в Разград „сините“ видяха, че „орлите“ вече се страхуват. Това само може да радва българския футболен запалянко. Борбата за титлата става все по-трудна за безапелационния в последните сезони „Лудогорец“. Преди година се озъби ЦСКА, сега „Левски“ показа, че ще прави проблеми. А тимът от Разград има най-добрите играчи у нас. Футболисти за по няколко милиона евро са резерви. Яцек Горалски, влязъл от пейката, бе титуляр за Полша на световното в Русия това лято. И най-логичното е „Лудогорец“ да е първи. В последните срещи с „Левски“ „орлите“ взимаха резонни три точки. Този път обаче не бе така. Как паднаха головете? За пореден мач вратарят Мартин Полачек демонстрира пропукване. Стражът подари първото попадение на „орлите“. При второто сбърка иначе безгрешния в средата на терена Хали Тиам. Халфът обаче се реваншира с асистенция на Станислав Костов за 2:1. „Левски“ изигра слабо първо и силно второ полувреме. След почивката „сините“ показаха агресията, с която спечелиха дербито с ЦСКА преди няколко кръга. Само късметът ги лиши от точка. А в последните 20 минути „Лудогорец“ направи нещо, което до този момент бе табу – бавенето на време. Играчите на „орлите“ падаха по двама при всяко единоборство. Един се схващаше, друг – го болеше, трети бе Георги Петков. Това обаче го има във футбола. С работата си Славиша Стоянович направи отбор, който може да се конкурира с хегемона. Чисто и просто „сините“ бяха равностойни на най-силния ни тим в последните години. Това видяха и феновете, които аплодираха дълго след последния съдийски сигнал своите любимци. Камерите показаха разочарования Габриел Обертан, ударил греда, който почти се бе разплакал след срещата. Бившият играч на „Манчестър Юнайтед“ го болеше, защото не му стигна милиметър да прати топката във вратата за 2:2. Това раздаване от играчите искат да виждат всички, които обичат „Левски“. На „Герена“ са на прав път и просто трябва да продължат със започнатото. С привличането на качествен вратар, какъвто не е имало от времето на Георги Петков, и взимането на класен нападател пъзелът ще е почти подреден. Ще му липсва само една част – трофеят. Но ако в „Левски“ продължат да работят, както до сега, те ще покажат, че и загубите носят своите позитиви. А пъзелът ще се подреди, не рано или късно, скоро…", "date": "2018.10.21", "title": " И загубите носят своите позитиви"}
{"url": "https://trud.bg/%d0%bc%d0%b0%d1%80%d0%ba%d0%b5%d1%81-%d0%b8%d0%b7%d0%b2%d0%b0%d0%b4%d0%b8-%d1%80%d0%b0%d0%bc%d0%be-%d0%be%d1%82-%d1%80%d0%b0%d0%b4%d0%be%d1%81%d1%82/", "text": "Най-престижните моторни серии на две колела изпревариха Формула 1 поне в излъчването на шампиона. Марк Маркес си осигури петата титла в „кралския клас“ (до 500 куб. см.). Испанският пилот на „Хонда“ спечели Гран при на Япония и с осмата си победа за сезона си гарантира първото място в генералното класиране три старта преди края на шампионата.  Успехът дойде след тежък дуел с директния конкурент Андреа Довициозо (Италия, „Дукати“). В 21-ата от общо 24 обиколки Маркес направи изпреварване на завой 9 на пистата „Мотеги“, а италианецът не успя да задържи мотоциклета си и на следващия завой излета в чакъла отстрани. Дови се добра до финала едва 18-и и загуби математическите си шансове за титлата.  Болката обаче причака 25-годишния шампион веднага след финала. Маркес, който оцеля в куп напрегнати ситуации през сезона, беше контузен от хората от екипа си, които бурно се нахвърлиха да го прегръщат. Те го събориха на земята, а впоследствие стана ясно, че пилотът е с извадено рамо.  С петата си титла испанецът се изравни с Мик Дуън, а пред тях са само Джакомо Агостини (8) и Валентино Роси (7).  „Пет титли е добре, но аз искам повече“, призна Маркес след успеха.", "date": "2018.10.21", "title": " Маркес извади рамо от радост"}
