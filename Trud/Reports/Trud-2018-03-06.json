{"url": "https://trud.bg/%d0%bb%d0%b8%d0%b4%d0%b5%d1%80%d1%8a%d1%82-%d0%bd%d0%b0-%d0%b0%d0%bb-%d0%ba%d0%b0%d0%b8%d0%b4%d0%b0-%d1%81-%d0%bd%d0%be%d0%b2%d0%b0-%d0%b7%d0%b0%d0%bf%d0%bb%d0%b0%d1%85%d0%b0-%d1%81%d1%80%d0%b5%d1%89/", "text": "Лидерът на терористичната мрежа Ал Каида Айман аз Зауахири призова мюсюлманите в Магреб да се борят срещу френските военни в Сахел, предаде Франс прес. Призивът бе отправен във видеопослание, разпространено днес, съобщава американският център за наблюдение на джихадистките сайтове. Във видеото с продължителност 7 минути, приемникът на Осама бин Ладен не говори за неотдавнашните атентати в Уагадугу в Буркина Фасо, за които отговорност пое Групата за поддръжка на исляма и на мюсюлманите, джихадистко движение в Мали, свързано с Ал Каида. “Онези, които се сражаваха, убиха и преследваха вашите бащи се завърнаха, за да убият вашите братя мюсюлмани и да ви припомнят, че вие оставате под тяхната окупация и подтисничество”, каза Зауахири. Той подчерта провала на революциите от Арабската пролет и каза, че “корупцията от едно време се е завърнала, но е по-жестока отпреди”. Зауахири редовно заплашва Франция в посланията си. Не може да се определи кога е записано новото обръщение. В петък двоен координиран атентат срещу посолството на Франция в Уагадугу и генералния щаб на армията на Буркина Фасо, отне живота на 7 души и рани над 80 души. Девет джихадисти бяха ликдивирани. Днес френският външен министър Жан-Ив Льо Дриан съобщи, че другата седмица ще посети Буркина Фасо. Около 4000 френски военни са разположени в Сахел в рамките на операцията срещу джихадистите в региона и в подкрепа на силите на страните от групата Г-5 Сахел (Буркина Фасо, Мали, Мавритания, Нигер и Чад), припомня Франс прес. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.06", "title": " Лидерът на Ал Каида с нова заплаха срещу Франция"}
{"url": "https://trud.bg/%d0%bd%d0%b0%d0%bf%d0%b0%d0%b4%d0%bd%d0%b0%d1%85%d0%b0-%d1%81%d0%bf%d0%b5%d1%88%d0%b5%d0%bd-%d0%b5%d0%ba%d0%b8%d0%bf-%d0%b2-%d0%bf%d0%be%d1%81%d0%be%d0%bb%d1%81%d1%82%d0%b2%d0%be/", "text": "Дъщеря на чужд дипломат нападна екип на спешна медицинска помощ в Украинското посолство в София.  Линейката се отзовала в рамките на десет минути на сигнал за човек, чието здравословно състояние рязко се е влошило. На входа на сградата медиците са били забавени заради проверката, свързана със специалния пропусквателен режим на сградата. При пристигането си те само констатирали смъртта на дипломата.  Афектирана от случая, дъщеря му се нахвърлила с юмруци и ритници срещу екипа. Сериозно пострадали обаче няма, съобщиха от Центъра за спешна медицинска помощ.", "date": "2018.03.06", "title": " Нападнаха спешен екип в посолство\t\t\t"}
{"url": "https://trud.bg/%d1%81%d0%bb%d0%b5%d0%b4%d1%81%d1%82%d0%b2%d0%b8%d0%b5%d1%82%d0%be-%d0%ba%d0%b2%d0%b0%d0%bb%d0%b8%d1%84%d0%b8%d1%86%d0%b8%d1%80%d0%b0-%d1%80%d0%b0%d0%b7%d0%b1%d0%b8%d0%b2%d0%b0%d0%bd%d0%b5%d1%82%d0%be/", "text": "Следственият комитет на Русия възбуди наказателно дело за   на руската авиация на летище „Хмеймим“ в Сирия, предава ТАСС. „Военните следствени органи на следствения комитет на Русия възбуди наказателно дело по член 351 от НК на Русия – „Нарушение на правилата на полетите или подготовката им“, заяви прессекретарят на комитета Светлана Петренко. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.06", "title": " Следствието квалифицира разбиването на руския самолет в Сирия като нарушение на правилата на полетите"}
{"url": "https://trud.bg/%d1%80%d1%83%d0%bc%d0%b5%d0%bd-%d1%80%d0%b0%d0%b4%d0%b5%d0%b2-%d0%bd%d0%b0%d0%b7%d0%bd%d0%b0%d1%87%d0%b8-%d0%b4%d0%b0%d0%bd%d1%87%d0%be-%d0%b4%d1%8f%d0%ba%d0%be%d0%b2-%d0%b7%d0%b0-%d0%bd%d0%b0%d1%87/", "text": "Със свой указ президентът Румен Радев назначи Данчо Дяков на длъжността началник на Националната служба за охрана и го удостои с висше офицерско звание генерал-майор, считано от 7 март 2018 г., съобщиха от презцентъра на президентството. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.06", "title": " Румен Радев назначи Данчо Дяков за началник на Националната служба за охрана"}
{"url": "https://trud.bg/%d0%ba%d1%80%d0%b0%d1%81%d0%b8%d0%bc%d0%b8%d1%80-%d0%ba%d0%b0%d1%80%d0%b0%d0%ba%d0%b0%d1%87%d0%b0%d0%bd%d0%be%d0%b2-%d0%b3%d0%be%d1%82%d0%b2%d0%b8-%d1%81%d0%b5-%d0%bf%d1%80%d0%be%d0%bc%d1%8f%d0%bd/", "text": "Вицепремиерът Красимир Каракачанов разкри, че се готви промяна на наказателния кодекс заради лекаря д-р Иван Димитров, който   и още редица подобни случаи. “Крадецът е арестуван многократно и е превишил нормите на самоотбрана. Хората реагират еднозначно, защото им е омръзнало да бъдат ограбвани и една част от населението, които се научиха, че имат права и смятат, че могат да пътуват без билет, не могат да бъдат наказани. От тази гледна точка се води спор за неизбежната самоотбрана. Тя е, когато нападението е извършено в жилището ви с насилие и взлом. Остаряла технология – вече се снабдяват с ключове и неутрализират алармите”, каза министърът на отбраната Каракачанов пред  . “Хората трябва да се защитават, когато животът им е застрашен. Казусът в Пловдив е различен – има незаконно притежание на оръжие, прикриване на следи и т.н. Трябва да дадем възможност на хората с легални оръжия да могат да се защитават. Нямам предвид да стреляш всеки, който ти е влязъл в двора. Говоря за хора, които са пребити, изнасилени и тормозени”, обясни още той. “Текстът, който внасяме е включва защита при самоотбрана, защита и на друг човек. Например, ако отидем на ресторант и ви нападнат, а аз ви защитя със законно оръжие, това трябва да бъде допустимо”, допълни Каракачанов и обяви, че вече е готово предложението за смяна в законодателството. Пловдивчанинът едва ли е видял през прозореца, че ром влиза в дома му. Той просто е искал да защити семейството си. Хора като Плъха влизат у вас, изнасилват дъщеря ти, крадат телевизора ти, пребиват възрастни хора. Законът например не защитава хората, когато кражбата им е в размер от по-малко от минимална работна заплата. Ние и това искаме да поправим”, каза още Каракачанов. “Няма да подкрепим оставката на Теменужка Петкова. Г-жа Петкова няма никаква вина, че законът за енергетиката е такъв. Тя няма власт над подобни сделки. Теменужка Петкова остава министър”, заключи твърдо той. „Няма да подкрепим оставката на Теменужка Петкова и този въпрос мисля,  че днес го решихме – днес имахме среща при премира. Г-жа Петкова няма никаква вина. Законът за енергетиката не повелява министърът на енергетиката да контролира тези неща – или КЕВР (да ги контролира). Теменужка Петкова остава енергиен министър – това е днешното решение”, обобщи Каракачанов. „Най-разумният вариант е държавата да купи 34% от фирмата и да изплаща тези пари в последствие от дивидента, който ѝ се полага – да не се товари държавата с допълнителни разходи, но все пак да има контролен пакет”, добави Каракачанов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.06", "title": " Красимир Каракачанов: Готви се промяна на наказателния кодекс"}
{"url": "https://trud.bg/%d1%80%d0%b0%d0%b7%d1%81%d0%bb%d0%b5%d0%b4%d0%b2%d0%b0%d1%82-%d0%bf%d0%be%d0%bb%d0%b8%d1%86%d0%b5%d0%b9%d1%81%d0%ba%d0%be-%d0%bd%d0%b0%d1%81%d0%b8%d0%bb%d0%b8%d0%b5-%d1%81%d1%80%d0%b5%d1%89%d1%83/", "text": "Незабавно дисциплинарно производство за полицейско насилие от  страна на районния инспектор на свищовското село Ореш е образувано в Областната дирекция на МВР във Велико Търново, научи “Труд”.  Повод за проверката срещу Велизар Генчев е скандален клип в социалните мрежи за нанесен побой на бившия кмет на свищовското село Петър Йозов Петров, направен от него. Според бившия управник, той е бил жестоко пребит в кметството на селото на  27 февруари в 11.40 часа. Петър Йозов Петров твърди, че насилието било извършено от  полицая Велизар Генчев със съдействието на кмета на селото Любомир Иронов. После Петров бил откаран с линейка в бърза помощ Свищов, където след като му направиха снимки на главата, бил арестуван с поставени белезници и въпреки волята му отведен в полицията и задържан до 24 часа в ареста на Павликени. На следващия ден бил освободен, а срещу него било образувано  досъдебно производство за унищожаване и повреждане на техника и отказ да изпълни полицейско разпореждане. Заедно с него бил арестуван и 27-годишният му син Йордан, който му се притекъл на помощ. За същия инцидент полицията съобщи кратко, че баща и син са били задържани след скандал при полицейския инспектор в кметството. “Все още съм в болницата в Плевен, имам синини, отоци, травми в бъбреците, на китката, главата и краката. Когато ме изпишат, със сина ми завеждаме дела за всичко, което ни се случи. От години пиша сигнали за злоупотреби с държавни пари, но не ми се обръща внимание. Сега съм написал до главния прокурор“,каза 58-годишният Петров, който е управлявал от 1999 до 2007 година, а след това до 2011 г. е бил общински съветник. В злополучния ден Петров бил извикан при кварталния инспектор в сградата на кметството в Ореш, за да даде обяснения по прокурорско постановление. Трябвало да подпише протокол, че повече няма да пише жалби и клевети срещу сегашния кмет Любомир Иронов. Петров поискал да види какво е написал прокурорът, но му било отказано и тогава му налетял полицейският инспектор. През това време се бил включил на запис мобилният телефон, след като го потърсила жена му. Записът Петров определя като „Божа работа!“,а на него има гласове без лица, които си крещят взаимно. След като отказал да подписва нещо, което не може да прочете, и бил нападнат, бившият кмет започнал да крещи и успял да избяга от сградата,пред която го чакал синът му. Настоящият кмет управлява Ореш вече три мандата. През тези години неговият предшественик постоянно пишел жалби и сигнали за какво ли не и го клеветял. Накрая той също написал до прокуратурата в Свищов, че Петров го клевети и помолил този тормоз да престане . „Няма да коментирам по същество конфликта, защото върви разследване. Ще кажа само,че този човек пише жалби срещу мен 10 години !“, бе лаконичен Любомир Иронов. Според полицейски източници нароченият за побойник инспектор Велизар Генчев отговоря за няколко села в общината и до момента не е бил нито наказван, нито срещу него е водено подобно разследване. По време на скандала, той е бил нападнат от Петров, който потрошил техника в стаята на кварталния и нарочно крещял в телефона си, че го бият. Едва след конфликта между Петров и кварталния бил извикан и кметът Иронов от своята стая, който също попаднал в клипа, пуснат в социалните мрежи от няколко дни. От прокуратурата в Свищов пък са категорични, че всички жалби се проверяват и при данни за престъпления ще бъде образувано досъдебно производство. „Петър Йозов Петров лъже, че е бит. В донос до главния прокурор е набедил кметове на села, че са организирана престъпна група, а мен ме е нарекъл шеф на мафията. Подготвяме материали и ще сезираме за това прокуратурата. Някой хора си мислят, че трябва да са цял живот кметове. От всички жалби и сигнали, свързани със злоупотреби в общината, нито едно твърдение на Петър Йозов Петров не е било вярно !“, категоричен е  кметът на Свищов Генчо Генчев. снимки-архив", "date": "2018.03.06", "title": " Разследват полицейско насилие срещу бившия кмет на Ореш\t\t\t"}
{"url": "https://trud.bg/%d0%be%d1%89%d0%b5-%d1%87%d0%b5%d1%82%d0%b8%d1%80%d0%b8%d0%bc%d0%b0-%d0%ba%d0%bb%d0%b0%d1%81%d0%b8%d1%86%d0%b8-%d0%b2%d0%bb%d1%8f%d0%b7%d0%be%d1%85%d0%b0-%d0%b2-%d0%b4%d0%b2%d0%be%d1%80%d0%b0-%d0%bd/", "text": "Паметници на руските класици Пушкин, Есенин, Достоевски и основоположникът на осетинската литература Коста Хетагуров бяха открити в Двора на кирилицата в старата столица Плиска във вторник. Генералният консул на Русия в България Сергей Лукянчук и директорът на Руския културно-информационен център Павел Журавльов сториха тържественото прерязване на лентата. Скулпторът, изработил паметника на Достоевски –  акад. Григорий Потоцкий, посипа пръст в основата на постаментите от родните места на руските творци.  За откриване на паметника на основоположника на осетинската литература Коста Хетагуров специално дойде зам. министърът на културата на република Северна Осетия Чермен Дудаев. За случая той беше облечен в традиционни осетински одежди и истински изненада присъстващите гости. По време на церемонията му асистира майсторът на бюста Ибрагим Хаев. По време на церемонията прозвучаха поздравителни адреси към създателя на културно-историческия комплекс Карен Алексанян и благодарности към ваятелите от страна на Максим Страхилов, главен секретар на Асоциация на българите по света, Елка Няголова, председател на Славянска академия и директора на Руския културно-информационен център Павел Журавльов. Четирите бюста бяха открити в присъствието и на кмета на Шумен Любомир Христов, зам. областния управител Петко Шаренков и кметът на община Каспичан Милена Недева. Паметниците са част от Алеята на писателите в Двора на кирилицата, където ще се извисяват поне 80 бюста на автори от цял свят. Там вече са увековечени Пейо Яворов, Иван Вазов, Христо Ботев, през май ще бъде поставен и бюст на Алеко Константинов. Както “Труд” писа, пенсионирана учителка дарява други четири бюста на творци, които ще бъдат открити през юни. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.06", "title": " Още четирима класици влязоха в Двора на кирилицата\t\t\t"}
{"url": "https://trud.bg/%d0%ba%d0%be%d0%bd%d1%81%d1%83%d0%bb%d1%8a%d1%82-%d0%bd%d0%b8-%d0%b2-%d0%be%d0%b4%d1%80%d0%b8%d0%bd-%d0%b4%d0%b0%d0%b2%d0%b0-%d0%be%d0%b1%d1%8f%d1%81%d0%bd%d0%b5%d0%bd%d0%b8%d1%8f-%d0%b7%d0%b0-3/", "text": "Mинистерството на външните работи поиска обяснение от генералния ни консул в Одрин Васил Вълчев защо е отменил културна програма на 3 март, съобщиха от пресцентъра на МВнР. От външно са категорични, че речта на Вълчев, както и отмяната на участието на танцовия състав не са съгласувани с министерството. От ведомството припомнят, че в посолството ни в Анкара беше проведен прием на 1 март с представителство на най-високо ниво от приемащата държава начело с вицепремиера Фикри Ъшък. В Генералното консулство в Истанбул на 2 март близо 600 души уважиха тържествата по случай националния ни празник, които завършиха с голямо хоро. МВнР настоява за обяснения от генералния консул Васил Вълчев, като той е аргументирал решението си така:  “В памет на загиналите на 1 март турски войници в операция “Маслинова клонка”, на 3 и 4 март в Република Турция са били отменени всички културни прояви, а в джамиите са отслужени заупокойни литургии, затова съгласно дипломатическия протокол реших да призова за минута мълчание и да отменя културната програма. По отношение на боевете на Шипка призовах единствено за почитане на паметта на загиналите наши сънародници.” “Всички обстоятелства ще бъдат изяснени в следващите дни в тясна комуникация с Вълчев”, отбелязват от МвнР. Навръх 3 март в Одрин, след литургия в църквата “Св. Георги”, Вълчев поканил официалните си гости в заведение, където ги  приканил да запазят минута мълчание и в памет на турските войници, които са загинали по време на операцията на армията в Сирия.", "date": "2018.03.06", "title": " Консулът ни в Одрин дава обяснения за 3 март\t\t\t"}
{"url": "https://trud.bg/%d1%81%d1%8a%d0%b1%d1%80%d0%b0%d1%85%d0%b0-19-%d0%bf%d0%be%d0%b2%d0%b5%d1%87%d0%b5-%d0%be%d1%82-%d0%b0%d0%ba%d1%86%d0%b8%d0%b7-%d0%b7%d0%b0-%d1%86%d0%b8%d0%b3%d0%b0%d1%80%d0%b8%d1%82%d0%b5/", "text": "Приходите в държавната хазна от акциз върху цигарите през януари са близо 502 млн. лв., което е ръст с 19% спрямо същи месец на миналата година, сочат предварителните данни на МФ. Това увеличение се дължи на повишаването на акциза върху цигарите. През миналата година налогът беше 101 лв. на 1000 къса плюс 27% от продажната цената, но не по-малко от 168 лв. за 1000 къса. А от 1 януари акцизът стана 109 лв. за 1000 къса плюс 25% от цената, но поне 177 лв. за 1000 къса. При вдигането на акциза в предишни години, търговците се запасяваха с големи количества цигари на старите цени. Тази година обаче още от февруари на пазара бяха пуснати кутии с до 30 ст. по-високи цени. А това доведе до ръст на приходите в хазната още през януари. В края на февруари обаче има много интересен сигнал за пазара – регистрират се нови разновидности на популярни марки цигари в твърда кутия със затварящо се капаче на цена от 5 лв. и дори 4,90 лв. Което показва, че конкуренцията в този ценови клас между чуждестранните и традиционните български марки ще бъде още по-голяма. През януари сериозен ръст на приходите има и при акциза от алкохол – с 11,39% до 26,4 млн. лв. Но при приходите от акциз върху горивата има спад – с 12% до 170,6 млн. лв. Сериозен ръст на приходите през януари има при данъка върху доходите – с 43,7% до 358,6 млн. лв. Това се дължи на вдигането на минималната заплата от 460 лв. на 510 лв. Наред с това обаче за първи път тази година отстъпката от 5% от данъка за довнасяне по годишната данъчна декларация при пускане на формуляра по интернет важеше до 31 януари. Това накара много хора да платят данъка върху доходите си от миналата година още през първия месец на годината. Най-голям ръст през януари обаче има при приходите в хазната от корпоративни данъци – с 51,6% до 41,7 млн. лв. Това е много добър знак за печалбите на фирмите, като се има предвид, че корпоративният данък не е променян. При приходите от осигуровки също има сериозен ръст – със 17,2% до 714 млн. лв. Това обаче се дължи както на повишаването на минималната заплата, така и на вдигането на вноската за пенсия с 1% до 19,8%.  Получените пари от ЕС през януари обаче намаляват – с близо 92% до 12,3 млн. лв.", "date": "2018.03.06", "title": " Събраха 19% повече от акциз за цигарите\t\t\t"}
{"url": "https://trud.bg/%d0%b1%d1%80%d0%be%d1%8f%d1%82-%d0%bd%d0%b0-%d0%b7%d0%b0%d0%b3%d0%b8%d0%bd%d0%b0%d0%bb%d0%b8%d1%82%d0%b5-%d0%b2-%d0%b8%d0%b7%d1%82%d0%be%d1%87%d0%b2%d0%b0-%d0%b3%d1%83%d1%82%d0%b0-%d0%b4%d0%be%d1%81/", "text": "По данни на базираната в Лондон „Сирийска обсерватория за правата на човека“ две седмици след началото на ожесточените бомбардировки над контролирания от сирийската опозиция анклав Източна Гута, броят на загиналите цивилни в него достига до 800 души, предава  AFP. „Обсерваторията“ съобщава, че сред загиналите най-малко 177 са деца. Сирийското правителство стартира настъпление по Източна Гута, последният бастион на опозицията край Дамаск, на 18 февруари. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.06", "title": " Броят на загиналите в Източна Гута достига до 800 души"}
{"url": "https://trud.bg/%d0%b2%d1%82%d0%be%d1%80%d0%be-%d0%b7%d0%b0%d1%81%d0%b5%d0%b4%d0%b0%d0%bd%d0%b8%d0%b5-%d0%bf%d0%be-%d0%b4%d0%b5%d0%bb%d0%be%d1%82%d0%be-%d1%85%d0%b8%d1%82%d1%80%d0%b8%d0%bd%d0%be/", "text": "За сряда в Окръжния съд в Шумен е насрочено второ заседание по делото за адската жп.катастрофа на гара Хитрино, след като на 15 януари мина първото разпоредително. Както “Труд” писа, на него адвокатите на двамата обвиняеми главният машинист Димитър Михнев/42г./ и помощникът му Радослав Петков/61г./ поискаха отвод на прокурора и връщане на делото за доразследване. Апелативният съд във Варна обаче, е оставил без уважение искането на защитата и е потвърдил определението на шуменските магистрати, каза съдия Румяна Райкова. Делото тръгва по реда на съкратеното съдебно следствие с разпит само на определени свидетели и изслушване на експертизи, които страните ще посочат на второто заседание. Това се прави с оглед на икономия на време и средства, иначе обвиняемите не признават вина, уточниха адвокатите им. При осъдителни присъди те няма да се възползват от намаляване с 1/3 на наказанията. Иначе в хода на досъдебното производство са разпитани над 100 свидетели, а направените експертизи са десетки. Според обвинението, машинистите са предадени на съд за причиняване на смърт по непредпазливост на 7 души и тежки, и средни телесни повреди на още 14 човека. Причината за дерайлирането и последвалият теч на пропилен, взрив и пожар е високата скорост – 78 км/ч., вместо допустими 40 км., пише в обвинителния акт.", "date": "2018.03.06", "title": " Второ заседание по делото “Хитрино”"}
{"url": "https://trud.bg/%d0%bf%d0%be%d0%b6%d0%b0%d1%80-%d0%b2-%d1%88%d0%b5%d1%80%d0%b0%d1%82%d0%be%d0%bd/", "text": "Пожар в столичния хотел “Балкан”, бивш „Шератон”, съобщава Нова тв. Сградата е затворена. Евакуират посетителите. Около 18:45 на тел. 112 е бил получен сигнал за силно задимяване, предава БТВ. На място са изпратени 6 пожарни коли, автомеханична стълба, както и екип на полицията, информира МВР. Отцепват се улиците около хотела. Установено е, че пожарът е тръгнал от аспирацията на ресторант. Към 19:05 ч. ситуацията е овладяна и за щастие няма пострадали хора. Очаквайте подробности", "date": "2018.03.06", "title": " Пожар в “София хотел Балкан”"}
{"url": "https://trud.bg/%d0%b2%d0%bd%d0%be%d1%81%d0%ba%d0%b8-%d0%b7%d0%b0-%d1%82%d1%80%d0%b5%d1%82%d0%b0-%d0%bf%d0%b5%d0%bd%d1%81%d0%b8%d1%8f-%d0%b8-%d0%bd%d0%b0-%d0%bd%d0%be%d0%b2%d0%b8%d1%82%d0%b5-%d1%81%d0%bb%d1%83%d0%b6/", "text": "Фирмите ще трябва да прилагат еднакви правила за осигуряване на новите и на по-опитните работници. Доброволни вноски за трета пенсия ще трябва да се правят и за новите работници, ако такива осигуровки са правят за старите кадри. На работодателите обаче ще се даде срок от 6 месеца след наемането на работника, след изтичането на който ще трябва да  му внасят осигуровките. Това гласят промени в Кодекса за социално осигуряване, които са подготвени от социалното министерство. Промените се правят за да се изпълни европейската директива 2014/50/ЕС относно минималните изисквания за повишаване на мобилността на работниците между държавите-членки чрез подобряване на придобиването и запазването на допълнителни пенсионни права. Със законопроекта пенсионноосигурителните дружества и работодателите се задължават да предоставят ясна писмена информация за условията за придобиване на допълнителни пенсионни права при прекратяване на трудовото правоотношение, както и за размера на полагащите се средства на наследниците на починало осигурено лице. Това ще помогне на хората да правят информиран избор при приемането на предложение за работа, се посочва в мотивите. От 1 юли 2019 г. максималният размер на пенсиите ще бъде повишен от сегашните 910 лв. на 1040 лв. Към момента 55 хиляди души получават пенсии с таван от 910 лв. Съгласно разпоредбите на Кодекса за социално осигуряване, от 1 юли 2019 г. техните пенсии ще се увеличат като таванът стара 1040 лв., или 40% от максималния осигурителен доход за настоящата година. От тях, 25 хиляди пенсионери ще получат действителния размер на пенсията си, а останалите близо 30 хиляди ще останат ограничени на 1040 лв., пресметнаха от Националния осигурителен институт (НОИ). Дефицитът в държавната пенсионна система за 2018 г. е близо 4 млрд. лв., каза Георги Вулджев от Експертен клуб за икономика и политика на дискусия, организирана от Българското либертарианско общество. Парите за пенсии са 26,8% от всички разходи на бюджета. Споруед Вулджев вероятно няма да има пари за изплащане на пенсиите на хората, които сега са на 20-30 години. Затова той предлага да се премине към напълно частно пенсионно осигуряване. При него пенсионните вноски се натрупват на индивидуална основна, а не се харчат за пенсиите на настоящите пенсионери.", "date": "2018.03.06", "title": " Вноски за трета пенсия и на новите служители\t\t\t"}
{"url": "https://trud.bg/%d1%80%d1%83%d0%bc%d0%b5%d0%bd-%d1%80%d0%b0%d0%b4%d0%b5%d0%b2-%d0%bd%d0%b0%d0%b9-%d0%b2%d0%b0%d0%b6%d0%bd%d0%b8%d1%8f%d1%82-%d0%bf%d1%80%d0%b8%d0%be%d1%80%d0%b8%d1%82%d0%b5%d1%82-%d0%b2-%d0%b5%d0%b2/", "text": "Социалните рискове за големи групи от обществото, заетостта и равният достъп за хората с увреждания са съществена част не само от дневния ред на ЕС, но и на България, заяви днес президентът Румен Радев на среща на „Дондуков“ 2 с Лука Жайер, председател на групата „Други интереси“ в Европейския икономически и социален комитет (ЕИСК), съощиха от пресцентъра на президентството. Групата е изразител на позициите на различните социални, професионални, икономически и културни организации на гражданското общество. Двамата обсъдиха възможностите за професионално обучение и консултиране на хората с увреждания, тяхната трудова реализация, създаването на адаптирана работна среда и достойното заплащане на труда им. По време на срещата стана ясно, че президентската администрация подготвя кръгла маса по проблемите на заетостта на хората с увреждания, в рамките на която ще се дискутират посоките за промяна на съществуващия модел на заетост за хората в неравностойно положение на пазара на труда. Лука Жайер, който притежава сериозна експертиза в сферата на социалната икономика, приветства тази инициатива и се ангажира да съдейства за обмен на добри идеи и практики, които насърчават развитието на социалното предприемачество. Социалното включване и приобщаване на хората с увреждания в България, също бяха сред темите на срещата. Лука Жайер изрази задоволство от включването на заетостта и социалната политика сред приоритетите на Българското председателство на Съвета на ЕС. Държавният глава подчерта още, че Северозападният регион в България е сред най-уязвимите в Европейския съюз в социално отношение и демография и следва да бъде във фокуса на кохезионната политика на ЕС. Въпросът за икономическата и социална конвергенция в Европа ще бъде разгледан и по време на срещата на високо равнище в град Русе през месец май с участието на президентите на Румъния и Австрия и представители на местните власти, отбеляза още Румен Радев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.06", "title": " Румен Радев: Най-важният приоритет в европейските политики трябва да бъдат хората"}
{"url": "https://trud.bg/%d0%b1%d0%be%d1%80%d0%b8%d1%81%d0%be%d0%b2-%d0%be%d1%82%d1%82%d0%b5%d0%b3%d0%bb%d1%8f-%d0%b8%d1%81%d1%82%d0%b0%d0%bd%d0%b1%d1%83%d0%bb%d1%81%d0%ba%d0%b0%d1%82%d0%b0-%d0%ba%d0%be%d0%bd%d0%b2%d0%b5/", "text": "Премиерът Бойко Борисов ще внесе в Министерски съвет предложение за оттегляне на Истанбулската конвенция от Народното събрание, научи “Труд”. Точката не е включена в предварителния дневен ред на утрешното заседание. Преди десетина дни Борисов обяви, че конвенцията няма да бъде обсъждана и гласувана от парламента, докато не се постигне пълен консенсус по темата в обществото. Очаква се на заседанието на Министерски съвет в сряда да бъде гласувано и отмяна на решението на правителството от 3 януари за ратификация на документа. Това на практика означава, че международният договор ще бъде отхвърлен. ГЕРБ внесоха в Конституционния съд искане за тълкуване на спорните текстове. Очаква се магистратите да се произнесат. БСП пък поиска референдум, за същото се обявиха и от ВМРО.", "date": "2018.03.06", "title": " Борисов оттегля Истанбулската конвенция\t\t\t"}
{"url": "https://trud.bg/%d0%b4%d0%b2%d0%b0%d0%bc%d0%b0-%d0%b1%d1%8a%d0%bb%d0%b3%d0%b0%d1%80%d0%b8-%e2%84%961-%d0%b2-%d0%b8%d1%82%d0%b0%d0%bb%d0%b8%d1%8f/", "text": "Двама българи оглавиха индивидуалните класации след края на редовния сезон в италианската серия „А“. Капитанът на националния отбор Виктор Йосифов стана блокировач №1 след 26-те кръга с 69 успешни блокади на сметката си. Центърът на „Пиаченца“ е далеч пред Едер Карбонара („Тренто“), който с 59 и Матео Ревивре („Милано“) с 58. Цветан Соколов пък е 5-и в класацията с 53 блока. Звездата на „лъвовете“ обаче е №1 при нападателите. Играчът на „Кучине Лубе“ (Чивитанова) е с отлични показатели във всички елементи, а сборният му коефициент е 6,43 – значително повече от следващите Роберто Кадзанига („Кастелана Гроте“, 5,52) и съотборника си Османи Хуанторена (4,85). Междувременно родният волейбол получи още една добра новина с италианска връзка. Изпълнителният директор на компанията „Сикстус“ Масимо Маручи дари медицинска техника за рехабилитация в помощ на професионални спортисти на дирекция „Координация и контрол на спортната подготовка“ към Министерството на младежта и спорта. „Науката е в основата на днешните успехи в спорта, затова съм много благодарен за това дарение – заяви министър Красен Кралев. – През последните няколко години полагаме големи усилия центърът да работи пълноценно.“  ", "date": "2018.03.06", "title": " Двама българи №1 в Италия"}
{"url": "https://trud.bg/%d1%82%d1%83%d1%80%d1%88%d0%b8%d0%b8%d1%82%d0%b5-%d0%bf%d1%80%d0%b8%d0%b2%d1%8a%d1%80%d1%88%d0%b2%d0%b0%d1%82-%d0%b7%d0%b0%d0%bf%d0%be%d1%87%d0%bd%d0%b0-%d0%b2%d0%be%d0%b9%d0%bd%d0%b0%d1%82%d0%b0/", "text": "Зимата се върна. Снегът затрупа България. Леденият вятър пронизваше през дрехите окъснелите минувачи. От всички дворове лаеха кучета. Не, не съм Радичков, да описвам зимни картини. Още повече, че наближаваше часът на новото шоу. Стопанките вадеха от зимника купа от привършващата туршия. Ракията вече е налята.Взимаха и някой буркан с нарязани чушки и домати. Готови за пържене. Хайде, и буркан с пържено месо от прасето. Тази вечер започва шоуто… Тази вечер започва войната на готвачите. Тримата строги майстори от „Мастер-шеф“ са се разделили. Както всичко в тази страна. Виктор Ангелов стартира с „Кухнята на ада“ /“беше време да се върна при професионалистите“/, а към останалите двама/“отиваме на работа, за да се забавляваме“/ се е присъединил не толкова строгият Лео, един истински италианец. В „Мастер шеф“ се състезаваха хоби-готвачи и интересът бе към самото състезание, към емоциите на участниците /как се тръскаше по земята победителката!/, но не и към самото готвене, към рецептите, към продуктите. Хоби, хоби, но борбата бе да станат професионалисти. А в „адската кухня“ става дума за битка между професионалисти от висока класа, като битката е жестока. Така че стопаните с пържените домати и чушки ще гледат нещо, което не разбират много добре. И ще се засмеят добродушно, че от тяхното ядене по-хубаво няма. Между моите приятели и аз минавам за добър кулинар. Канен съм бил и при Ути, и при Звездев, и при Лео, и при шеф Петров. Показвал съм яденета, които знам от моята майка, от баба си, както и някои близки до нас гръцки специалитети. При Лео дори показах как сме се спасили от глад, когато бяхме обсадени от снега в една хижа. Тогава сготвих супа от сланина, праз и зелева чорба. Нарекох я супа „Сървайвър“. По това време гледах предаванията на първите ни телевизионни готвачи и научавах това-онова и го прилагах в моята кухня. Никак не е маловажно това. Културата на хранене в един народ е част от неговото лице пред света. Дълго мога да разговарям за взаимните влияния на балканската и близкоизточната кухня, за навиците на отделните народи, определяни от специфичната им природа. Културата на хранене на отделната личност пък е част от неговото интимно възприятие на околната природа. Съжалявах хората, които смятаха, че е много шик да кажат „ох, аз не готвя, много съм заета“. Познанията им опираха до кренвирши с кашкавал. Толкова са интелигентни, толкова са възвишени, толкова са заети със себе си, че не се принизяват до селяните и простолюдието. Но ето, че стана „модерно“ да се говори за кулинарни умения. В американските филми красавици примамваха мъжете у дома си с готова китайска храна или със спагети с готови продукти в хладилника. В романите стил „Паулу Коелю“ елитни суфражетки разменят свенливо по някоя фраза от кулинарията. И тогава амбициозни майки поведоха порасналите си дъщери да готвят под тяхно ръководство в предаването, което водеше талантливият Сано. То не бяха крясъци, танци, флиртове. Амбицията на майките беше чрез кулинарното предаване дъщерите им да станат звезди и да направят телевизионна кариера. И все пак беше много интересно как се справят с определените им продукти и ограниченото време. А когато започна „Черешката на тортата“, видяхме парада на тези кифли, които така презрително говореха, че готвенето не е за тях. А тъй като бе обявено, че в „Черешката“ участват персони от елита, там се напълни с претенденти, че са известни, защото са „известни“. И тъй като повечето нямаха домове „за пред хората“, наемаха ресторантски зали, хижи и приятелски вили. И тъй като повечето от тях въобще не бяха готвили нищо през живота си, наемаха и приятели или професионалисти, „да им помагат“. И тъй като бяха прочели за някоя и друга диета, масово се захванаха да предлагат сьомга, авокадо, броколи и всякакви „здравословни продукти“. Каква мъка, какви измъчени разговори. Като великани сред тази масовка изпъкваха истински кулинари като банкера Левон Хампарцумян, като Камен Воденичаров, а вероятно иредица други… Дори Радан Кънев омеси политиката с кулинарията. Ето как най-естествено се стигна и до елитарните кулинарни предавания, които ни заляха през тази закъсняла зима. Нищо лошо, нека не бъда разбран криво. Майсторите са истински майстори, създадоха си образи, изградиха си авторитет, аучастниците в състезанието влагат всичко от себе си. И предаванията са забавни, интересни, но със състезателния си съспенс, а не като обогатяващи знанията и културата ни. Тъжното е, че това става във времето, когато в народа ни се събужда интереса към родните ценности. Във всички живи български селища се възраждат празниците на местните специалитети, търговията, кулинарните занаяти. Познавам редица автори, които колекционират редки рецепти, специфични за дадени райони. Агитирах туристическите власти да ги издават за безплатна употреба от туристите. Отпечатаха и ги пуснаха на високи цени в книжарниците. Е, след зимата идва и пролет, нали?   И ето, че дойде времето и на най-забавното музикално шоу „Като две капки вода“. Тук състезателният елемент е на втори план. Актьорите и певците се самодоказват и забавляват. Разкриват неизвестни страни от таланта си. Дори един футболист блесна тук. В това шоу няма нагласени работи, не мирише на пари. Журито е балансирано и не се ограничава с реплики от рода „уникално“, „брутално“. И водещите, ах, двамата водещи Рачков и Зуека не ни измъчват с тъпи въпроси. Те сами правят шоуто и са от световна класа.", "date": "2018.03.06", "title": " Туршиите привършват, започна войната на готвачите\t\t\t"}
{"url": "https://trud.bg/%d0%b4%d1%80%d1%83%d0%b3%d0%be-%d0%b5-%d1%80%d1%83%d1%81%d0%ba%d0%b8%d1%8f%d1%82-%d0%bf%d0%b0%d1%82%d1%80%d0%b8%d0%b0%d1%80%d1%85-%d0%b4%d0%b0-%d0%b3%d0%be-%d0%b8%d0%b7%d1%80%d0%b5%d1%87%d0%b5/", "text": "„Без българско Православие нямаше да има и руско Православие. Чрез българското Православие руският народ получи основите на православната вяра от България“, заяви руският патриарх Кирил при пристигането си в София по повод 140-годишнина от Освобождението на България. Много важно признание! Според различни анализи в Русия и други държави, правени през последните 200 г., Православието е основна нейна характеристика, без него тя би била съвсем друга страна, ако въобще би оцеляла. И днес оцелява в огромна степен благодарение на Православието. „След падането на комунизма на Изток единственият наш враг остана Православието“, заяви през 1989 г. видният неин душманин Збигнев Бжежински. Внесеният в Русия от Запад комунизъм нанася на Руската православна църква (РПЦ) огромни щети, в столиците след 1917 г. са разрушени над 80% от християнските храмове и манастири, голям процент от останалите са превърнати в затвори или складове. През 1941 г., изправени пред пълен разгром от хитлеристите, Сталин и компартията спират репресиите и РПЦ отново изиграва ключова роля за мобилизацията на народа за отпор. Както често е било в миналото. Император Александър Трети завещава на наследника си: „Вярата в Бога и светостта на Твоя царски дълг да бъдат основата на Твоя живот. Никога не проявявай слабост. Помни – Русия няма приятели. Във вътрешната политика покровителствай преди всичко Църквата. Тя неведнъж е спасявала Русия“. Николай Втори през 1917 г. прояви слабост, довери се не на Църквата, а на братовчед си британския крал и империята потъна в разруха и братоубийство. Сегашната власт в Москва също се е опряла на Православието. През 2015 г. „Труд“ писа, че президентът Владимир Путин доста стриктно се придържа към завещанието на много заслужилия за страната си император Александър Трети. Писателят и бивш дипломат Владимир Федоровски сподели във „Фигаро“: „Путин разчита много на своята истинска дясна ръка, която не е премиерът Медведев, а Кирил, патриархът на Москва“. Не е загърбен и Върховният мюфтия Таджуддин, но все пак около 80% от хората там са руснаци и повечето изповядват Православието. Много преди патриарх Кирил са казвани истините за ролята на средновековна България за създаването и укрепването на Киевска Рус, после и за наследилата я Русия. През последните 140 години са го правили немалко родни историци, учени от други области на науката, родолюбиви историци-дилетанти, писатели и публицисти. Такива е имало и в Русия, също в СССР, въпреки твърдото противодействие от страна на политическите власти и фактори сред духовенството. Академик Дмитрий Лихачов пише: „Църковнославянският език, пренесен в Рус от България не само чрез книгите, но и устно – чрез богослужението, веднага става в Рус своеобразен индикатор на духовната ценност на онова, за което на него се е говорило и писало. България даде на източните славяни висшия слой на езика, „полюса на духовността“… Това е езикът, на който са доверявали най-възвишените мисли, на който са се молили и на който са писали тържествени слова.Той през цялото време е бил „редом“ с руския народ и го е обогатявал духовно.“ Много рядко обаче е цитиран в СССР големият учен, главно у нас са популяризирани неговите трудове. Поради геополитически и вътрешнополитически съображения и претенции на Москва. Чийто, впрочем, първи патриарх Киприян е бил българин от Велико Търново, както и няколко от следващите. Поне три века обаче Русия с всички сили прокарва претенцията, че е Третия Рим, Православната империя, наследница на Рим и Византия, обречена на това основание да е водеща сила в Европа. Има и друго. Българските исторически заслуги често и тежко са неглижирани и в изгода на Сърбия и Гърция, считани в Русия за политически по-значими за нея. За целта са съчинявани пространни легенди за пренасянето на Православието в Киевска Рус директно от Константинопол, повечето нелепи и дори смешни. Същевременно са скривани, а може би и унищожавани много писмени и археологически паметници, доказващи цивилизационната роля на народа и държавата ни за Русия и Православието. Много голям брой от т. нар. скитски находки на територията на Крим и днешна Украйна всъщност са оставени от траките и българите, появяват се и сега при строителството на Кримския мост, но се крият. Както се криеше дори съществуването на Велика България на кана убиги Кубрат, чието население се обявяваше за прабългарско. РПЦ винаги е помнела, че българските православни мисионери са осъществили „светоотеческата мисия да просветят нашите предци в Свeтата Православна вяра“, каза още патриарх Кирил. Да, знаели са, помнили са, но за първи път го изрича руски първосвещеник. Сега следва да поискаме писмени данни и археологически материали от нашето минало, каквито несъмнено има в руски хранилища. В „168 часа“ през годините на Пресгрупата и в „Монитор“ след това имаше доста публикации за ролята на средновековна България за Русия. През февруари 2003 г. в интервю за „Монитор“ Калужкият и Боровски архиепископ Климент сподели: „Преди столетия България помагаше на новосъздадената Руска държава, от Вас ние приехме вярата си и културата, писмеността. Ние сме близки по дух народи, които имат общи исторически корени.“ Друго е обаче патриархът на Всея Руси да го изрече. Тъй като е във връзка с извършващия се в днешна Русия голям геополитически завой, предвиждащ фундаментално преразглеждане не само на руската национална стратегия, но и връщане към цивилизационните им корени. Това неизбежно поставя и нас в нова ситуация, гравитационните последствия биха били нееднозначни по характер. Едните положителни с оглед неоосманистките тенденции в Анкара, но някои доста неприятни предвид членството ни в НАТО и ЕС. За зла беда, политическата ни „класа“ е нефелна да се справи с предстоящите сътресения.", "date": "2018.03.06", "title": " Друго е руският патриарх да го изрече\t\t\t"}
{"url": "https://trud.bg/%d1%81%d0%bf%d0%b8%d0%bf%d0%b0%d1%85%d0%b0-13-%d0%bd%d0%b5%d0%bb%d0%b5%d0%b3%d0%b0%d0%bb%d0%bd%d0%b8-%d0%bc%d0%b8%d0%b3%d1%80%d0%b0%d0%bd%d1%82%d0%b8-%d0%bd%d0%b0-%d0%b3%d1%80%d0%b0%d0%bd%d0%b8%d1%86/", "text": "13 нелегални мигранти заловиха гранични полицаи на ГКПП-Кардам. Групата от седем мъже, четири жени и две деца – на 11 и 12 г., опитала да премине границата ни с Румъния в микробуси с молдовска регистрация. В тях се возели и други пътници. При проверката обаче се оказало, че мигрантите нямат никакви документи за самоличност и не са регистрирани в системите на МВР. 11 от тях обявили, че са граждани на Ирак, а другите двама обяснили, че са от Иран. Районната прокуратура в Генерал Тошево внесе в съда искания за вземане на мярка за неотклонение “задържане под стража” за пълнолетните задържани, а двете деца ще бъдат настанени в институция. Предприети са мерки за тяхната закрила до приключване на наказателното производство, уточниха от прокуратурата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.06", "title": " Спипаха 13 нелегални мигранти на границата с Румъния"}
{"url": "https://trud.bg/%d0%ba%d0%bd%d0%b4%d1%80-%d0%b3%d0%be%d1%82%d0%be%d0%b2%d0%b0-%d0%b4%d0%b0-%d1%81%d0%b5-%d0%be%d1%82%d0%ba%d0%b0%d0%b6%d0%b5-%d0%be%d1%82-%d1%8f%d0%b4%d1%80%d0%b5%d0%bd%d0%b8%d1%82%d0%b5-%d1%81%d0%b8/", "text": "Северна Корея е заявила, че е готова да се откаже от ядрените си оръжия, ако сигурността на режима бъде гарантирана. Пратеникът на Сеул е заявил това след срещата си с Ким Чен-ун, предаде АФП. „Северът показа ясно, че е готов да се денуклеаризира и че няма нужда да притежава собствени ядрени оръжия, ако заплахите срещу него бъдат отстранени и сигурността на режима бъде гарантирана“, заяви Чун Ю-йонг, съветник по националната сигурност на южнокорейския президент Мун Дже-ин. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.06", "title": " КНДР е готова да се откаже от ядрените оръжия, ако се гарантира сигурността на режима"}
{"url": "https://trud.bg/%d0%b7%d0%b2%d0%b5%d0%b7%d0%b4%d0%b0-%d0%be%d1%82-%d0%b1%d0%be%d0%bb%d0%b8%d0%b2%d1%83%d0%b4-%d1%81%d1%82%d1%80%d0%b0%d0%b4%d0%b0-%d0%be%d1%82-%d1%80%d1%8f%d0%b4%d0%ba%d0%be-%d0%b7%d0%b0%d0%b1%d0%be/", "text": "Колеги и почитатели са публикували послания за бързо възстановяване, след като боливудският актьор Ирфан Хан е съобщил в Туитър, че страда от “рядко заболяване”, предаде ДПА. 51-годишният Хан се е снимал в над 100 боливудски филма и няколко британски и холивудски продукции, сред които “Животът на Пи”, “Беднякът милионер”, “Ад” с Том Ханкс, “Джурасик свят”. “Понякога човек се събужда с житейско разтърсване. През последните 15 дни животът ми е съспенс. Никога не съм се предавал. Винаги съм се борил за правото си на избор и ще продължа да го правя”, пише Ирфан Хан в Туитър. Актьорът допълва, че скоро, когато разполага с точна диагноза, лично ще я съобщи, и отправя молба към феновете дотогава да не правят догадки. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.06", "title": " Звезда от Боливуд страда от “рядко заболяване”"}
{"url": "https://trud.bg/%d0%b1%d1%81%d0%bf-%d0%b2%d0%bd%d0%b5%d1%81%d0%b5-%d1%81%d0%b8%d0%b3%d0%bd%d0%b0%d0%bb-%d0%b2-%d0%bf%d1%80%d0%be%d0%ba%d1%83%d1%80%d0%b0%d1%82%d1%83%d1%80%d0%b0%d1%82%d0%b0-%d0%b7%d0%b0-%d0%bf%d1%80/", "text": "Представители на БСП внесоха сигнал в прокуратурата за приватизацията на ЧЕЗ. От партията настояват прокуратурата да провери и произхода на средствата, с които “Инерком България” кандидатства за закупуването на ЧЕЗ. „Настояваме да се провери произходът на средствата, с които „Инерком” кандидатства за купуването на  ЧЕЗ. Да се провери и сделката по приватизацията на ЧЕЗ, която се е състояла  в два етапа, през 2004 и 2012 г.” Това каза зам.-председателят на ПГ на „БСП за България” Крум Зарков на влизане в сградата на Съдебната палата, преди да внесе три сигнала за приватизацията на ЧЕЗ в прокуратурата. Според него  продажбата на 33% от дружеството от правителството на Бойко Борисов се случва в нарушение на стратегически документи на държавата. „Нарушени са  два документа и основно Стратегията за приватизация на ЕРП, където ясно е записано, че страната ни трябва да запази поне 33% от тях, за да може да знае, какво се случва там”, коментира Зарков. Левицата настоява да се провери законосъобразността на двете сделки. „Искаме отговор на въпроса – какво се е случило с досъдебно производство, което прокуратурата е образувала през 2013 г. срещу неизвестен извършител, служител на ЧЕЗ – България. Той е бил разследван за недостатъчно грижи при управлението и стопанисването на дружеството, което е довело до големи щети”, заяви още Крум Зарков. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.06", "title": " БСП внесе сигнал в прокуратурата за приватизацията на ЧЕЗ"}
{"url": "https://trud.bg/%d0%b4%d0%b2%d0%b5-%d0%b6%d0%b5%d1%80%d1%82%d0%b2%d0%b8-%d1%81%d0%bb%d0%b5%d0%b4-%d1%87%d0%b5%d0%bb%d0%b5%d0%bd-%d1%81%d0%b1%d0%bb%d1%8a%d1%81%d1%8a%d0%ba-%d0%bc%d0%b5%d0%b6%d0%b4%d1%83-%d0%b4%d0%b6/", "text": "Тежка катастрофа с двама загинали наложи временното затваряне на пътя Варна-Добрич в участъка между селата Любен Каравелово и Зорница. Минути преди 14 ч там челно се сблъскали джип и училищен автобус. За щастие в него не е имало деца, съобщиха от варненската полиция. “На място са издъхнали мъж и жена от джипа, а шофьорът на автобуса е ранен и в момента го транспортират към болница”, уточни д-р Мая Рашева, директор на Центъра за спешна медицинска помощ. Според очевидци в момента на катастрофата в района е имало гъста мъгла. Предстои след оглед от полицията да установят причините за тежкото произшествие.", "date": "2018.03.06", "title": " Две жертви след челен сблъсък между джип и училищен автобус"}
{"url": "https://trud.bg/%d0%bf%d1%80%d0%b5%d0%bb%d0%b8%d0%b2%d0%b0-%d1%8f%d0%b7%d0%be%d0%b2%d0%b8%d1%80-%d0%b5%d0%bb%d0%b5%d1%88%d0%bd%d0%b8%d1%86%d0%b0-%d0%b2%d1%8a%d0%b2-%d0%b2%d0%b0%d1%80%d0%bd%d0%b5%d0%bd%d1%81%d0%ba/", "text": "Във варненско прелива язовир Елешница. За сега хората в близките населени места не са застрашени, но са наводнени земеделски земи, предаде БНТ. Заради топенето на снега и дъждовете в последните дни – Държавната агенция по метрологичен и технически надзор разпореди извънредни проверки на язовирите. В по-голямата част от водните басейни е осигурен свободен обем. Има язовири, които преливат контролирано, няма водоеми в аварийна ситуация, уточняват от Агенцията.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.06", "title": " Прелива язовир Елешница във Варненско "}
{"url": "https://trud.bg/%d0%b2%d0%b0%d0%bb%d0%b5%d1%80%d0%b8-%d1%81%d0%b8%d0%bc%d0%b5%d0%be%d0%bd%d0%be%d0%b2-%d1%81%d0%b5-%d1%81%d1%80%d0%b5%d1%89%d0%bd%d0%b0-%d1%81-%d0%bf%d1%80%d0%b5%d0%b4%d1%81%d1%82%d0%b0%d0%b2%d0%b8/", "text": "Вицепремиерът Валери Симеонов обсъди предложения за промени в Закона за енергетиката с представители на Реформаторския блок. На срещата присъстваха председателят на СДС Божидар Лукарски, както и Петър Москов и Димитър Бъчваров от Националния съвет на РБ. Обсъден беше законопроект за изменение и допълнение на Закона за енергетиката, който разширява и дава правомощия на ДАНС да контролира продажбата на дялове в ключови за българската енергетика предприятия. Законодателните изменения, предложени на срещата, са мотивирани от обществените очаквания относно продажбата на 67% от групата дружества „ЧЕЗ – България“ на „Инерком България“. Вицепремиерът Симеонов се ангажира да обсъди проекта за законови изменения на коалиционен съвет на „Обединени патриоти“ и при постигане на консенсус, да го предостави на коалиционния съвет на управляващата коалиция. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.06", "title": " Валери Симеонов се срещна с представители на Реформаторския блок"}
{"url": "https://trud.bg/%d0%bf%d0%b8%d1%81%d0%bc%d0%be-%d0%b2-%d0%b1%d1%83%d1%82%d0%b8%d0%bb%d0%ba%d0%b0-%d0%bd%d0%b0-132-%d0%b3%d0%be%d0%b4%d0%b8%d0%bd%d0%b8-%d0%b5-%d0%bd%d0%b0%d0%bc%d0%b5%d1%80%d0%b5%d0%bd%d0%be-%d0%b2/", "text": "Писмо в бутилка, окачествено като едно от най-старите известни послания от този тип в света, е намерено в Австралия – 132 години след като е хвърлено в Индийския океан през борда на германски плавателен съд, предаде ДПА. На писмото в бутилка, наполовина заровено в пясъка, се е натъкнала Тоня Илман, докато в края на януари се е разхождала из дюните на остров Уедж, на около 180 километра северно от град Пърт, щата Западна Австралия. Бледият ръкопис разкрива, че писмото, написано на немски, датира от 12 юни 1886 г. На обратната му страна е указано който го намери, да запише часа и мястото и да го предаде на Германската военноморска обсерватория или на най-близкото германско консулство. Посланието в бутилка е хвърлено през борда на плавателния съд “Паула” като част от 69-годишен експеримент на Германската военноморска обсерватория за по-добро разбиране на океанските течения и търсене на по-бързи и ефикасни корабни маршрути, се посочва в изявление на Западноавстралийския музей. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.06", "title": " Писмо в бутилка на 132 години е намерено в Австралия"}
{"url": "https://trud.bg/%d0%b7%d0%b0%d0%b4%d1%8a%d1%80%d0%b6%d0%b0%d1%85%d0%b0-%d0%bd%d0%b0%d0%b4-37-%d0%ba%d0%b3-%d1%85%d0%b5%d1%80%d0%be%d0%b8%d0%bd-%d0%b2-%d0%b0%d0%b2%d1%82%d0%be%d0%bc%d0%be%d0%b1%d0%b8%d0%bb-%d1%81/", "text": "Митнически служители задържаха над 37 кг хероин в автомобил с италианска регистрация, съобщиха от пресслужбата на Агенция “Митници”. Колата, управлявана от албански гражданин, постоянно пребиваващ в Италия, се явила на трасе „Изход” на ГКПП-Дунав мост 1 на 5 март 2018 г. сутринта. Митническите инспектори от отдел „Борба с наркотрафика”  на Митница Русе я насочили за щателна проверка, въпреки че шофьорът, който пътувал сам, декларирал, че пренася само лични вещи. При огледа на автомобила митническите служители установили някои нехарактерни изменения в конструкцията на пода на автомобила. В тайниците те намерили общо 68 пакета с бежово прахообразно вещество. Всеки от пакетите е с приблизително тегло 550 грама. Направеният полеви наркотест показал, че веществото е хероин. За случая е уведомен разследващ митнически инспектор и дежурен прокурор от Окръжна прокуратура-Русе. Образувано е дознание. Албанският гражданин, уличен в наркотрафик, е задържан с прокурорска мярка за 72 часа в русенския следствен арест. По предварителни данни стойността на задържания наркотик по цени на съдопроизводството е за над 1 500 000 лева. Взети са проби за лабораторен анализ. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.06", "title": " Задържаха над 37 кг хероин в автомобил с италианска регистрация на Дунав мост 1 (СНИМКИ и ВИДЕО)"}
{"url": "https://trud.bg/%d1%81%d0%b5%d0%bd%d0%b0%d1%82%d1%8a%d1%82-%d0%bd%d0%b0-%d1%84%d0%bb%d0%be%d1%80%d0%b8%d0%b4%d0%b0-%d0%be%d0%b4%d0%be%d0%b1%d1%80%d0%b8-%d0%b7%d0%b0%d1%81%d0%b8%d0%bb%d0%b2%d0%b0%d0%bd%d0%b5-%d0%bd/", "text": "Местният сенат на американския щат Флорида одобри пакет от закони за засилване на контрола върху огнестрелните оръжия. Сенаторите гласуваха да се увеличи минималната възраст за купуване на оръжие от 18 на 21 години, както и да се забрани продажбата на устройства, които превръщат полуавтоматичното оръжие в автоматично. Предложението някои учители да имат право да носят оръжие беше отхвърлено. Миналия месец 19-годишният Никълъс Круз откри огън в гимназия в Паркланд, Флорида, и уби 17 души. По информация на медиите той е могъл да се снабди законно с оръжие, независимо от факта, че преди това е бил на лечение в психиатрична клиника. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.06", "title": " Сенатът на Флорида одобри засилване на контрола върху оръжията"}
{"url": "https://trud.bg/%d0%b6%d0%b5%d0%bd%d0%b0%d1%82%d0%b0-%d0%bf%d0%be%d1%81%d1%82%d1%80%d0%b0%d0%b4%d0%b0%d0%bb%d0%b0-%d0%b7%d0%b0%d0%b5%d0%b4%d0%bd%d0%be-%d1%81%d1%8a%d1%81-%d1%81%d0%b5%d1%80%d0%b3%d0%b5%d0%b9-%d1%81/", "text": "Жената, придружавала бившия шпионин Сергей Скрипал, когато той е бил изложен на неизвестно засега вещество, е дъщеря му – 33-годишната Юлия Скрипал, съобщи Би Би Си. Двамата бяха   в търговски център в Солсбъри в неделя и са настанени в болница в критично състояние. Съпругата, синът и по-големият брат на Сергей Скрипал са починали през последните две години, посочва Би Би Си. Полицията издирва двойка, записана от охранителните камери на фитнес в търговския център как преминава близо до мястото, където са намерени Сергей и Юлия Скрипал. Все още не е ясно какво вещество е причинило състоянието на шпионина и дъщеря му. Няколко спешни медици, оказали помощ на двамата, обаче също бяха прегледани. Един остава в болница. Говорителят на Кремъл Дмитрий Песков посочи, че Москва „няма информация“ какво може да е довело до инцидента, в какво е бил замесен Скрипал, но посочи, че Русия е отворена за съдействие в разследването, ако такова бъде поискано, посочва Би Би Си. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.06", "title": " Жената, пострадала заедно със Сергей Скрипал, е дъщеря му"}
{"url": "https://trud.bg/%d0%bb%d0%b5%d0%b2%d1%81%d0%ba%d0%b8-%d0%b8%d1%81%d0%ba%d0%b0-%d0%be%d1%81%d1%82%d0%b0%d0%b2%d0%ba%d0%b8-%d1%81%d0%bb%d0%b5%d0%b4-%d1%81%d1%8a%d0%b4%d0%b8%d0%b9%d1%81%d0%ba%d0%b8/", "text": "  Ръководството на „Левски“ пожела оставката на председателя на съдийската комисия Петър Петров. Причина за крайното действие на „сините“ е сериозните грешки на арбитрите Волен Чинков и Георги Кабаков в срещите на конкурентите „Лудогорец“ и ЦСКА. „Орлите“ спечелиха домакинството си на „Септември“ с 1:0 с гол от съмнителна дузпа в 93-ата минута. „Червените“ пък сразиха с 2:0 „Дунав“ в Русе, но мачът бе опорочен от съдийската грешки. При голът на Фернандо Каранга останаха съмнения за игра с ръка, а капитанът на гостите Божидар Чорбаджийски на два пъти удари без топка Васил Шопов, за което получи само жълт картон.  „Това ли са новините, от които българският футбол се нуждае? – се пита в декларацията на „сините“. – Това ли са действията, с които се надяваме да привлечем хиляди по нашите стадиони? Може ли съдия Георги Кабаков след като беше наказан на четвъртфинала за Купата на България между “Лудугорец“ и цска-софия, в първия си мач след наказание отново да е съдия в мач на цска-софия? Спомняте ли си, че съдията Георги Йорданов беше изваден от съдийството за правилно съдийско решение в идентична ситуация в мача „Левски“ – „Литекс“ през декември 2015 година?… От името на нашия клуб настоятелно изискваме незабавни, твърди и ясни промени в българското футболно съдийство. Ние сме готови да протегнем ръка на всички, които са готови да застанат зад тази кауза в името на развитието на любимата игра. Време е БФС да покаже, че разбира, че щом наказва с глоби клубовете, когато техните привърженици ругаят по адрес на футболната централа, трябва да покаже също, че е готов да изреже до край тумора в българското съдийство. Време е за незабавна оставка на цялата съдийска комисия и вашата като неин председател.“  В същото време реферът Георги Кабаков остана без наряд, въпреки че му бе поверена срещата „Славия“ – „Верея“. Вместо него, двубоят бе поверен на Валентин Железов.", "date": "2018.03.06", "title": " „Левски“ иска оставки след съдийските скандали"}
{"url": "https://trud.bg/%d0%ba%d0%bd%d0%b4%d1%80-%d0%b8-%d1%8e%d0%b6%d0%bd%d0%b0-%d0%ba%d0%be%d1%80%d0%b5%d1%8f-%d0%be%d1%82%d0%ba%d1%80%d0%b8%d0%b2%d0%b0%d1%82-%d0%b3%d0%be%d1%80%d0%b5%d1%89%d0%b0-%d0%bb%d0%b8%d0%bd%d0%b8/", "text": "Двете Кореи са се разбрали да открият гореща линия за комуникация между техните лидери, съобщи пратеникът на Сеул, след като се срещна с лидерът на Северна Корея Ким Чен-ун в Пхенян, предаде АФП. „Югът и Северът се разбраха да отворят гореща линия между лидерите, с цел да разсеят военното напрежение и да осъществяват по-близка координация. Освен това те са се съгласили да проведат първия телефонен разговор преди третата среща на върха“, заяви Чун Ю-йонг, съветник по националната сигурност на южнокорейския президент Мун Дже-ин. Чун добави още, че двете страни са се разбрали да проведат среща на върха в крайграничното селище Панмунджом в края на април. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.06", "title": " КНДР и Южна Корея откриват гореща линия за комуникация"}
{"url": "https://trud.bg/%d0%b5%d0%b4%d0%bd%d0%be-%d0%be%d1%82-%d0%b1%d0%bb%d0%b8%d0%b7%d0%bd%d0%b0%d1%87%d0%b5%d1%82%d0%b0%d1%82%d0%b0-%d0%bf%d1%80%d0%b8%d0%b5%d1%82%d0%b8-%d1%81-%d1%82%d1%80%d0%b0%d0%b2%d0%bc%d0%b8-%d0%b8/", "text": "Тригодишното момченце – едно от близначетата, приети с травми и недохранване в болница в Пловдив, излезе от кома и няма опасност за живота му. Сестричката му също е добре. Майката Мария Стефанова не е посещавала децата си в болница, но твърди пред социалните, че е “получавала информация от трети лица“. За случая стана ясно миналия месец, когато двете деца бяха приети в болница недохранени, с тегло – неотговарящо на възрастта им и със синини по тялото. Тогава майката разказа, че момченцето е пострадало от паднал върху главата му гипсов орнамент. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.06", "title": " Едно от близначетата, приети с травми и недохранване в болница в Пловдив, излезе от кома"}
{"url": "https://trud.bg/%d0%be%d1%82%d0%bd%d0%be%d0%b2%d0%be-%d0%bf%d1%80%d0%be%d1%82%d0%b5%d1%81%d1%82-%d0%b2-%d0%bf%d0%bb%d0%be%d0%b2%d0%b4%d0%b8%d0%b2-%d0%b2-%d0%bf%d0%be%d0%b4%d0%ba%d1%80%d0%b5%d0%bf%d0%b0-%d0%bd%d0%b0/", "text": "Пълен обрат в очакванията по случая с д-р Иван Димитров от Пловдив. Повдигнаха му две обвинения – едното е за умишлено убийство на Жоро Джевизов-Плъха при превишаване пределите на неизбежната отбрана, а другото е за незаконно притежаване на боеприпаси и оръжие, предаде  . Това стана ясно на извънреден брифинг на Окръжната прокуратура в Пловдив. Там обаче протестите в защита на лекаря продължават и в този час. На Площад “Съединение” в Пловдив има събрали се хора, които обаче са по-малко от вчерашния протест. Протести имаше и в други градове на страната. Хората твърдо застават зад действията на д-р Димитров. Доволни са от неговото освобождаване. В коментари в социалните мрежи те казват, че продължават да го подкрепят и изразяват мнение, че фактите, изнесени от прокуратурата, не са достоверни според протестиращи. Днес лекари от болницата в Шумен подкрепиха с декларация своя колега от Пловдив. Те заявиха, че не заемат страна и вярват, че правораздавателните институции в България ще си свършат работата. Лекарите от Шумен обаче продължават да настояват за промени в Наказателния кодекс, които да гарантират сигурността и защитата на гражданите от набези. Медиците смятат, че правото на защитата на собствеността и семейството и правото на защита по принцип трябва да бъде регламентирана ясно в закона. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.06", "title": " Отново протест в Пловдив в подкрепа на д-р Иван Димитров"}
{"url": "https://trud.bg/%d0%b0%d0%bf%d0%b0%d1%80%d1%82%d1%85%d0%be%d1%82%d0%b5%d0%bb-%d0%bb%d1%8a%d0%ba%d0%b8-%d0%b1%d0%b0%d0%bd%d1%81%d0%ba%d0%be-%d1%81%d0%bf%d0%b0%d1%80%d0%b5%d0%bb%d0%b0%d0%ba%d1%81-e-%d0%be%d1%82%d0%bb/", "text": " спечели безапелационно най-високото отличие на ТУИ Великобритания за зимен сезон 2018 г. Хотелът събра най-много точки от всички хотели в България. Оценките се дават от клиенти на ТУИ, посетили хотели в нашата страна през настоящия Зимен сезон.  Критериите за получаване на високото отличие са: хотелски продукт/услуги, чистота, храна, персонал, удобства в стаите.  Общата оценка на   по тези показатели е 9,4 от максимално възможни 10 точки.  Екипът на апартхотел   прие високата награда с огромна радост и е благодарен на гостите, оценили прекрасните условия за почивка в хотела, както и грижите и вниманието, с което са били обградени.  ", "date": "2018.03.06", "title": " Апартхотел Лъки Банско СПА&Релакс e отличникът на туроператора ТУИ Великобритания за сезон 2018"}
{"url": "https://trud.bg/%d0%b5%d1%81-%d1%89%d0%b5-%d0%b8%d0%b7%d0%b2%d0%b0%d0%b4%d0%b8-%d0%b1%d0%b0%d1%85%d1%80%d0%b5%d0%b9%d0%bd-%d0%bc%d0%b0%d1%80%d1%88%d0%b0%d0%bb%d1%81%d0%ba%d0%b8%d1%82%d0%b5-%d0%be%d1%81%d1%82%d1%80/", "text": "Финансовите министри на страните-членки от Европейския съюз са решили да извадят Бахрейн, Маршалските острови и Санта Лучия от списъка на Съюза за офшорни зони следващата седмица, намалявайки страните, които попадат в документа до шест, според документ, който е видян от Reuters. Ходът, предложен от европейски експерти и трябва да бъде одобрен от министрите на среща на 13 март, е в продължение на подобна мярка от януари, когато бяха извадени още осем офшорни зони. Така, от 17 първоначално включени страни в списъка през декември, скоро там ще останат 6: Американска Самоа, Гуам, Намибия, Палау, Самоа и Тринидад и Тобаго. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.06", "title": " ЕС ще извади Бахрейн, Маршалските острови и Санта Лучия от списъка с офшорните зони"}
{"url": "https://trud.bg/%d0%b1%d0%be%d1%80%d0%b8%d1%81%d0%be%d0%b2-%d0%bf%d0%be%d0%b8%d1%81%d0%ba%d0%b0-%d0%be%d1%82-%d1%80%d1%83%d0%bc%d1%8a%d0%bd%d0%b8%d1%8f-%d0%b1%d1%8a%d1%80%d0%b7%d0%b8-%d0%b4%d0%b5%d0%b9%d1%81%d1%82/", "text": "Министър-председателят Бойко Борисов поиска бърза намеса от страна на Румъния, за да бъде решен проблемът с образуването на опашки от тирове на ГКПП-Русе, съобщи пресслужбата на МС. Това стана по време на телефонен разговор с румънския премиер Виорика Дънчила. Тя пое ангажимент пред българския премиер още днес лично да провери системата за вход и изход в страната, както и възможността за подобряване на организацията и състоянието на цялата инфраструктура, касаеща трафика от румънска страна и да предприеме незабавни действия за облекчаване на трафика през граничния пункт. Двамата обсъдиха и развитието и изграждането на транспортните инфраструктурни проекти в региона, сред които коридорите № 4 и № 9, пристанищната свързаност, Дунавската стратегия, като подчертаха, че тези проекти ще доведат до повече инвестиции, преки бизнес контакти и повече работни места в държавите от тази част на континента. Борисов и Дънчила бяха единодушни, че реализацията на всички регионални проекти са изключително важни и ще бъдат полезни не само за балканските страни, но и за всички държави-членки на ЕС. Премиерът Данчила покани българския министър-председател в Румъния за провеждане на съвместно правителствено заседание, като датата за провеждането му вече е в процес на обсъждане. Бяха отбелязани и положителните резултати от проведените до момента четиристранни срещи на високо ниво между България, Румъния, Сърбия и Гърция, като румънският министър-председател подчерта, че следващата среща в този формат, чиито ред на домакинство е на Румъния, вече е в процес на организация. Виорика Дънчила поздрави българския министър-председател за успешното водене на председателството на Съвета на ЕС, като отличи приоритетната тема за приобщаване на страните от Западните Балкани.", "date": "2018.03.06", "title": " Борисов поиска от Румъния бързи действия, за да спрат опашките на ГКПП-Русе"}
{"url": "https://trud.bg/%d0%be%d1%82%d0%ba%d1%80%d0%b8%d1%85%d0%b0-%d0%b8%d0%b7%d0%bb%d0%be%d0%b6%d0%b1%d0%b0-%d0%b2%d0%be%d0%b9%d0%bd%d0%b0%d1%82%d0%b0-%d0%be%d1%82-%d0%bf%d1%8a%d1%80%d0%b2%d0%be-%d0%bb%d0%b8%d1%86%d0%b5/", "text": "Изложба “Войната от първо лице” бе открита във фоайето пред зала “Пленарна” в общината. Тя представлява повече от 40 гравюри на художници – офицери от руската войска, участници и свидетели във Руско-турската война, показващи драматизма на Шипченската епопея, битките за Плевен, за София и др. Гравюрите имат познавателна и художествена стойност, на много от тях са отбелязани точната дата на събитието, армейската част и конкретният момент. Изложбата ще остане до 23-ти март. Организатор на събитието е сдружение „Алтернатива за Варна”, а сред гостите бяха кметът Иван Портних, председателят на сдружението доц. Георги Кючуков, Румен Петков, Александра Дергачева – вицеконсул на Руската федерация във Варна, отец Дончо – епархийски съветник от Варненската и Великопреславска митрополия, граждани. До 20-ти март могат да се видят още експозициите “140 години от Освобождението на България” през погледа на обектива, четката и перото“ в Градската художествена галерия и „Докосване до Апостола“ във Военноморския музей. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.06", "title": " Откриха изложба “Войната от първо лице” в община Варна"}
