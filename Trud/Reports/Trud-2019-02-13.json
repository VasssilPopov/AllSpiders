{"url": "https://trud.bg/%d0%b4%d0%be%d0%bd%d0%b0%d0%bb%d0%b4-%d1%82%d1%80%d1%8a%d0%bc%d0%bf-%d0%bd%d0%b8%d0%ba%d0%be%d0%bb%d0%b0%d1%81-%d0%bc%d0%b0%d0%b4%d1%83%d1%80%d0%be-%d0%bf%d1%80%d0%b0%d0%b2%d0%b8-%d1%83%d0%b6%d0%b0/", "text": "Президентът на САЩ Доналд Тръмп заяви в сряда, че президентът на Венецеула Николас Мадуро „прави ужасна грешка“ като блокира американската хуманитарна помощ, предава AFP. Държавният глава отбеляза, че е „тъжен“ от това, че богатата на петрол южноамериканска страна е в „смут“ и посочи, че Вашингтон все още не е изключил варианта да изпрати въоръжените си сили в региона. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.02.13", "title": " Доналд Тръмп: Николас Мадуро прави ужасна грешка като блокира хуманитарната помощ"}
{"url": "https://trud.bg/%d0%b4-%d1%80-%d0%b0%d1%82%d0%b0%d0%bd%d0%b0%d1%81-%d0%bc%d0%b0%d0%bd%d0%b3%d1%8a%d1%80%d0%be%d0%b2-%d0%b8-%d0%b4%d0%b2%d0%b0%d0%bc%d0%b0%d1%82%d0%b0-%d0%bf%d0%b0%d1%86%d0%b8%d0%b5%d0%bd%d1%82%d0%b8/", "text": "И двамата пациенти с морбили в София са неимунизирани. Това каза пред   д-р Атанас Мангъров, шеф на детското отделение на инфекциозната болница в София. Той уточни, че единият пациент е жена на 37 години, а другият – дете на 3-годишна възраст. „Заболяването е вирусна инфекция, вид шарка, силно заразно, което се предава по въздуха чрез аерозоли, продължава около седмица – 10 дни, като протича с температура, общо неразположение, специфичен обрив, който се разпространява отгоре надолу, силно зачервени очи, течащ нос. Особеното е, че това е заболяване, което засяга имунната система и в някои случаи може да доведе до тежки усложнения от страна на дихателната или на нервната система. Смъртността е 1 на 1000, т.е. на 1000 заболели от морбили средностатистически един загива”. В някои случаи може да се получи късно засягане на мозъка, след 15 20 години, допълни специалистът. По думите на д-р Мангъров майката на детето, прието с морбили в болницата, на въпроса защо не е имунизирано, е отговорила, че така е преценила. Тя твърди, че има друго дете, което е ваксинирано, но за това дете, чела, недоразбрала, и не го ваксинирала. „Майката просто я е страх, няма кой да я успокои. Няма кой да й покаже, че това което прави е по-неразумно, от това, което би трябвало да направи. В коментар на аргументите на хората, които не си ваксинират децата заради различни случаи на заболели след ваксини деца, д-р Мангъров отговори, че най-често, когато тези случаи се разнищят се оказва, че нямат общо с ваксините. „Най-често проблемите са или при раждането, получило кръвоизлив или се задушило бебето, или нещо вродено, генетично заболяване, т.е. тези случаи нямат връзка с ваксините”. В Македония, където епидемията започна преди месец, до момента има три деца, които са умрели, допълни докторът. „Това е нещо, от което се умира. Трудно е да се каже колко деца са неимунизирани, но по документи са над 95%. Има лекари, които лъжат, че са имунизирали дете, и го правят с едва ли не най-благородни подбуди”, каза д-р Мангъров. Нещата се развихриха през последните 20 години, когато това стана заплаха за човечеството. Тези, които не са имунизирани, ще се разболеят рано или късно. Единственият начин е да се ваксинират. Т.е. изборът е да се ваксинира и да не се разболее или да се разболееш, категоричен беше д-р Мангъров. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.02.13", "title": " Д-р Атанас Мангъров: И двамата пациенти с морбили в София са неимунизирани"}
{"url": "https://trud.bg/%d0%b8%d0%bd%d0%b4%d0%b8%d0%b9%d1%86%d0%b8%d1%82%d0%b5-%d1%81%d0%b2%d0%b0%d0%bb%d0%b8%d1%85%d0%b0-%d1%86%d0%b5%d0%bd%d0%b0%d1%82%d0%b0-%d0%b7%d0%b0-%d0%b0%d0%ba%d1%82%d0%b8%d0%b2%d0%b8%d1%82%d0%b5/", "text": "India Power, която беше класирана на второ място след “Инерком” за купувач на активите на ЧЕЗ в България, е понижила своята оферта, съобщи изданието Lidovky, позовавайки се на информация от чешката компания. След като КЗК не разреши сделката с “Инерком”, от ЧЕЗ обявиха, че започват преговори с индийците. В първата си оферта от India Power предложиха най-високата сума за българските активи – 355 млн. евро, която обаче щяха да изплащат в рамките на пет години. Ръководството на ЧЕЗ и одиторите от Deloitte са изчислили, че сумата, предлагана от India Power ще се понижи до 317-333 млн. евро.", "date": "2019.02.13", "title": " Индийците свалиха цената за активите на ЧЕЗ в България"}
{"url": "https://trud.bg/181-%d0%b4%d0%b5%d1%86%d0%b0-%d1%81%d0%b5-%d1%81%d1%8a%d1%81%d1%82%d0%b5%d0%b7%d0%b0%d0%b2%d0%b0%d1%85%d0%b0-%d0%b7%d0%b0-%d0%ba%d1%83%d0%bf%d0%b0%d1%82%d0%b0-%d0%b2%d0%b8%d1%82%d0%be%d1%88%d0%b0/", "text": "181 деца от 16 ски клуба участваха в състезанието по гигантски слалом за купата на „Витоша ски“, което се проведе на писта „Витошко лале 1“ в сряда. Малките спортисти, на възраст между 6 и 12 години, превърнаха надпреварата в истински празник. Атмосферните условия бяха изключително подходящи за провеждането на мероприятието, а организацията – на перфектно ниво. Децата се състезаваха в шест категории, разделени по пол и възраст, а най-добрите получиха страхотни зимни награди. Спонсори на събитието бяха бутиковият магазин за спортна екипировка МахSport, A1, Salomon, Siven и Fibank. Кметът на район „Витоша“ Теодор Петков се включи в награждаването на призьорите. Освен него подаръци раздадоха старши-треньорът на „Витоша ски клуб“ Михаил Седянков, треньорът в клуба Мартин Неделчев и председателят Радослав Пеев. Победител при най-малките в групата 6-8-годишна възраст стана Павел Марков („Чамкория”), а след него останаха Кристиян Митов („Витоша ски”) и Йордан Стойчев („Юлен”). При момичетата в същата възрастова група първа е Мая Мичева („Грийн роуд”), следвана от Радина Пеева („Витоша ски”) и Лилия Хаджистоянова („Юлен”). При момчетата до 10 г. преди всички завърши Иван Обецанов („Юлен”), пред Милуш Панчев („Юлен”) и Иван Керенджиев („Юлен”). При момичетата най-добро време даде Александра Митова („Витоша ски”), а зад нея останаха Алекс Чалина („Чамкория”) и Малена Замфирова („Юлен”). При най-големите момчета до 12 години първи стана Ивайло Господинов („Мотен”), а съответно втори и трети места заеха Георги Ковачки („Боровец”) и Марк Рангелов („Мотен”). При момичетата най-добра бе Катерина Ваклиева („Грийн роуд”), пред Косара Гущерова („Чамкория”) и Алегра Петрова („Грийн роуд”).", "date": "2019.02.13", "title": " 181 деца се състезаваха за купата „Витоша ски“\t\t\t"}
{"url": "https://trud.bg/%d1%88%d0%be%d1%84%d1%8c%d0%be%d1%80%d0%b8%d1%82%d0%b5-%d0%b2-%d1%81%d1%82%d0%be%d0%bb%d0%b8%d1%87%d0%bd%d0%b8%d1%8f-%d0%b3%d1%80%d0%b0%d0%b4%d1%81%d0%ba%d0%b8-%d1%82%d1%80%d0%b0%d0%bd%d1%81%d0%bf/", "text": "Част от водачите облякоха жълти жилетки Фандъкова: Шофьорите стоят зад волана колкото законът позволява  Има недостиг на над 100 кадри в електротранспорта на столицата  За януари извънредният труд на шофьор от градския транспорт в София е малко над 28.5 ч. заради грипната епидемия и болничните. По закон извънредният труд на година не може да надвишава 150 ч. Попитан дали едно лице иска да работи 24 ч. в денонощието Столичният електротранспорт ще му го позволи, шефът на предприятието Евгений Ганчев отговори: „Пътниците очакват да бъдат превозени. Няма да бъде отказано на лицето да работи в случай че има недостиг на водачи. Предприели сме достатъчно други мерки, с които за запълним този недостиг, но има сериозен недостиг на водачи и в цяла Европа.“ Причина за извънредния труд е и сериозният недостиг на кадри, който в електротранспорта е 114 водача от общо 750. „Разговарях с директора на автотранспорта. Информира ме, че през януари заради грипната вълна е имало повече извънреден труд. Той ме увери, че зад волана шофьорите изкарват толкова, колкото законодателството позволява заедно с почивките. Като част от извънредния труд е и това, което шофьорите прекарват в самите гаражи. Аз препоръчах да се намали това време, в което те стоят в гаражите“, коментира столичният кмет Йорданка Фандъкова. Днес в знак на протест някои шофьори облякоха жълти жилетки. След катастрофа от миналата седмица бе повдигнат въпросът за извънредния труд на водачите от градския транспорт. Инспекцията по труда проверява градския транспорт в София за нарушения на работното време. „Извънредния труд в Столичен автотранспорт се плаща с 65% над ставката. Когато работят извънредно, шофьорите получават допълнително немалко възнаграждение. Има желаещи, които се възползват от това. На сила никой не може да ги накара“, коментира шефът на Столичния автотранспорт Слав Монов. Попитан дали извънредният труд преуморява водачите, Монов увери че има график за регулярни проверки на здравословното им състояние. Председателят на БСП – София Калоян Паргов повдигна въпроса за извънредния труд на шофьорите днес по време на транспортна комисия в Столичния общински съвет, където се проведе дебат по темата. Лидерът на столичните социалисти съобщи, че се е срещнал с 20 шофьори от градския транспорт в София. „След срещата имам редица въпроси, на които бих искал да получа отговори. Вярно ли е, че месечният график на работа и почивки не се спазва и има натиск върху шофьорите да поемат извънредни часове работа под заплаха, че ще бъдат уволнени?“, попита Паргов. Той се поинтересува и дали се допуска един шофьор да работи в две поредни смени в един ден. „Вярно ли е, че в последните два месеца има 5 инцидента с шофьори в столичния автотранспорт?“, бе сред въпросите на Паргов. В комисия бе повдигната и темата имат ли шофьорите нормални условия да ходят до тоалетна по време на работното си време. „Всяка една линия на Столичния автотранспорт е снабдена с тоалетна -стационарна, химическа или наета. На по-дългите линии разполагаме с две тоалетни в началната и крайната точка. Линия без тоалетна нямаме“, отговори Монов. Той съобщи и, че в момента се разработва и много скоро ще бъде пусната нова система- мобилно приложение, на което всеки водач може да види графика си за работа. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.13", "title": " Шофьорите в столичния градски транспорт работили извънредно над 28 ч. на месец"}
{"url": "https://trud.bg/%d0%b4%d0%b5%d0%bf%d1%83%d1%82%d0%b0%d1%82%d0%b8%d1%82%d0%b5-%d0%b2%d0%b7%d0%b8%d0%bc%d0%b0%d1%82-%d0%bf%d0%be-3807-%d0%bb%d0%b2/", "text": "Основната заплата на депутатите нарасна до 3807 лв. Народните представители взимат по три средни заплати за обществения сектор за последния месец от тримесечието. През декември средното възнаграждение в обществения сектор е 1269 лв., обявиха от НСИ. Затова основната заплата на депутатите нараства с 288 лв. спрямо предходното тримесечие. Председателите на парламентарните комисии вече ще взимат основна заплата от 5139 лв. Заплатите на председателя на парламента и на премиера стават 5900 лв., а на министрите – 4949 лв. Президентът ще взима 7614 лв. Това са основни заплати, към които има клас за прослужено време и други добавки.  ", "date": "2019.02.13", "title": " Депутатите взимат по 3807 лв."}
{"url": "https://trud.bg/%d0%be%d1%82%d1%81%d1%82%d1%8a%d0%bf%d0%ba%d0%b8-%d0%b7%d0%b0-%d0%bf%d0%be%d1%87%d0%b8%d0%b2%d0%ba%d0%b8-%d0%bd%d0%b0-%d0%b8%d0%b7%d0%bb%d0%be%d0%b6%d0%b5%d0%bd%d0%b8%d0%b5%d1%82%d0%be-%d0%b2/", "text": "Рекламират екзотични пътувания до Иран и Гьобекли тепе Отстъпки до 30% можете да получите за ранни записвания за летни ваканции и екзотични пътувания по време на международното туристическо изложение “Ваканция и спа”, което ще се проведе между 14 и 16 февруари в Интер Експо Център в София. Предложения за интересни пътувания ще можете да получите от представителите на 380 компании от 22 страни, казаха пред “Труд” организаторите. Сред по-интересните и екзотични дестинации, които ще се предлагат тази година, са пътувания до известния с древната си култура Иран, както и до най-стария храм на планетата Гьобекли тепе в Турция. Посетителите на изложението ще могат да намерят и интересни предложения за спа ваканции и винени маршрути в двете обособени зони. В зоната за медицински туризъм ще бъдат представени сертифицирани балнео, спа и уелнес хотели, клиники и специализирани продукти за здраве и красота. За първи път на изложението университети и специализирани учебни центрове ще предлагат програми за платени стажове в туристическия сектор. Във винената зона ще можете да дегустирате родни питиета, да получите оферти за винени маршрути и продукти. Традиционно по време на международната туристическа борса ще бъде отличен с парична награда представителят на щанд с най-красива усмивка. На изложението ще можете да научите повече за богатствата на черноморската кухня, а проблемите на сектора ще бъдат дискутирани по време на съпътстващата конгресна програма, разказаха организаторите.  През първия ден на събитието предложенията за летни ваканции и екзотични пътувания могат да разгледат само професионалисти, които са се сдобили с бадж срещу такса от 10 лв. А през останалите два дни на изложението залите ще бъдат достъпни и за крайни потребители като входът за тях ще бъде безплатен.", "date": "2019.02.13", "title": " Отстъпки за почивки на изложението „Ваканция“\t\t\t"}
{"url": "https://trud.bg/%d1%82%d0%b5%d0%bc%d0%b0%d1%82%d0%b8%d1%87%d0%bd%d0%b0-%d0%b8%d0%b7%d0%bb%d0%be%d0%b6%d0%b1%d0%b0-%d0%bf%d0%be-%d0%bf%d0%be%d0%b2%d0%be%d0%b4-%d1%82%d1%80%d0%b8%d1%84%d0%be%d0%bd-%d0%b7%d0%b0%d1%80/", "text": "Обща изложба на художници от Благоевград и региона ще бъде подредена в Градска художествена галерия, съобщиха от общината. Експозицията ще бъде открита в 18:00 часа на 14 февруари и ще може да бъде разгледана от жителите и гостите на Благоевград до 3 март. Изложбата събира 56 творби на 28 автори. Богата жанрова палитра ще представят творците от региони. Експозицията включва както живопис, така и графика, скулптура и приложно изкуство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.13", "title": " Тематична изложба по повод Трифон Зарезан и Свети Валентин ще бъде представена в Благоевград"}
{"url": "https://trud.bg/%d0%bb%d1%8e%d0%b1%d0%be%d0%b2%d1%82%d0%b0-%d0%b8-%d0%b2%d0%b8%d0%bd%d0%be%d1%82%d0%be-%d0%b2-%d0%bf%d0%be%d0%b5%d1%82%d0%b8%d1%87%d0%b5%d0%bd-%d0%ba%d0%be%d0%bb%d0%b0%d0%b6/", "text": "Има ренесанс на вниманието към интимните стихове По традиция вече няколко години Националният литературен музей организира поетичен празник в навечерието на 14 февруари. По този артистичен начин не се делят почитателите на едната или другата страст. Както изтъкнаха известните поети, участници в проявата, трите големи теми на поезията са любовта, смъртта и родината. Всичко останало е вариации и разклонения на тези три линии. Под надслов “На мойто щастие сънят…” (Пенчо Славейков) се състоя двучасов поетичен маратон, който беше открит от директора на Националния литературен музей Атанас Капралов: “Намираме се в едно светилище – музея на Пенчо и Петко Славейкови. Тук е доста тясно за нашите гости – виждате, че стотици са желаещите да чуят любовната поезия на талантливите съвременни поети. Напоследък има ренесанс на вниманието към интимната поезия. Човекът се обърна към своето духовно и лично щастие – поезията ни извисява и облагородява… Ние сме народ, който върви към своето автентично бъдеще!”. Атанас Капралов откри рецитала със своето стихотворението “Голота”, включено в редица антологии: Ужасно ти отива да си гола!  Аз ще оставя лампата да свети,  а ти тръгни из стаята на воля  и съживи бездушните предмети: килимът ходилата ти да близне  със пламнали езици,  да изпъшка  под теб диванът,  шкафът за сервизи  гръдта ти да погали с влажна дръжка, косите ти  корнизът да целуне  по нишката на паячето горе…  Приличаш на божествена рисунка  във рамката на лунния прозорец! Аз искам непременно да те видят  паважът ахнал,  кестенът облещен,  фенерът лумнал…,  с гръм на керемиди  да мре по теб кантонът стар отсреща… Едва тогава голата си хубост  отдай на мен с прегръдка съкровена,  потънала във унес,  че те любя  от името на цялата вселена! Събитието се водеше от Елена Алекова и Соня Кирицова, които редуваха стихове от световни поети с живото участие на Недялко Йорданов, Георги Константинов, Надежда Захариева, Петя Цолова, Румен Спасов, Иван Есенски, Боян Ангелов, Анжела Димчева, Катя Кремзер, Пламен Киров, Борислав Бойчев, Виктор Мелник (Украйна), Тотко Найденов, Калоян Христов, Иван Христов. Музикалната украса на вечерта беше осъществена от великолепните изпълнения на 6-годишната Йоана Николова, възпитаничка на народната певица Калинка Згурова.", "date": "2019.02.13", "title": " Любовта и виното в поетичен колаж\t\t\t"}
{"url": "https://trud.bg/%d0%b5%d0%b2%d0%b3%d0%b5%d0%bd%d0%b8%d1%8f-%d0%b1%d0%b0%d0%bd%d0%b5%d0%b2%d0%b0-%d0%be%d1%81%d1%82%d0%b0%d0%b2%d0%b0-%d0%b2-%d0%b0%d1%80%d0%b5%d1%81%d1%82%d0%b0/", "text": "Обвинената като член на престъпна група за данъчни престъпления, присвояване и пране на пари Евгения Банева остава в следствената килия. Няколко часа бизнесдамата пледираше пред специализирания съд заедно с 2-ма адвокати, че няма общо с вменените й престъпления, съобщи  . „Омръзна ми да ме лепят като гербова марка за съпруга ми. Преди брака ми с Николай Банева се казвах Евгения Златева Генчева“, каза Банева, разграничавайки се индиректно от мъжа си. Едно от обвиненията на съпрузите е, че са присвоили над 90 млн. лв. „Полимери“, „Химически завод Панайот Волов“, „Елма“ и Топлофикация Казанлък“. „Какво разбирам аз от ТЕЦ-Казанлък. Знам само, че тецът подава топлина“, оправда се Банева. И продължи: „Не фигурирам в нито едно дружество, нямам сметки и имущество“. Спецпрокурор Мария Дойчева каза друго. „Личната сметка на Банева била захранвана от секретарка на „Елма“ АД, без бизнесдамата да е стъпвала в дружеството. Назначена била на трудов договор“, обяви обвинителката. Заради вакационното селище „Русалка“ Банева взела заем от „Полимери“, който не върнала. Решението на спецсъда може да се оспори пред втората инстанция. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.13", "title": " Евгения Банева остава в ареста"}
{"url": "https://trud.bg/%d0%b4%d0%b8%d0%bc%d0%b8%d1%82%d1%8a%d1%80-%d0%bb%d0%b0%d0%b7%d0%b0%d1%80%d0%be%d0%b2-%d0%b2-%d0%bc%d0%be%d0%bc%d0%b5%d0%bd%d1%82%d0%b0-%d0%b2-%d1%81%d0%bc%d0%b5%d1%82%d0%ba%d0%b0%d1%82%d0%b0-%d0%bd/", "text": "В момента, в сметката на български адвокат има 60 млн. евро, преведени от Венецуела. Това заяви пред   председателят на Комисията за контрол над службите за сигурност Димитър Лазаров. Той коментира последната информация по случая, минути след края на закритото заседание на управляваната от него комисия, на която са били изслушани ръководителите на ДАНС, МВР, прокуратурата, разузнаването и военна информация. „В момента, в наличност са около 60 млн. евро, постъпили са в доверителна сметка на адвокат. Името не е споменато, не е необходимо. Не сме се интересували за името, защото разследването е в начален етап”, каза Лазаров и допълни, че лицето, което е получило парите има освен българско и чуждо гражданство. По думите на Лазаров, банката е българска, оказано е съдействие от БНБ. „От Нова година насам няма движение. Доверителните сметки на адвокати и адвокатски дружества, обикновено са пари на клиенти, които стоят там и при необходимост се превеждат. Тепърва ДАНС ще установява какво е било движението на тези пари”, посочи председателят на Комисията за контрол над службите за сигурност. „Смущаващо е, че сумата е голяма. Като казваме постъпили са тук, това не означава, че са били предназначени да бъдат похарчени тук. Вероятно е било предназначено по някакъв начин да бъдат връщани обратно във Венецуела. Сигналът е дошъл по дипломатически път от партньорските служби”, заяви Лазаров. Той посочи, че основанието за превод е било закупуване на храна за хуманитарни нужди. „Вероятно тази сметка е една пощенска кутия, откъдето тези пари са били превеждани извън България”, допълни председателят на комисията. Димитър Лазаров коментира фактите и връзката между случаите „Гебрев” и „Скрипал”. „Април месец беше изяснено, че при вечеря на г-н Гебрев с негови чуждестранни партньори – поляци, беларуси, се почувствал недобре, започнал е да повръща и е закаран във ВМА. Първите съмнения са били за сърдечен проблем, след което е установено, че се касае за отравяне. Веднага е образувано дело, разпитан е г-н Гебрев, още докато е бил на легло. Разследващите са направили претърсване на мястото на вечерята, домът и офисът му. От експертизата стана ясно, че това вещество се разгражда много бързо – няколко часа, то не е с бавно действие, но ако не се установи до няколко дни, би имало летален край с признаци на сърдечен проблем”, каза Лазаров. Председателят на Комисията за контрол над службите за сигурност каза още, че в кафето, намерено в жилището на Емилян Гебрев, са намерени проби от същото вещество, с което е бил отровен бизнесменът. Той допълни обаче, че количеството, което е било открито не би трябвало да предизвика тази реакция. „Публично известно е, че синът му след няколко дни има същите признаци с повръщане, управителят на фирмата също постъпва във ВМА. Когато изписват сина му и г-н Гебрев отива да го вземе дрехите от ВМА, той отново се е почувствал зле”, допълни Лазаров. Експертизата, назначена във Финландия и платена от Емилиян Гебрев, потвърждава химичния състав на едното вещество, другото е неидентифицирано. Това е и причината да има европейска заповед за разследване. „Новичок е изолиран в Англия заради случая „Скрипал”. Заключението на финландската лаборатория е, че откритото от тях вещество не попада в забранителния списък на силно отровни вещества”, допълни Лазаров. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.13", "title": " Димитър Лазаров: В момента, в сметката на български адвокат има 60 млн. евро, преведени от Венецуела"}
{"url": "https://trud.bg/%d0%b2%d0%b5%d1%87%d0%b5-%d0%b8-%d0%be%d1%84%d0%b8%d1%86%d0%b8%d0%b0%d0%bb%d0%bd%d0%be-%d0%b2%d0%b0%d1%81%d0%b8%d0%bb-%d0%b1%d0%be%d0%b6%d0%ba%d0%be%d0%b2-%d0%b2%d0%bb%d0%b5%d0%b7%d0%b5-%d0%b2/", "text": "Бизнесменът Васил Божков и негови компании официално влизат в „Левски“. Това стана ясно от прессъобщение, изпратено до медиите. Ето какво се казва в него: „Уважаеми спортни привърженици и медии, Във връзка с повишения обществен интерес и въпросите, свързани с промяната в управлението на ПФК „Левски“, Ви информираме за следното: Г-н Васил Божков и компаниите, свързани с него повече от четвърт век подкрепят и работят в посока развитието на българския спорт и в частност българския футбол. „Левски“ е безспорно най-популярният и разпознаваем бранд в родния футбол и като такъв предоставя потенциална възможност за успешно бизнес партньортво. Това е причината групата компании, в които г-н Божков има участие, да се включат в необходимото оздравяване, управлението, финансирането и дългосрочното развитие на клуба. Партньорството ще продължи, докато съществуват възможности за растеж и бизнес интересите на двете страни съвпадат. Пресцентър  „НОВЕ АД Холдинг“  13. 02. 2019 г.София“", "date": "2019.02.13", "title": " Вече и официално: Васил Божков влезе в „Левски“"}
{"url": "https://trud.bg/%d1%82%d1%80%d0%b8%d0%bc%d0%b0-%d0%bf%d0%b0%d0%b7%d1%8f%d1%82-%d0%bc%d0%b8%d1%82%d1%8c%d0%be-%d0%be%d1%87%d0%b8%d1%82%d0%b5-%d0%bf%d1%80%d0%b8-%d0%b5%d0%ba%d1%81%d1%82%d1%80%d0%b0%d0%b4%d0%b8%d1%86/", "text": "Несебърският бос веднага ще бъде вкаран в ареста Трима служители на Главна дирекция “Охрана” ще пазят Димитър Желязков-Митьо Очите при екстрадицията му от Турция. Главният прокурор Сотир Цацаров бе уведомен официално, че турските съдебни власти са уважили искането му за връщане на несебърския наркобос в България. Очите ще бъде предаден на нашите власти в петък в полицейски участък на летище “Ататюрк” в Истанбул, казаха от прокуратурата. Планът бил предложен от Главна дирекция “Охрана” при Министерство на правосъдието и бил одобрен от турското Министерство на правосъдието. Тримата служители на Главна дирекция “Охрана” ще приемат Желязков и ще го конвоират до България с полет, пристигащ на летище София в 20,25 ч в петък. След това Очите веднага ще бъде откаран в ареста. Близо седем месеца продължи процедурата по екстрадицията на Желязков. Той бе арестуван в турски хотел на 4 август м. г., след като бе обявен за международно издирване от Интерпол. Два дни преди това в Бургаско започна акция срещу бандата му и бяха арестувани 19 човека. Митьо Очите е обвинен за лидер на престъпна банда за рекет, изнудвания и палежи. Заедно с Очите в луксозен хотел в Истанбул бе окован с белезници и зърненият бос и зам.-шеф на бургаския общински съвет Бенчо Бенчев. Той е обвинен, че помогнал на Желязков да избегне наказателно преследване. На 2 август Бенчев транспортирал Очите от Солун до Истанбул, часове след като стартирала акцията на МВР в Бургаско срещу бандата му. Бенчев резервирал и стая на свое име в хотел “Рамада”, където Очите бил от 2 август до ареста му. Зърненият бос е на свобода срещу 50 000 лева гаранция.", "date": "2019.02.13", "title": " Трима пазят Митьо Очите при екстрадицията му\t\t\t"}
{"url": "https://trud.bg/%d0%b3%d1%83%d0%b1%d0%b8%d0%bc-1-%d0%bc%d0%bb%d1%80%d0%b4-%d0%bb%d0%b2-%d0%b1%d0%b5%d0%b7-%d0%b4%d0%be%d0%b3%d0%be%d0%b2%d0%be%d1%80%d0%b0-%d0%b7%d0%b0-%d0%b6%d0%b5%d0%bb%d0%b5%d0%b7%d0%bd/", "text": "Тунелът ще бъде най-дългият в страната Близо 1 млрд. лв. щеше да загуби страната ни, ако не бе подписан договорът за изграждане на тунела “Железница”, част от бъдещата магистрала “Струма”. Това са категорични пътни експерти и представители на сектора. Проектът е изключително важен и трябва да бъде завършен навреме. Ако обаче пътната агенция не беше подписала контракта с изпълнителите, той щеше да бъде поставен под въпрос, обясниха представители на Браншова камара “Пътища”. Строителството на съоръжението, което със своите близо 2 км. ще е най-дългото у нас, е по силите едва на няколко родни фирми и след отказа на класирания на второ място кандидат пътната агенция и избраните изпълнители нямаха друга възможност освен да подпишат договора, за да не рискуват цялото еврофинансиране за магистралата, обясниха от бранша. Ако цялата магистрала “Струма” не бъде изцяло завършена до 2023 г. ще се наложи страната ни да връща всички евросредства, които Брюксел е отпуснал за аутобана досега, включително за вече готовите участъци, или близо 1 млрд. лв. Затова отговорното отношение в случая бе договорът да бъде подписан, категорични са експертите. Изграждането на тунела е от изключително значение и за безопасността на водачите, тъй като настоящето трасе е известно с множеството си катастрофи и загинали на пътя. Във вторник пътната агенция подписа договора с класираното на първо място сдружение ДЗЗД “АМ Струма тунел 2018”, в което участват “Джи Пи Груп” АД, “Глобал Кънстръкшън” ООД и “Виа План” ЕООД. Той е за 185,3 млн. лв. без ДДС. Срокът за изграждане на тунела е 1060 дни. Съоръжението ще бъде с по две тръби в посока и с всички необходими системи за енергоефективно осветление, вентилация, видеонаблюдение, пожароизвестяване и интелигентна система за управление на трафика.", "date": "2019.02.13", "title": " Губим 1 млрд. лв. без договора за „Железница“\t\t\t"}
{"url": "https://trud.bg/%d1%81%d1%80%d0%b5%d0%b4%d0%bd%d0%b0%d1%82%d0%b0-%d0%b7%d0%b0%d0%bf%d0%bb%d0%b0%d1%82%d0%b0-%d0%bd%d0%b0%d0%b4%d1%85%d0%b2%d1%8a%d1%80%d0%bb%d0%b8-1200-%d0%bb%d0%b5%d0%b2%d0%b0/", "text": "През четвъртото тримесечие на 2018 г. средната брутна месечна работна заплата нараства с 4.8% спрямо третото тримесечие на 2018 г. и достига 1 171 лева. Това съобщиха от Националния статистически институт. За всеки от последните три месеца на миналата година средната заплата е както следва: октомври – 1 157 лв., ноември – 1 151 лв.,  декември – 1 205 лева. От НСИ пресмятат, че през четвъртото тримесечие средната работна заплата e нараснала с 4.8% спрямо третото тримесечие. Най-голямо увеличение е  регистрирано в секторите „Образование“ – 13.7%, „Финансови и застрахователни дейности“ –  6.5%, и „Добивна промишленост“ – 5.7%. Икономическите дейности с най-високи трудови възнаграждения са секторът на информационните технологии и далекосъобщенията – 2 788 лева, „Финансови и застрахователни дейности“ – 1 933 лева и енергетиката – 1 888 лева. Най-нископлатени са били наетите в туризма – 705 лева и строителството – 901 лева.        ", "date": "2019.02.13", "title": " Средната заплата надхвърли 1200 лева\t\t\t"}
{"url": "https://trud.bg/%d0%be%d1%80%d0%b3%d0%b0%d0%bd%d0%b8%d0%b7%d0%b8%d1%80%d0%b0%d1%82-%d0%b7%d0%b0%d0%bd%d0%b8%d0%bc%d0%b0%d0%bd%d0%b8%d1%8f-%d0%bf%d0%be-%d0%bf%d1%80%d0%b8%d0%bb%d0%be%d0%b6%d0%bd%d0%be-%d0%ba%d0%be/", "text": "Занимания по приложно колоездене ще бъдат организирани в 20-е центъра за работа с деца и младежи, които функционират в населените места в община Велико Търново. Това стана ясно след разширена работна среща за безопасността на подрастващите и мерките за ограничаване на пътнотранспортния травматизъм. Идеята на приложното колоездене е да развие уменията на подрастващите във владеене на велосипеда и да сформира културата им на поведение на пътя. Това обясни директорът на общинската дирекция „Социални дейности и здравеопазване“ Росица Димитрова пред кметове и кметски наместници на населени места край Старата столица, както и пред уредниците на младежките центрове. „Включването на децата в занимания по приложно колоездене ще даде възможност за усвояването на теоретични знания и практически умения, свързани с безопасността им на пътя. Отчитайки интереса на подрастващите към велосипеда, наша отговорност е да създадем безопасна среда, в която те да се развиват пълноценно“, коментира още Росица Димитрова. В детайли същността на заниманията и предпоставките за реализирането им в населените места бяха представени от кмета на с. Балван и председател на новооткрития клуб по приложно колоездене Недьо Георгиев. Той обясни, че обучението ще включва теми свързани с правилата за движение на всички участници – водачи, велосипедисти, пешеходци, отношенията между тях, разпознаване сигналите на регулировчика, правила за безопасно управление на велосипед, движение при лоши пътни условия извън населените места, оказване на първа помощ и др. В практическата част децата управляват колело, като преминават през различни препятствия. Техни помощници ще бъдат полицейски служители. В работната среща участваха и представители на дарителско сдружение „Св. Иван Рилски“.", "date": "2019.02.13", "title": " Организират занимания по приложно колоездене в Търново\t\t\t"}
{"url": "https://trud.bg/%d1%88%d0%be%d1%84%d1%8c%d0%be%d1%80%d0%ba%d0%b0-%d0%be%d1%81%d1%8a%d0%b4%d0%b8-%d0%be%d0%b1%d1%89%d0%b8%d0%bd%d0%b0-%d0%b7%d0%b0%d1%80%d0%b0%d0%b4%d0%b8-%d0%ba%d0%b0%d1%82%d0%b0%d1%81%d1%82%d1%80/", "text": "Жена, разминала се на косъм с тежки физически травми, след като върху колата й връхлетели два коня, осъди общината в Омуртаг да й плати обезщетение. Пострадалата, която била посипана със стъкла, получила сериозни психични проблеми, хипертония и други се наложило продължително възстановяване. Тя предявила иск за 25 000 лв. Съдът постановил кметството да й плати 7 500 лв. за неимуществени вреди и 519 лв. разноски по делото. Искът е бил насочен срещу общината, тъй като конете не били регистрирани и не било установено чия собственост са, а по закон кметствата отговарят за надзора върху безстопанствените животни, които трябва да са в приюти. Инцидентът, за който е съдена общината, е станал към 3 часа на 20 април 2017 г., когато жената се прибирала с колата си „Пежо” след нощна смяна. Близо до автогарата в Омуртаг внезапно върху автомобила скочили два коня. Счупили стъкла на колата, като единият забил копито над жената. Паникьосана тя успяла да излезе от колата, а животните изчезнали. Посипаната със стъкла водачка, която имала срязване и на крака, седнала на бордюра и се разплакала. Трясъкът от катастрофата изкарал навън хора от съседната къща, които викнали полицията и близките на жената. Полицаите съставили акт, потвърждаващ как е станал инцидентът. Автоконтрольорът, който ходил на мястото заявил и пред съда, че този случай не бил изолиран, че е посещавал и други инциденти, предизвикани от коне. Казал, че по улиците навсякъде имало коне, които ровели по контейнерите за смет, преминавали по пътното платно, като се налагало автомобилите да спират, за да могат да минат конете. Решението за присъденото обезщетение подлежи на обжалване пред Окръжния съд в Търговище. От полицията в Омуртаг допълниха, че за 3 години имат регистрирани 12 такива произшествия с помлени коли заради коне. Тежко пострадали хора нямало, но имало коли с големи щети. Случаите вероятно са повече, но когато щетите били леки, хората дори не се жалвали. От полицията са писали протоколи и предупреждения, но собствениците на впрегатните отказвали да спазват закона, да регистрират животните и ги пускали по улиците. След съвместна акция с ветеринарите и общината се стигнало до умъртвяване на два оставени без надзор коня, което стреснало стопаните, които били от ромската махала. Общината направила и „арест” за такива коне. Задържали 3 животни и ромите пратили непълнолетен да ги краде от т.нар. „капан”. След засиленото прилагане на наказателните мерки, които са по закон, каруцарите се постреснали и случаите на пуснати коне, които излизат и на главния път София-Варна, понамалели.  ", "date": "2019.02.13", "title": " Шофьорка осъди община заради катастрофа с коне\t\t\t"}
{"url": "https://trud.bg/1796-%d0%b6%d1%8a%d0%bb%d1%82%d0%b8-%d0%b6%d0%b8%d0%bb%d0%b5%d1%82%d0%ba%d0%b8-%d0%b2%d0%b5%d1%87%d0%b5-%d0%be%d1%81%d1%8a%d0%b4%d0%b5%d0%bd%d0%b8-%d0%b2%d1%8a%d0%b2-%d1%84%d1%80/", "text": "Френското правосъдие е издало близо 1800 осъдителни присъди от началото на движението на “жълтите жилетки” в средата на ноември миналата година и съпътствалите го прояви на насилие и вандализъм. Това съобщи премиерът на Франция Едуар Филип в парламента на страната по време на редовен парламентарен контрол. Точният брой на издадените присъди за престъпления, извършени по време на протестите, възлиза на 1796, а други 1422 души все още очакват съдебно решение. Отделно от тези числа са организирани над 1300 съдебни разглеждания по бърза процедура и 316 души са получили административни запори. Идентифицирани и задържани са и част от участниците в оскверняването на Триумфалната арка в Париж на 1 декември и срещу тях вече тече съдебно производство. Данните излизат само седмица след приемането от парламента на страната на противоречиво законодателство за борба с вандалските прояви по време на масови демонстрации. Новите мерки дават извънредни административни правомощия на местните власти в ограничаването на правото на демонстрации на предполагаемо злонамерени граждани. Междувременно социологическо проучване показва, че в началото на четвъртия месец протести във Франция рейтингът на президента Макрон е започналда бележи ръст и той вече има подкрепата на 36% от французите.  ", "date": "2019.02.13", "title": " 1796 „жълти жилетки“ вече осъдени във Франция\t\t\t"}
{"url": "https://trud.bg/%d1%81%d0%bf%d0%b8%d0%bf%d0%b0%d1%85%d0%b0-%d0%bf%d0%b5%d1%82%d0%b8%d0%bc%d0%b0-%d0%ba%d1%80%d0%b0%d0%b4%d1%86%d0%b8-%d0%bd%d0%b0-%d1%82%d1%80%d1%8a%d0%b1%d0%b8/", "text": "Петима мъже от Девня станаха клиенти на прокуратурата, след като бяха заловени да режат тръбопровод в землището на с. Разделна, за да задигнат части от него. Сигнал за случая бил подаден на тел. 112 във вторник около 11,30 ч, съобщиха от Областната дирекция на МВР във Варна. На мястото веднага били изпратени полицаи, които хванали крадците в действие. Мъжете, които са на възраст от 28 до 60 г., били задържани за 24 ч. Оказало се, че всички имат предишни криминални регистрации. По случая е образувано досъдебно производство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.13", "title": " Спипаха петима крадци на тръби"}
{"url": "https://trud.bg/%d1%81%d0%bc%d0%b5%d0%bd%d0%b8%d1%85%d0%b0-%d1%82%d0%b0%d0%b1%d0%b5%d0%bb%d0%b8%d1%82%d0%b5-%d0%b2-%d1%81%d0%b5%d0%b2%d0%b5%d1%80%d0%bd%d0%b0-%d0%bc%d0%b0%d0%ba%d0%b5%d0%b4%d0%be%d0%bd%d0%b8%d1%8f/", "text": "Към смяна на табелите с гръцка граница пристъпи Северна Македония след влизане в сила на споразумението от Преспа. Новото име на страната вече е на официалните правителствени уебсайтове и министерства, а външният министър Николай Димитров вече се обявява като външен министър на Северна Македония в своя профил в социалните мрежи. Символът на правителството в Скопие вече е променен в „правителството на Република Северна Македония“, както на македонски, така и на албански език. Скопие обяви също, че информира ООН за новото име на страната – Северна Македония. „Двете страни изпратиха във вторник писмо до генералния секретар на ООН (Антонио Гутереш), в което го информираха за датата на влизане в сила на споразумението“, се казва в изявление на външното министерство в Скопие. Правителството на Скопие промени името на страната на официалния си уебсайт, където сега пише „Правителството на Република Северна Македония“, както и неговия акаунт в Twitter. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.13", "title": " Смениха табелите в Северна Македония"}
{"url": "https://trud.bg/%d0%bf%d0%be%d1%81%d0%bb%d0%b0%d0%bd%d0%b8%d0%ba%d1%8a%d1%82-%d0%bd%d0%b0-%d1%88%d0%b2%d0%b5%d1%86%d0%b8%d1%8f-%d0%b2-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%bd-%d0%bf%d1%80-%d0%bb/", "text": "В края на миналата година у нас беше проведено изследване сред шведския бизнес за условията и климата, които България осигурява на инвеститорите. Почти всички компании, участвали в проучването, заявяват, че биха останали в България, а почти 80 на сто от тях биха разширили дейността си. В същото време точно в края на годината, въпреки че предостави по-добри условия – и финансови, и икономически, и технически, шведската компания Сааб, която участваше със своя „Грипен“ в конкурса за придобиване на нов тип изтребител за българските ВВС, беше пренебрегната за сметка на по-скъпите Ф-16. Какво е отношението на Швеция към българския бизнес климат – добър повод за разговор с шведския посланик у нас. – Ще има ли решението на България да започне преговори за покупка на изтребител със САЩ негативно влияние върху интереса на шведския бизнес към България, ваше превъзходителство?   – Швеция уважава решението на българския парламент. Ние ще продължим да следим отблизо процеса по покупката на изтребители и ще останем в готовност за продължаване на разговорите в случай, че България реши. Офертата на шведското правителство е все още валидна и беше обсъдена от военните министри на двете държави, както и при моите срещи с български официални лица. В допълнение на това Швеция има дългосрочни и разнообразни бизнес интереси в България. Общата ни визия е за продължаване и разрастване на двустранните отношения. В последните години за мен беше удоволствие да приветствам с „Добре дошли“ в България няколко шведски компании, някои от които в IT сектора. Тези компании не само осигуриха нови работни места, но и внесоха ноу-хау и нови технологии. Шведските компании имат много позитивни очаквания за възможностите, които ще имат на българския пазар и във връзка с това имат конкретни планове за експанзия тук. Според последното проучване на бизнес климата в България, направено от Business Sweden, 87% от шведските компании планират разширяване на бизнеса си тук през следващите три години. Данните показват стабилен интерес от страна на шведския бизнес към България. Твърдо вярвам, че двустранните отношения ще продължат да се развиват. В това отношение се радвам на добро сътрудничество с българската страна и като тук трябва да отбележа и приноса на българския посланик в Стокхолм – г-н Иван Павлов. От друга страна работя и с представителите на шведския бизнес тук като се стремя да ги подкрепям и да им помагам да разрешават проблемите си. Основаването на шведско-българската търговска камара в началото на тази година също е израз на желанието на шведския бизнес да задълбочи връзките си с България. – Споменахте Изследване на бизнес климата в България през погледа на шведския бизнес. Какви са очакванията на шведските компании, работещи тук?  – Изследването на бизнес климата беше проведено през есента на 2018 г. и целта му беше да даде ясна представа за начина, по който шведският бизнес възприема бизнес климата в България. В проучването участваха 32 шведски компании като 32% са в производството, а 13% работят в областта на услугите. Почти половината участници имат оборот в страната до 10 млн. евро. Около 70-80% от респондентите очакват растеж в сектора, в който работят, а 90% очакват или стабилност или развитие. 100% от фирмите очакват или да продължат работата си в България в същия обем, или да растат. Това означава, че шведският бизнес има доста оптимистични очаквания за възможности за бизнес в България. Ще добавя, че почти половината компании са увеличили броя на служителите си през 2018 г. и имат намерение да останат в България в средносрочен план. Успоредно с позитивните възприятия трябва да отбележа, че като сериозно предизвикателство пред шведския бизнес се възприема бюрокрацията. Като цяло, обаче, шведските компании в България вярват в потенциала на пазара тук и имат очаквания за растеж и още инвестиции в близките години. Според мен това е много ясно послание за българите. Швеция е много добре приета като страна и българите я възприемат като бранд за качество, иновации, устойчивост и надеждност – все категории, които са от ключово значение и за шведското общество. – В какъв размер са шведските инвестиции в България и в кои сектори?  – Шведските инвестиции в България са близо 200 млн. евро, а създадените работни места са почти 9 хиляди. Швеция е в топ 5 на инвеститорите в България и съм сигурна, че ще продължи да е така в следващите години. – Как ще коментирате намеците на представители на управляващото мнозинство, че шведската фирма СААБ е лобирала и вероятно подкупвала членове на комисии, депутати, за да бъде избран от експертната комисия Gripen?  – Аз не представлявам Сааб и не бих могла да отговоря вместо тях на този въпрос. Това, което мога да кажа обаче е, че шведският бизнес не толерира такива практики и прави всичко възможно да не ги допуска. Убедена съм, че Сааб не прави изключение и че прави всичко възможно да гарантира прозрачност при сключване на договори. Ще допълня, че сделките във военния сектор са дългосрочни (10-20-30 години) и затова е важно да са стъпили на солидна основа и ясни взаимоотношения. Доказателство за това е последната класация за възприятията за корупция на Transparency International, в която Швеция е четвърта по резултат. Това е индикация, че публичният сектор и бизнесът в Швеция следват принципите на високо качество и коректност. – Според същия Индекс за възприятие на корупцията България е на 77-о място, на последно място в ЕС. Има значителна разлика между показателите за двете държави. Защо според вас шведите възприемат страната си като некорумпирана, Българите имат обратното впечатление за своята държава?  – Индексът за възприятие на корупцията е важно напомняне за всички държави, че е необходима последователна и структурирана работа във всички общества и на всички нива за справяне с корупционните практики. Швеция не е изключение в това отношение. Изминали сме дълъг път, но както в миналото, така и сега има корупция – най-често на местно ниво. Наличието на официални документи, достъпни за обществото, свободни медии, които активно упражняват контрол върху публичните финанси и сделки, а също и независима съдебна система, са ключовите фактори за борба с корупцията в шведското общество. – Едно от предимствата в шведската оферта за изтребител е възможността за икономическо сътрудничество, което беше и сред задължителните изисквания на България. Какво включва то? Може ли да ни дадете примери за икономическо сътрудничество в други държави?   – Шведската оферта включваше програма за индустриално сътрудничество, специално пригодена да отговори на българските стратегически приоритети и да защити националните й интереси в сферата на отбраната и сигурността. Швеция предложи да създаде в България регионален център за поддръжка на Gripen. Този център щеше да създаде нови високотехнологични работни места и щеше да въведе нови технологии с възможности за развитие и извън България. Друго предимство на евентуалното създаване на този център щеше да бъде повишената конкурентоспособност на българската отбранителна индустрия. В отговор на втория Ви въпрос ще кажа, че Сааб има сериозен опит в развитието на икономическо и индустриално сътрудничество в държавите, в които компанията оперира. Сътрудничеството в отбранителния сектор е довело до по-тесни икономически връзки с тези страни. Някои от най-скорошните примери за успешни проекти за индустриално сътрудничество са програмите в Унгария, Чехия и Южна Африка. В момента Сааб успешно изпълнява обширна програма за индустриално сътрудничество в Бразилия. – Швеция е сред 10-те най-иновативни държави в света, според последната класация на Bloomberg. Как Швеция успява да постигне това?   – Швеция е известна със своите постижения в областта на иновациите. Това е родината на някои от водещите технологични компании в света като Eriksson. Знаете ли, че триточковият предпазен колан, който е стандартно изискване за всяко превозно средство и спасява по един човешки живот на всеки 6 минути, е шведско изобретение? Триточковият предпазен колан е изобретен от инженер по сигурността на Volvo през 1959 г. Освен това Швеция е сред световните лидери в прехода към електрически превозни средства. Държавата се е ангажирала до 2030 г. в автопарка й да няма автомобили, захранвани с изкопаеми горива. Мисля, че Швеция постига иновации в опита си да подобри живота на хората. Устойчивостта е ключов фактор в това отношение. – Как ви се струва България след времето прекарано тук? Какво мислите за българите?  – За мен е чест да бъда посланик на Швеция в България. Това е една красива, запленяваща страна, с богата история и културен живот. Вашето щедро гостоприемство е добре известно и много ценя всички приятелства, които съм създала през тези години като посланик. България има специално място в сърцето ми! – Кое е любимото ви българско ястие?   – Много харесвам българската кухня, а също и българските вина. Много съм впечатлена от вашите предястия – салати, сирене и лютеницата. А също и десертите. – Къде обичате да пътувате?  – България е чудесно място за пътешествия с красивите си местности, планини, села и морето. По-късно тази година планирам да посетя няколко места в България заедно със семейството си. – Ако трябва да рекламирате Швеция пред българите, какво бихте им казали?  – Шведското общество е много отворено и разнообразно, съчетава традициите и новите влияния. Шведите може да изглеждат малко срамежливи, но наистина ни е интересно да срещаме хора от различните части на света. Точно като България, ние имаме красива страна, в която може да се забавлявате с различни дейности на открито през цялата година. – Коя е любимата ви шведска рецепта и как я приготвяте?   – Не може да има Коледа, Великден или Празник на лятното слънцестоене (б. а. традиционен шведски празник) без херинга – това е шведска традиция с дълбоки корени. Но аз харесвам и новите традиции – например такос за вечеря в петък, което е любимо ястие за много шведски семейства. Децата и съпругът ми обичат да приготвям канелени кифлички – точно като тези в „Карлсон, който живее на покрива“. Най-добрият вариант на шведската fika (традиционна шведска кафе пауза с нещо сладко)! Нашият гост  Н. Пр. Луиз Бергхолм е родена през 1967 година. Завършва специалност „Международни икономически отношения” в Стокхолмския икономически университет през 1993 г.  През 1994 година стартира кариерата си в шведското министерство на външните работи. В следващите няколко години е на различни позиции в министерството, както и в шведските посолства в САЩ и Индонезия. От 2004 до 2012 заема различни позиции в Отдел „Външна търговия” в шведското външно министерство. Поста посланик в България заема от 2016 година.  Владее английски, френски, испански, като в момента учи български език.  Омъжена е, има една дъщеря и двама сина.  ", "date": "2019.02.13", "title": " Посланикът на Швеция в България Н. Пр. Луиз Бергхолм пред „Труд“: Шведският бизнес гледа с оптимизъм на България\t\t\t"}
{"url": "https://trud.bg/%d1%85%d0%b2%d0%b0%d0%bd%d0%b0%d1%85%d0%b0-50-%d0%ba%d0%be%d0%bd%d1%82%d1%80%d0%b0%d0%b1%d0%b0%d0%bd%d0%b4%d0%bd%d0%b8-%d0%b5%d0%bb%d0%b5%d0%ba%d1%82%d1%80%d0%be%d0%bd%d0%bd%d0%b8-%d1%83%d1%81%d1%82/", "text": "Контрабандни електронни устройства за бездимни цигари откриха митническите служители на МП „Капитан Андреево“ при проверка на лек автомобил. На 08.02.2019 година на трасе „Изходящи автомобили и автобуси“ на МП „Капитан Андреево“ пристига лек автомобил с българска регистрация. В него пътуват шофьорът, български гражданин, и неговия спътник, които заявили, че не пренасят стоки или валутни ценности за деклариране. Превозното средство е селектирано за щателна митническа проверка, при която, в изграден тайник в багажното отделение, са открити 50 комплекта електронни устройства от известна марка за пушене на бездимни цигари. Укритите устройства, както и автомобилът, послужил за извършване на нарушението са задържани. На шофьора са съставени два акта по Закона за митниците: единият за опит да бъдат пренесени през държавната граница стоки без знанието и разрешението на митническите органи, а другия за наличието на тайник.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.13", "title": " Хванаха 50 контрабандни електронни устройства за бездимни цигари на „Капитан Андреево“"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d0%b8%d0%bd-%d0%b7%d0%b0-%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82-%d0%bd%d0%b0-%d0%b2%d0%b5%d0%bd%d0%b5%d1%86%d1%83%d0%b5%d0%bb%d0%b0/", "text": "През 1968 Теодоро осъжда нахлуването на Варшавския договор в Чехословакия и смазването на Пражката пролет Исторически шанс пропусна Венецуела. Българинът Теодоро Петкоф три пъти се кандидатира за президент на страната, но не получи доверие. Ако беше спечелил високия пост, нямаше да ги има проблемните Чавес, Мадуро и Гуайдо. Латиноамериканската държава щеше да цъфти в благоденствие! Теодоро Петкоф е от борчески род. Дядото Тодор, чието име носи, и бабата Райна са членове на Българската работническа социалдемократическа партия. Баща му Петко от пазарджишкото село Ветрен дол участва в Септемврийското въстание през 1923 г. Прехвърля се във Виена, където работи с Георги Димитров. Сетне отива в Чехословакия, запознава се с полската еврейка Ида Малец. Двамата се качват на кораб за Венецуела. Тук в град Бобурес на 3 януари 1932 г. се ражда Теодоро. Седемнадесетгодишен влиза в редовете на Венецуелската комунистическа партия. Две десетилетия е в съпротивата срещу диктаторите Перес Хименес и Ромуло Бетанкур. Сражава се като политкомисар с партизанското име Команданте Роберто. През 1957 г. е убит по-малкият му брат Мирослав. Хунтата обявява 24-часово прекратяване на огъня, за да може Теодоро да го погребе. Петкоф е залавян няколко пъти, автор е на две класически бягства. През 1963 г. го изтезават в Главната дирекция на вътрешните работи. После го местят във Военната болница. Леглото му е на седмия етаж, в коридора и пред асансьорите има тежковъоръжена охрана. „На втората нощ – пише проф. Йордан Баев – българинът облича цивилни дрехи, развива найлоново въже и пред смаяните пациенти се спуска от 30 метра до партера. Там разсеяно пита охраната къде е най-близката автобусна спирка и излиза от болницата.“ Другото бягство е от затвора „Сан Карлос“. Теодоро с двама съмишленици две години копаят подземен тунел. Сантиметър по сантиметър пълзят към свободата. Изхвърлени са тонове пръст, дължината на изкопа е над 70 метра. На 5 февруари 1967 г. Помпейо Маркес, Гилермо Гарсиа и Теодоро Петкоф влизат под земята и излизат в мазето на близка кръчма. „Първи бе Помпейо, втори – аз, последен излезе Теодоро“, спомня си Гилермо. Това е най-дръзкото затворническо бягство в историята на Латинска Америка. Конспирацията вдъхновява съветски кинематографисти за филма „Тази сладка дума свобода“. Българинът е муза и за Габриел Гарсия Маркес. Двамата са стари приятели, разговарят часове на чаша мохито. „Той има невероятен живот. Ако не го познавах, моите писания щяха да са много по-бедни“, признава авторът на „Сто години самота“. През 1968 г. Теодоро Петкоф осъжда нахлуването на Варшавския договор в Чехословакия и смазването на Пражката пролет. Критикува КПСС, БКП и другите братски партии. В знак на протест напуска венецуелската компартия и основава Движение към социализъм. Теодоро е революционер, теоретик на лявата идея, икономист и журналист, бил е сенатор. През 1983 г. се кандидатира за президент. „Това е първият случай, когато гражданин от български произход се кандидатира за държавен глава на друга страна“, отбелязва Йордан Баев. „Лидерът на малочислената и догматична компартия Хесус Фария заклейми тогава Петкоф пред нашия посланик в Каракас. Нарече го върл антикомунист, антисъветист и агент на САЩ“, допълва професорът. Теодоро взема едва 4 процента от вота. През 1988 г. отново е на президентски избори с 3 процента народно доверие. Проваля се и през 1993 г., когато печели Рафаел Калдера. Той го назначава за министър на координирането и планирането. Петкоф приватизира, маха държавния контрол в много сфери на икономиката, преговаря с Международния валутен фонд. През 1998 г. напуска Движение към социализъм, защото подкрепя президентската кандидатура на Уго Чавес. Той обяви, че ще строи нов социализъм и постави темелите на жестока диктатура. Теодоро е един от лидерите на опозицията срещу чавизма. За целта през 2000 г. основава вестник „Тал куал“. През 2006 г. каза, че отново ще се кандидатира за президент. За четвърти път! По-късно обаче се оттегли в полза на по-младия опозиционер Мануел Росалес. Чавес спечели със смазващ резултат. Той управлява до 2013 г., когато смъртта сложи точка на земната му мисия. Кормилото на страната пое неговият съмишленик Николас Мадуро, бивш шофьор на автобус. През 2015 г. Теодоро Петкоф бе удостоен в Мадрид с наградата „Ортега и Гасет“, която се присъжда на журналисти с особен принос в борбата за демокрация и човешки права. Режимът във Венецуела не му позволи да отиде на церемонията. Вместо него приза получи Фелипе Гонсалес. Легендата Теодоро Петкоф напусна метежния свят на 31 октомври 2018 г. „Макар че съм роден във Венецуела, винаги съм казвал, че съм българин – определяше себе си той. – Вярвам, че ще успеете. Но най-напред трябва да създадете по-демократични, по-справедливи закони. И те да бъдат валидни за всички!“   Племенницата е бомба със закъснител Познавачи на женската душевност обявиха Каролина Петкоф за най-секси във Венецуела. Тя е племенница на легендарния революционер, политик и журналист Теодоро Петкоф. Знойната хубавица с български корен е магнит за фотообективите. Сравняват я с „изригнал вулкан“, обвиняват я в „нелегална диктатура“. На път е да надмине славата на чичо си. Под пищната фасада Каролина крие интелект и инициатива. Извън светлината на прожекторите тя е бизнесдама и майка. Иска да създаде фондация за подпомагане на бездомни деца, има и други планове. Красавицата е бомба със закъснител, твърдят оръжейни експерти. Един ден може да се включи в надпреварата за президентството на Венецуела. Но само когато в страната изгрее истинската демокрация.    ", "date": "2019.02.13", "title": " Българин за президент на Венецуела\t\t\t"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d0%b8-%d1%80%d1%83%d0%bc%d1%8a%d0%bd%d1%86%d0%b8-%d0%b8-%d0%b8%d0%b7%d1%80%d0%b0%d0%b5%d0%bb%d1%86%d0%b8-%d0%bf%d0%be%d1%87%d0%b8%d0%b2%d0%b0%d0%bb%d0%b8-%d0%ba/", "text": "27 700 туристи са почивали в хотелите във Варна и региона през декември, като всеки трети е бил българин, сочат данни на Териториалното статистическо бюро. Близо 40% от чуждестранните гости са били румънци, следвани от израелци, турци и руснаци. Голяма част от тях са идвали за дълги 3-дневни уикенди край морето, докато повечето нашенци са почивали по ден-два. Въпреки че броят на туристите е намалял с 2,8% спрямо декември 2017 г., реализираните 56 200 нощувки са с 1,7% повече, а приходите от 3,5 млн. лв. бележат ръст от 17,2%, посочват от бюрото. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.13", "title": " Българи, румънци и израелци почивали край морето през декември"}
{"url": "https://trud.bg/%d0%b8%d1%81%d0%bf%d0%b0%d0%bd%d1%81%d0%ba%d0%b8%d1%8f%d1%82-%d0%bf%d0%b0%d1%80%d0%bb%d0%b0%d0%bc%d0%b5%d0%bd%d1%82-%d0%b1%d0%bb%d0%be%d0%ba%d0%b8%d1%80%d0%b0-%d0%b1%d1%8e%d0%b4%d0%b6%d0%b5%d1%82/", "text": "Депутатите в парламента в Мадрид отхвърлиха проектобюджета за 2019 г. на министър-председателя Педро Санчес, което може да го принуди да обяви провеждането на предсрочни избори, предава AFP. Общо 191 депутати в 350-местния орган гласуваха в подкрепа на измененията, които да блокират предложения от Санчес бюджет. Сред тях са и каталунските сепаратисти, подчертава агенцията. Каталунските сепаратисти подкрепят правителството на малцинството на Санчес, но процесът срещу 12-те обвиняеми за ролята в обявяването на независимотта на североизточния испански регион обтегна отношенията им.  ", "date": "2019.02.13", "title": " Испанският парламент блокира бюджета за 2019-та"}
{"url": "https://trud.bg/%d1%86%d0%b2%d0%b5%d1%82%d0%b0%d0%bd-%d1%86%d0%b2%d0%b5%d1%82%d0%b0%d0%bd%d0%be%d0%b2-%d0%b3%d0%b5%d1%80%d0%b1-%d1%89%d0%b5-%d0%bf%d0%be%d0%b4%d0%ba%d1%80%d0%b5%d0%bf%d1%8f%d1%82-%d0%ba%d0%be%d0%bd/", "text": "ГЕРБ ще подкрепят концепцията за циганите след редакционни бележки и не смятта да сдава властта, ако загубят евровота. „Не разглеждаме тази възможност, защото сме уверени в победата. Аз го казвам от тази гледна точка на това, което имаме като социология“, заяви председателят на ПГ на ГЕРБ Цветан Цветанов. Този коментар той направи след среща с британската посланичка Ема Хопкинс в парламента по обед, само три часа преди заседанието на комисията за контрол над службите по повод тъй нареченото отравяне на бизнесмена Емилиян Гебрев, за което нашите власти си партнират с британските служби заради подозренията, че е намесен един от тримата руски агенти, отровили Скрипал миналата година. Цветанов призна, че двамата са обсъдили въпроса. „И тази тема я засегнахме малко, няма новини“, лаконичен бе той. По принцип имаме много добро парламентарно взаимодействие и всички свързано с тема сигурност, каза за темата на разговора с дипломатката Цветанов, цитиран от  Той подчерта, че ГЕРБ няма да отстъпи на БСП за смяната на ЦИК, за да не ги обвинят после от опозицията, че го правят нарочно за изборни манипулации. „Един месец преди стартирането на процедурите по-добре да остане ЦИК, назначена точно от БСП. Това ще е гаранция, че изборите ще бъдат прозрачни. Искаме да работим по правилата, не се притесняваме от политическо състезание“, заяви шефът на депутатите от управляващата партия. Цветанов даде да се разбере, че ГЕРБ ще подкрепи концепцията за циганите, изработена от ВМРО, но след редакции на някои от текстовете. „Към момента не се констатират резултати от интеграцията, които всички ние очакваме. Няма партия, която да не подкрепи едно предложение, свързано със спазване на закона от всички и както някои получават социални помощи, така също да бъде обвързано с техните ангажименти за плащане на данъци и знанията на децата им, трудовите им навици“, коментира той за ромите. Според Цветанов „някои от текстовете трябва да бъдат доста по-обрани, защото трябва да избегнем всяка възможност за манипулации в предизборния период“. Коалиционният съвет не се е събирал отдавна, но това било заради заетост на членовете му. Непровеждането му не пречело на работата. „Коалицията е стабилна, нормално е в определени моменти да имаме различно мнение. Поели сме ангажимент за 4-годишен управленски мандат, споразумението не е нарушено, имаме различни теми извън обхвата на коалиционното споразумение и управленската програма“, отсече Цветанов. Още утре вечер с Каракачанов щели да си поговорят по коалиционни въпроси в Мюнхен, където ще участват заедно в Мюнхенската конференция. А днес Цветанов вече е разговарял и с другите двама лидери от ОП – с Валери Симеонов и със Сидеров, все по въпроса за утрешното гласуване на Изборния кодекс. Освен това в коалиционен формат вчера обсъдили законодателната програма за седмицата. По повод ранното приключване на работата на парламента, малко след 11 часа, шефът на ПГ на ГЕРБ коментира, че „в някои няма достатъчно законодателство“, но затова пък депутатите щели да си наваксат с работата следобед в три важни комисии, сред които и правната, която трябва да гласува Изборния кодекс на второ четене. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com          ", "date": "2019.02.13", "title": " Цветан Цветанов: ГЕРБ ще подкрепят концепцията на ВМРО за циганите"}
{"url": "https://trud.bg/%d0%b1%d1%84%d0%b1-%d1%81%d0%be%d0%b1%d1%81%d1%82%d0%b2%d0%b5%d0%bd%d0%b8%d1%86%d0%b8%d1%82%d0%b5-%d0%bd%d0%b0-%d1%81%d0%bf%d1%8f%d1%89%d0%b8-%d0%b0%d0%ba%d1%86%d0%b8%d0%b8-%d0%be/", "text": "Българска фондова борса (БФБ) изразява пълната си подкрепа за публикуваната от Министерството на финансите   за личните сметки на физически и юридически лица, водени от „Централен Депозитар“ АД в Регистър А (т.н. „спящи” акции) и заложените в нея мерки, се казва в позиция обявена от институцията. БФБ е готова да подкрепи всяко конструктивно решение на въпроса със „спящите“ акции, както и да участва в дискусии и експертни обсъждания, свързани с различните аспекти на поставения проблем, така че да бъде намерено адекватно и удовлетворително решение, се твърди още в позицията. БФБ припомня, че преди повече от две години с приемането на Стратегията за развитие на капиталовия пазар от над 15 организации е постигнато принципно съгласие за активизиране на акциите, придобити в резултат на масовата приватизация, намиращи се в „спящи“ (неактивни сметки). В тази връзка институцията не счита за конструктивен подхода на тези организации, които сега отхвърлят предложенията в Концепцията без да предлагат  възможно алтернативно решение. Сред най-важните положителни ефекти, които очаква БФБ след одобрението на мерките от Концепцията са: по-голяма ангажираност на миноритарните акционери в публичните компании, както и на мениджмънта на компаниите към тези акционери, и най-вече реална възможност на голяма част от миноритарните акционери да получават разпределяните от компаниите дивиденти. В заключение БФБ призовава отново всички заинтересовани страни за провеждане на конструктивен диалог в търсенето на решение на идентифицираните от предложената Концепция проблеми, тъй като счита че отлагането му би довело до задълбочаване на проблемите и увеличаване броя на лицата, които реално не упражняват правата си като акционери в съответните компании. В израз на волята си за намиране на удовлетворително решение на въпроса със „спящите“ акции, БФБ заявява, че ще подкрепи инициативата на Централен депозитар еднократното прехвърляне на такива акции да става безплатно за притежателите им.    ", "date": "2019.02.13", "title": " БФБ: Собствениците на „спящи“ акции от масовата приватизация ще могат да получават дивидентите си"}
{"url": "https://trud.bg/%d1%81%d1%82%d1%80%d0%b5%d0%bb%d1%8f%d1%85%d0%b0-%d0%bf%d0%be-%d0%ba%d0%be%d0%bb%d0%b0-%d0%bd%d0%b0-%d0%b1%d0%b4%d0%b7%d0%bf-%d0%b2-%d0%b4%d1%83%d1%80%d0%b0%d0%bd%d0%ba%d1%83%d0%bb%d0%b0%d0%ba/", "text": "Вчера късно вечерта е стреляно по кола на Българското дружество за защита на птиците, паркирана в двора на полева станция „Дуранкулак“. Най-вероятно деянието е дело на бракониери, които извършват незаконен риболов в езерата Шабла и Дуранкулак, съобщават от БДЗП. Екип на БДЗП и Изпълнителната агенция по рибарство и аквакултури редовно организират проверки за бракониерство в езерата и явно това е провокирало стрелбата. Предишният ден отговорникът по опазване и мониторинг на червеногушата гъска на БДЗП е предотвратил навлизането на бракониерска лодка за поставяне на мрежи в защитена местност „Дуранкулашкото езеро“. В момента полицията извършва разследване на място и проверка по случая. Всичко това се случва докато екип на LIFE проекта на БДЗП „Сигурен прелетен път“, съвместно с колеги от Великобритания, прави опити за улавяне и маркиране със сателитни предаватели на червеногуши гъски. Бракониерството в езерата е една от основните заплахи за нощуващите представители на световно застрашения вид, който зимува всяка година у нас. Навлизащите с лодки да поставят мрежи бракониери, освен че нанасят щети на рибните популации, прогонват и нощуващите птици. Честото безпокоене изтощава гъските, повишава смъртността и намалява броя на размножаващите се птици. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.13", "title": " Стреляха по кола на БДЗП в Дуранкулак\t\t\t"}
{"url": "https://trud.bg/%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%b1%d0%be%d1%80%d0%b8%d1%81%d0%be%d0%b2-%d0%b5-%d0%bd%d0%b0%d0%bf%d1%8a%d0%bb%d0%bd%d0%b8%d0%bb-%d0%ba%d0%b0%d0%b1%d0%b8%d0%bd%d0%b5%d1%82/", "text": "Рафтовете на библиотеките в кабинета на премиера Бойко Борисов вече са пълни с книги, забеляза „Труд“. Това се вижда на снимките от срещата на министър-председателя с лобиста Уесли Кларк тази сутрин на „Дондуков“ 2, публикувани от правителствената информационна служба. На снимките се различават книги от селекцията класическа литература „Златна колекция XX век“, както и издания на английски език. В интервю за предаването „Тази сутрин“ по Би Ти Ви на 14 ноември 2018 г., проведено в премиерския кабинет, се видя, че почти всички лавици бяха пълни със снимки в рамки. Сега по-горните редове са запълнени с книги, а фотоси са останали само на най-долните. Проучване на „Труд“ в снимковия архив показа, че на секцията в дъното на премиерския кабинет има няколко книги още от началото на мандата. Броят им плавно нараства, като се увеличава рязко в края на миналата година. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com            ", "date": "2019.02.13", "title": " Премиерът Борисов е напълнил кабинета си с книги (СНИМКИ)"}
{"url": "https://trud.bg/%d0%bf%d0%b0%d1%82%d1%80%d0%b8%d0%b0%d1%80%d1%85-%d0%bd%d0%b5%d0%be%d1%84%d0%b8%d1%82-%d0%b2%d1%8a%d0%b2-%d0%b2%d0%b0%d1%80%d0%bd%d0%b0-%d0%b4%d0%b5%d1%86%d0%b0%d1%82%d0%b0-%d0%b8%d1%81%d0%ba%d0%b0/", "text": "За сега Св.Синод няма становище за Националната стратегия за детето. Този текст, който излезе на сайта, не е разгледан, той е частно мнение. Това каза във Варна Негово Светейшество българският патриарх и Софийски митрополит Неофит. Той дойде в сряда сутрин за 50-годишния юбилей на Варненския и Великопреславски митрополит Йоан, за който беше отслужена съборна св.Литургия в катедралата „Св.Успение Богородично“. „Специално за възпитанието на децата ще излезем с ново становище. Трябва много да се внимава, защото душите на децата са нежни и искат повече ласка отколкото насилие“, коментира още патриархът. Ловчанският митрополит Гавриил, който беше сред гостите, отново припомни своето изявление за първоночалното становище, което беше свалено от сайта на БПЦ.Според него срокът до 8 февруари е бил кратък, а църквата е трябвало да заяви своята позиция по такъв изключително важен въпрос за бъдещето на децата, иначе хората щели да нарекат синода „спален вагон“.“Не става въпрос за насилие, а по-скоро да не се стигне до другата крайност като в някои страни, например Норвегия. Ние искаме децата да имат права, но и родителите да имат права.Не съседът да се обади и да дойдат институциите и да вземат детето от родителите му“, каза митрополитът.Според него в някои училища в чужбина имало надпис „ако родителите ви се карат, обадете се на този телефон“ и децата плашели с наказание майките и бащите си вкъщи.Митрополит Гавриил изрази съжаление за големия текст за абортите, който предизвикал реакции по този болезнен въпрос.Трябвало само да се припомни позицията на БПЦ, че абортът е убийство и смъртен грях. За 50-годишния му юбилей патриарх Неофит връчи орден „Св.Йоан Рилски“-Iстепен на Варненския и Великопреславски митрополит Йоан. Министър-председателят Бойко Борисов му изпрати поздравителен адрес и златна юбилейна монета за 140-годишнината на Българската екзархия. В св.Литургия участваха 8 български митрополити и 8 представители на чужди църкви- гръцката, украинската, румънската, полската и др. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.02.13", "title": " Патриарх Неофит във Варна: Децата искат повече ласка, отколкото насилие\t\t\t"}
{"url": "https://trud.bg/%d0%bf%d0%be-2-%d0%b3%d0%be%d0%b4%d0%b8%d0%bd%d0%b8-%d0%b7%d0%b0%d1%82%d0%b2%d0%be%d1%80-%d0%b7%d0%b0-%d0%b3%d1%80%d0%b0%d0%b1%d0%b5%d0%b6-%d0%bd%d0%b0-%d0%bc%d0%be%d0%b1%d0%b8%d0%bb%d0%b5%d0%bd/", "text": "Ефективна присъда от 2 години затвор получи сливенецът С.А. за това, че на 19 януари отнел мобилния телефон на гражданин, съобщиха от обвинението. Грабежът е извършен с употребата на сила, в условията на опасен рецидив. Стойността на откраднатата вещ възлиза на 271 лева. Също 2 години затвор получи жена от новозагорското с. Караново, която на 14 октомври м.г. нападнала жена от с. Асеновец и като използвала сила, успяла да й вземе найлонова торба с хранителни продукти за 11 лева. Това престъпление също е било извършено в условията на опасен рецидив. И двете дела са преминали по съкратеното съдебно следствие. Това означава, че не са представяни доказателства и че подсъдимите са признали фактите в обвинителния акт, а размерът на първоначално определените присъди е бил редуциран с една трета. Наложените наказания ще бъдат изтърпени при първоначален строг режим. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.02.13", "title": " По 2 години затвор за грабеж на мобилен телефон и на хранителни продукти за 11 лева"}
