{"url": "https://trud.bg/%d0%b8%d1%80%d0%b0%d0%bd-%d1%81%d0%b5-%d1%81%d0%ba%d0%b0%d1%80%d0%b0-%d0%bd%d0%b0-%d0%b5%d1%81-%d0%b7%d0%b0-%d1%8f%d0%b4%d1%80%d0%b5%d0%bd%d0%b0%d1%82%d0%b0-%d1%81%d0%b4%d0%b5%d0%bb%d0%ba%d0%b0/", "text": "Ултиматумът на Техеран изтича на 7 юли Германия оптимист за системата за бартерна търговия Иран разкритикува европейските страни, подписали ядреното споразумение от 2015 г., че не полагат усилия да спасят сделката, след като президентът Доналд Тръмп м.г. изтегли САЩ от нея и възобнови санкциите срещу Техеран, предаде Ройтерс. „До момента не сме видели практически и осезаеми стъпки от европейците за гарантиране на интересите на Иран. Техеран няма да обсъжда никакви въпроси извън ядреното споразумение“, заяви говорителят на иранското МВнР Абас Мусави. Думите му съвпаднаха с днешния старт на визитата в Техеран на германския външен министър Хайко Маас. Той изрази оптимизъм с очакването скоро да бъде готова европейската система ИНСТЕКС за бартерна търговия с Иран, която има за цел да заобиколи санкциите на САЩ. „Това е инструмент от нов тип, така че не е лесно да бъде приведен в действие. Всички изисквания обаче са покрити и допускам, че ще можем да го ползваме в близко бъдеще“, добави Маас. Мусави обаче бе по-скоро скептичен към ИНСТЕКС. „Ако ИНСТЕКС можеше да ни помогне, това вече щеше да е станало“, заяви той. Европейските страни се противопоставиха на решението на Вашингтон да излезе от ядрената сделка, като същевременно обещаха да помогнат на Техеран да намери други начини за търговия, заобикалящи US санкциите. Иран междувременно даде на страните по ядреното споразумение срок до 7 юли да му помогнат да заобиколи американските санкции. При липса на задоволително решение, Техеран заплаши да възобнови обогатяването на уран.", "date": "2019.06.10", "title": " Иран се скара на ЕС за ядрената сделка\t"}
{"url": "https://trud.bg/%d0%b2%d0%ba%d1%81-%d1%81%d0%bf%d1%80%d1%8f-%d0%b4%d0%b5%d0%bb%d0%be-%d0%b7%d0%b0-5-%d0%bc%d0%bb%d0%bd-%d0%bb%d0%b2-%d1%81%d1%80%d0%b5%d1%89%d1%83-%d0%b3%d0%b5%d0%bd-%d0%ba%d0%b8%d1%80%d1%87%d0%be/", "text": "Процесът може да бъде възобновен Делото за присвояване на 5 млн. лева срещу бившия шеф на Националната разузнавателна служба (НРС) ген. Кирчо Киров е спряно от Върховния касационен съд (ВКС) заради здравословни причини на подсъдимия. Преди този развой на процеса ВКС направи 3 опита да му даде старт. Причина за отлаганията бе неявяването на Киров. Неговото присъствие не е задължително, но той изрично е пожелал да е в съда.За да спре делото, ВКС е изслушал съдебномедицинска експертиза, чието заключение е гласяло, че подсъдимият не може да участва в процеса заради заболявания.През декември самият Киров заяви, че е получил микроинсулт. За други свои заболявания той не коментира, тъй като информацията за тях е лична.Очаква се през ноември ВКС да назначи нова съдебномедицинска експертиза, която повторно да установи здравословното състояние на 68-годишния генерал. Това е първото от серията дела срещу Киров, след като той напусна поста си в НРС през 2012 г. Две инстанции го осъдиха на 10 г. затвор. Той атакува именно тази присъда пред ВКС. Според прокуратурата бившият разузнавач №1 е присвоил близо 5 млн. лева, след като съставил над 1000 официални финансови документа, които да бъдат използвани за доказване на фалшиви служебни разходи за специфични нужди на НРС.Самият той категорично отрича.", "date": "2019.06.10", "title": " ВКС спря дело за 5 млн. лв. срещу ген. Кирчо Киров по здравословни причини"}
{"url": "https://trud.bg/%d0%b8%d0%b7%d0%b1%d1%80%d0%b0%d1%85%d0%b0-%d1%81%d1%82%d1%80%d0%be%d0%b8%d1%82%d0%b5%d0%bb-%d0%bd%d0%b0-%d0%b1%d0%be%d1%82%d0%b5%d0%b2%d0%b3%d1%80%d0%b0%d0%b4-%d0%bc%d0%b5%d0%b7%d0%b4%d1%80%d0%b0/", "text": "Парите ще се дадат сред завършване на пътя  Избран е строител на скоростния път между Ботевград и Мездра. На първо място в тръжната процедура на обществената поръчка е класирано Обединение „МБ Лот 2-2019”. Цената, която е предложило сдружението за изграждане на отсечката, е 222,4 млн. лв. В обединението влизат българските компании „Европейски пътища”, „Водно строителство – Благоевград” и словашката „Вахостав-СК” а.с. 13-километровият участък е първият у нас, който ще бъде строен при нови правила. Вместо пътната агенция да плаща авансови и текущи суми, обединението ще трябва първо да построи пътя и чак след като той бъде приет от комисия, която се увери, че шосето е изградено с добро качество и бъде издаден Акт16, строителите ще получат накуп цялото възнаграждение за труда си. По този начин държавата иска да си гарантира по-добро изпълнение на обществените поръчки. Решението на пътната агенция за избрания изпълнител за строежа на пътя Ботевград-Мездра може да бъде обжалвано до 17 юни.", "date": "2019.06.10", "title": " Избраха строител на Ботевград-Мездра\t"}
{"url": "https://trud.bg/%d0%b6%d0%b0%d0%bb%d0%b1%d0%b0-%d1%81%d0%bf%d0%b8%d1%80%d0%b0-%d1%82%d1%83%d1%80%d1%81%d0%ba%d0%b8-%d0%bf%d0%be%d1%82%d0%be%d0%ba/", "text": "Саудитският консорциум „Аркад”, който бе декласиран от „Булгартрансгаз” в поръчката за изграждане на трасето на „Турски поток” на българска територия и беше заменен от обединението „Газово развитие и разширение в България” (ГРРБ), обжалва това решение пред Комисията за защита на конкуренцията. До произнасянето на КЗК се спира поръчката за над 2,2 млрд. лв. без ДДС, която е ключова за транзита на руския природен газ през Турция, България и Сърбия до Западна Европа. „Булгартрансгаз” съобщи за смяната на избрания строител на 474-километровото трасе на газопровода на 28 май. Мотивът за декласирането на „Аркад” беше невнесена в законовия 30-дневен срок документация за подписването на договора.", "date": "2019.06.10", "title": " Жалба спира „Турски поток”"}
{"url": "https://trud.bg/%d0%b0%d0%bd%d0%b0%d1%81%d1%82%d0%b0%d1%81%d0%b8%d1%8f-%d0%bc%d0%be%d0%b7%d0%b5%d1%80-%d0%b3%d0%b5%d1%80%d0%b1-%d1%82%d1%80%d1%8f%d0%b1%d0%b2%d0%b0-%d0%b4%d0%b0-%d0%b1%d1%8a%d0%b4%d0%b5-%d0%bf%d0%be/", "text": "Избрахме ГЕРБ за съюзник, защото те са демократична партия, ГЕРБ трябва да бъде подкрепен, защото в момента няма друга алтернатива. Това обяви пред  Анастасия Мозер – почетен председател на Обединени земеделци. Преди два месеца ГЕРБ и Обединени земеделци подписаха споразумение за подкрепа на кандидатите от листата на управляващите за членове на Европейския парламент. „На изборите за Европейски парламент ГЕРБ се представи добре, изпраща най-много евродепутати. Много се радвам, че на 9 юни почетохме гибелта на Александър Стамболийски заедно с Мария Габриел и тя уважи нашето събиране“, каза Мозер. Почетният председател на Обединени земеделци заяви, че се надява сътрудничеството на двете партии да продължи и на предстоящите местни избори. „Те се отварят малко повече, казват, че ще сътрудничат с всички демократични партии. Крайно време е, защото демократичната общност става все по-малко представена. По времето на ОДС бяхме всички заедно и знаете колко много се направи по онова време“, посочи политикът. Анастасия Мозер коментира, че Иван Костов и ОДС са помогнали на България да се изправи на крака. „Даваха се два пъти годишно увеличение на заплати и пенсии, но хората след това тръгнаха в друга посока“, коментира тя. По думите ѝ не може да открие общи черти между премиера Бойко Борисов и бившия министър-председател Иван Костов.  „Костов постави България на картата на Европа и Борисов върви в тази посока – идеята за балканско сътрудничество е много важна“, заяви почетният председател на Обединени земеделци. Мозер в момента живее в Съединените щати. Тя коментира, че САЩ под управлението на Доналд Тръмп се е стабилизирала икономически и безработицата е достигнала рекордно ниски нива. Почетният председател на Обединени земеделци коментира кои са непоправимите грешки на Прехода, според нея. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.10", "title": " Анастасия Мозер: ГЕРБ трябва да бъде подкрепен, защото няма друга алтернатива"}
{"url": "https://trud.bg/%d0%bf%d1%81%d0%b8%d1%85%d0%be%d0%bb%d0%be%d0%b3-%d0%b4%d0%b5%d1%82%d0%b5%d1%82%d0%be-%d0%bd%d0%b5-%d0%b5-%d1%81%d1%82%d0%b0%d0%bd%d0%b0%d0%bb%d0%be-%d1%82%d0%b5%d1%80%d0%be%d1%80%d0%b8%d1%81%d1%82/", "text": "Тийнейджърът осъзнал за какво става въпрос Създават антитерористични центрове по модел на САЩ  Момчето на 16 години от Пловдив, обвинено за подготовка на терористичен акт, не било подготвено достатъчно за извършване на атентат. Вербуването му от „Ислямска държава” било стъпка по стъпка, но не достигнало до фаза, в която ученикът да изгуби своите „спирачки” – съзнанието и съвестта. Това разказа пред Би Ти Ви психологът Иван Тричков, работил с момчето през последния месец. „Майката е забелязала затварянето на сина си, вглъбяването в комуникацията само в телефона. Тогава е видяла кореспонденцията на чужд език в приложението „Телеграм“, след което със съпруга й са потърсили помощ, включително и от ДАНС”, посочи Тричков. Мнението му като специалист е, че в момента детето вече се връща към нормалния начин на живот. „То е будно, интелигентно момче. Излиза от ситуацията и разбира за какво става въпрос”, добави психологът. Въпреки че днес в интернет сайт станаха известни подробности за самоличността на ученика и семейството му, решението на „Труд” е да не ги огласява в изданията си. От днес момчето е сред своите съученици, имало е срещи с експерти от Детска педагогическа стая и всеобщото мнение е, че то най-лесно ще бъда спасено от вербовчиците, когато се върне в нормалната си среда. „Случаят като криминален е ясен, но много по-сериозно стои въпросът по отношение на това дете. Не бих искал в момента да видя това дете в обществения фокус, защото по този начин ние го лишаваме от възможността да се адаптира в която и да е друга среда “, коментира и вътрешният министър Младен Маринов. МВР шефът потвърди за създаването на антитерористични центрове по модел на САЩ, за които съобщи преди дни зам.-главния прокурор Иван Гешев. В центровете ще участват всички служби, ангажирани с противодействие на тероризма, които ще реагират в реално време. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.10", "title": " Психолог: Детето не е станало терорист (обзор)\t"}
{"url": "https://trud.bg/%d1%87%d0%b5%d1%85%d0%b8%d1%8f-%d0%bd%d0%b5-%d0%b8%d1%81%d0%ba%d0%b0-%d0%b4%d0%b0-%d0%bf%d1%80%d0%b8%d0%b5%d0%bc%d0%b0-%d0%b5%d0%b2%d1%80%d0%be%d1%82%d0%be/", "text": "Чехия свързва икономическия си растеж със запазването на националната валута и не планира да въвежда еврото, заяви премиерът Андрей Бабиш, предаде БТА. Той обясни, че позицията на страната му е свързана „със сериозните проблеми, които преживява еврозоната“. Според Бабиш тези трудности може да бъдат преодолени само, ако еврозоната напуснат Гърция и Италия, които не провеждат болезнените за народа, но необходими икономически реформи. Бабиш критикува и плановете за увеличаване на бюджета на ЕС, при положение, че Великобритания напуска съюза и това ще го лиши от значителни бюджетни постъпления.", "date": "2019.06.10", "title": " Чехия не иска да приема еврото"}
{"url": "https://trud.bg/%d0%b5%d0%bf%d0%b8%d1%87%d0%b5%d0%bd-%d1%81%d1%82%d0%b0%d1%80%d1%82-%d0%bd%d0%b0-%d0%bb%d1%8f%d1%82%d0%be-2019-%d0%b2-bedroom-beach/", "text": "Близо 5000 души станаха свидетели на епичния старт на Лято 2019. Това се случи на официалното откриване Bedroom beach club, което изуми със своята пищност, мащаб и еуфория. Гостите на най-очакваното парти на годината бяха потопени в атмосфера, вдъхновена отмистика, фантастика и великолепие. Кулминацията на нощта бе премиерният спектакъл Game of Gods. В него взеха участие близо 30 артисти от България и Румъния, които превърнаха морския бряг във величествено подобие на древен Олимп. Излетите от 24-каратов разкош, изваяни до съвършенство тела на момичетата от Bedroom premium ladies „пренесоха“ гостите над облаците, където„невъзможното“ не съществува. Сцената на клуба бе преобразена в свят от страсти, потопени в злато и фантазии, претопени в реалност. Митологични създания, божествен блясък и амброзия за сетивата завладяха плажа в Слънчев бряг. Bedroom beach е първият по рода си премиум клуб на българското Черноморие. Началото му е поставено през 2007 година, а днес близо 12 години по-късно, той се е превърнал в емблема на световната хаус сцена и еталон за най-висок стил. И през лято 2019 той няма да изневери на своята запазена марка и ще предложи на своите клиенти и приятели шоу без аналог в България. Доказателство за това бе и самият старт на сезона, когато за първи път зад пулта на Bedroom beach застана сензацията на остров Миконос – Dj Agent Greg! Резидентът на Mykonos, Cavo Paradiso, e едно от най-актуалните имена на европейската хаус сцена. Присъствието му в Слънчев бряг е гаранция за силната заявка, която дава клубът през лято 2019. Голямата изненада за всички гости обаче се случи ден по-късно на 8 юни. Тогава Ицо Хазарта буквално взриви клуба със своето изпълнение на абсолютния си хит – „Браво Господине“. Това е първата толкова грандиозна изява на звездата, след промотирането на своя първи солов албум. Ицо Хазарта и DJ Mascota представиха пред гостите и своята колоборация със заявка за летен хит–„Известна“. Акцент в двете бляскави вечери на откриването на Bedroom beach club беше и уникалният пърформанс на иновативното устройство за нагряване на тютюн – glo, което направи партито още по-феноменално и запомнящо се. Кулминацията на летните партита през сезона, ще бъдат култови събития с топ DJ от цял свят – Mahmut Orhan, Crazibiza, Consoul Trainin и Liva K. По време на тях клубът ще претърпи истинска метаморфоза, за да може нощта да се пренесе в едно друго измерение. Грандиозната сцена и убийственият саунд ще гарантират невиждано по размерите си зрелище, с качеството на световния лидер при озвучителните системи Lacoustics и над 80 осветителни устройства Robe! Хип-хоп емоциите ще достигнат критични нива на забавление през цялото лято с емблемите на R&B музиката у нас – 100 Кила, Криско, Ъпсурт и Тита. През 2019-а ще бъде поставено и началото на нова поредица партита на плажа – Trap on the beach. В тях ще вземат участие – MBT, Marso и V:RGO. През 2019-а зад пулта на Bedroom beach ще застанат и цяло съзвездие от родни диджеи: Mascota, FED, Dimo BG, Gorro, C-Fusion, Vasco C, BIG D, Stephan Gee Steven и Yassen Petrov. Едновременно с това, Bedroom beach е мястото, на което младостта се среща с класиката. Това лято той ще бъде домакин на поредица от бутикови спектакли с най-големите български естрадни звезди. Началото ще постави примата на българската музика Лили Иванова на 12 юни. Тя ще бъде специален гост на 60-ия юбилеен сезон на курортен комплекс Слънчев бряг. Датата 1 август е запазена за легендарния Васил Найденов и неговото емблематично шоу.", "date": "2019.06.10", "title": " Епичен старт на лято 2019 в Bedroom beach"}
{"url": "https://trud.bg/2500-%d0%bb%d0%b2-%d0%b5-%d0%b3%d0%bb%d0%be%d0%b1%d0%b0%d1%82%d0%b0-%d0%b7%d0%b0-%d0%ba%d0%b0%d0%bc%d0%b8%d0%be%d0%bd-%d0%b1%d0%b5%d0%b7-%d1%82%d0%be%d0%bb-%d1%82%d0%b0%d0%ba%d1%81%d0%b0/", "text": "На 100 места ще бъдат поставени лазерни сензори за определяне на теглото  Маршрутните карти ще важат 24 часа  Глоба от 2500 лв. ще плащат шофьорите, ако се опитат да излъжат тол системата и се движат по родните пътища с камион без да са платили такса. Санкцията ще влиза в сила, ако хванатият в нарушение водача откаже да плати на място компесаторна такса, обясниха за „Труд“ от Националното тол управление (НТУ). Компесаторната такса е значително по-ниска от предвидените в закона санкции. На място шофьорите ще могат да платят 125 лв. за камион от 3,5 до 12 тона и 175 лв. за тези над 12 т. Така те ще могат да се отърват от солената санкция и да продължат пътя си безпрепятствено до следващия календарен ден. Водачите ще плащат за преминаване по пътищата по три начина – чрез бордово устройство, предоставено им от един от трите доставчика срещу месечен наем и депозит, чрез GPS тракер или чрез маршрутна карта. Предполага се, че месечният наем за ползване на устройството ще бъде около 3 евро. В бордовото устройство водачите сами ще трябва да въведат теглото на камиона и броя на осите му. За да не лъжат, че носят по-малък товар и да платят по-малко, на 100 места по платените шосета ще бъдат инсталирани лазерни скенери и сензори в асфалта, с които в движение ще се мери теглото на камионите. За вграждането им се изискват минимални интервенции. При отчитане на изминатото разстояние от камионите чрез GPS тракер, доставчиците ще искат той да е сертифициран. При закупуване на еднократна маршрутна карта тя ще позволява на водача да предплати пътуването си между две предварително избрани места, като той ще бъде задължен за премине през няколко контролни точки. Маршрутните карти ще са с валидност от 24 часа от декларираната дата и начален час на пътуването, така че в случай на задръстване, катастрофа, принудителен или доброволен престой, шофьорът да има време да измине планираното предварително разстояние. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.10", "title": " 2500 лв. е глобата за камион без тол такса\t"}
{"url": "https://trud.bg/%d1%82%d1%80%d0%b0%d0%b9%d1%87%d0%be-%d1%82%d1%80%d0%b0%d0%b9%d0%ba%d0%be%d0%b2-%d0%bf%d1%80%d0%be%d0%b5%d0%ba%d1%82%d1%8a%d1%82-%d0%b0%d0%b5%d1%86-%d0%b1%d0%b5%d0%bb%d0%b5%d0%bd%d0%b5-%d0%b5/", "text": "Проектът АЕЦ „Белене“ е невъзможен, ако правителството се придържа към заявките да не се харчат парите на данъкоплатците. Това коментира пред   бившият икономически министър Трайчо Трайков. Според икономиста проф. Боян Дуранкев са необходими разчети, които да покажат дали е необходима централата, също дали е екологично чисто и дали цената е „приятна“ за крайния български потребител. Никой не знае каква ще е структурата на българската икономика през 2035 г. и дали тогава ще има експорт на тока, който произвеждаме, каза още Дуранкев. „Каменната ера не е свършила понеже са свършили камъните. В момента България все още използва въглища и други твърди горива. Нещо, което другите страни имат програми за отказване, въпреки че те са след 2030 г. България има още кюмбета, каруци и коне. Модерната икономика е преминала това състояние. Трябва да се търси решение за структурата на българската икономика“, коментира Дуранкев. Трайчо Трайков каза, че цената на електроенергията при АЕЦ „Белене“ ще бъде 4 пъти по-висока от сегашната. Системата трябва да се базира на нови технологии, а не на системи от XX век, каза Трайков. „Като цяло мисля, че България върви в правилна посока и неслучайно нещата икономически изглеждат сравнително стабилни. Те не са толкова добри, колкото биха могли да бъдат, но при дадените обстоятелства, това е, което имаме“, каза Трайчо Трайков. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.10", "title": " Трайчо Трайков: Проектът АЕЦ „Белене“ е невъзможен, ако правителството се придържа към заявките да не се харчат парите на данъкоплатците"}
{"url": "https://trud.bg/%d0%b2%d0%bb%d0%b0%d0%b4%d0%b8%d0%bc%d0%b8%d1%80-%d1%87%d1%83%d0%ba%d0%be%d0%b2-%d0%b0%d0%b2%d1%82%d0%be%d1%80%d0%b8%d1%82%d0%b5%d1%82%d1%8a%d1%82-%d0%bd%d0%b0-%d0%b1%d0%b0%d1%89%d0%b0%d1%82%d0%b0/", "text": "Арабистът проф. Владимир Чуков заяви пред   че авторитетът на бащата в пловдивското семейство, се оказал по-слаб от авторитета на онлайн-заместителя му – анонимният вербовчик на Ислямска държава. Коментарът е по повод разкритията за 16-годишния ученик от Пловдив, вербуван онлайн да извърши атентат. „Заместителят там е толкова силен, че е заместил бащата, това се оказало по-силно от всичко, сторено от бащата през тези всички години. И се появява някакъв измамник, някакъв имам, който го омотава в мрежите си“, отбеляза Владимир Чуков. Той даде пример с Франция, където след атентата срещу редакцията на „Шарли Ебдо“ „отделиха много сериозна сума за проучване на френския салафизъм“. „Ние трябва много внимателно да изследваме понятието „конверсия“ (сменянето на една религия с друга). За съжаление за тези неща ние на този етап всичко, което казваме, е че дюнерът ни пази, че Ахмед Доган е гарант. Но това беше през 90-те години, а сега сме 2019: отдолу клокочи, много сериозни процеси вървят“, изтъкна арабистът. „Във Франция 300 млн. евро отделиха, за да проучат кой напуска католическата религия и става мюсюлманин, кои от мюсюлманите стават салафисти, кой ги зарибява. Във Франция 90% от конвертитите стават салафити (вариант на исляма, налаган по света от Саудитска Арабия). Миналата година направихме изследване с колегите от ТРЕНД, хванахме таргет-група ромите мюсюлмани. Но това е по-скоро маргинализирана група, в която правят такива крачки заради финансов недоимък. Докато тук (в Пловдив) нямаме финансов недоимък, а елитен пласт, който очевидно не издържа“, констатира проф. Чуков. Имам дъщеря, която от 10-годишна възраст е онлайн. Трябва да се съобразим с факта, че децата – нашите и всички по света, са онлайн-поколението, и в по-голямата част от времето си те са там. И вербовчиците на терористи също са там. Познавам много добре българското семейство – то е в криза. Може би училището е мястото, което да наситим с достатъчно добри психолози за тези деца. Това заяви от своя страна психологът Христо Монов. Имам дъщеря, която от 10-годишна възраст е онлайн. Трябва да се съобразим с факта, че децата – нашите и всички по света, са онлайн-поколението, и в по-голямата част от времето си те са там. И вербовчиците на терористи също са там. Познавам много добре българското семейство – то е в криза. Може би училището е мястото, което да наситим с достатъчно добри психолози за тези деца. Това заяви във „Всичко коз“ психологът Христо Монов по повод разкритията за 16-годишния ученик от Пловдив, вербуван онлайн да извърши атентат. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.10", "title": " Владимир Чуков: Авторитетът на бащата в пловдивското семейство се оказал по-слаб от авторитета на вербовчика от ИДИЛ"}
{"url": "https://trud.bg/%d0%b0%d1%82%d0%b0%d0%ba%d0%b0-%d0%bf%d1%80%d0%b5%d0%b4%d0%bb%d0%b0%d0%b3%d0%b0-%d0%b1%d0%b5%d0%b7%d0%bf%d0%bb%d0%b0%d1%82%d0%bd%d0%b8-%d0%bf%d0%b0%d1%80%d1%82%d0%b8%d0%b9%d0%bd%d0%b8-%d0%ba%d0%bb/", "text": "По време на предизборната кампания ЦИК да поема разходите на партиите, коалициите и инициативните комитети за диспути и дебати с общо времетраене не по-малко от 340 минути, което се разпределя поравно. Това предлага депутатът Николай Александров от „Атака“ в допълнение, внесено между първото и второто четете на промените в Закона за политическите партии, спиращи надписването на партийните субсидии. Друго предложение е клубовете и централите и централите на партиите в парламента да се предоставят от държавата и общините безвъзмездно.", "date": "2019.06.10", "title": " „Атака“ предлага безплатни партийни клубове и предизборни диспути"}
{"url": "https://trud.bg/%d0%b7%d0%b0%d0%b2%d0%be%d0%b4%d0%b8-%d0%b7%d0%b0-%d1%87%d0%b0%d1%81%d1%82%d0%b8-%d0%b7%d0%b0-%d0%ba%d0%be%d0%bb%d0%b8-%d0%b4%d0%b2%d0%b8%d0%b6%d0%b0%d1%82-%d0%bf%d0%b0%d0%b7%d0%b0%d1%80%d0%b0/", "text": "Привличаме компании от леката промишленост Навлизането в страната на нови компании от сектора на леката промишленост, като например за производство на части за автомобили, подсилва динамиката на пaзapa нa индycтpиaлни плoщи, показва доклад на консултантска компания на пазара на имоти. България успява да привлича нови компании за производство на автомобилни части в условията на силна конкуренция със съседните държави, благодарение на по-ниските оперативни разходи и наличните все още свободни ресурси на пазара на труда в определени региони в северната част на страната, коментират експерти. “Въпреки неподвластните на регламентите на европейското законодателство насърчителни мерки за привличане на инвеститори в Сърбия и Македония, както и значително по-мащабния и институционално развит пазар в Румъния, нашата страна успява да бъде конкурентоспособна за компаниите в сектора на леките производства. Ключови предимства са добрите възможности за оптимизиране на оперативните разходи, добрият им баланс с производителността на труда, развитата инфраструктура и не на последно място сравнително значимите свободни ресурси на пазара на труда в градовете с население около 100 хил. души, основно в Северна България”, коментира Владимир Гюрджиев, мениджър “Индустриални имоти и развитие на парцели” в компанията.", "date": "2019.06.10", "title": " Заводи за части за коли движат пазара"}
{"url": "https://trud.bg/%d1%86%d0%b8%d0%bf%d1%80%d0%b0%d1%81-%d0%bf%d0%be%d0%b8%d1%81%d0%ba%d0%b0-%d0%be%d1%82-%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d0%b0-%d0%bf%d1%80%d0%b5%d0%b4%d1%81%d1%80%d0%be%d1%87/", "text": "Гръцкият премиер Алексис Ципрас поиска от президента Прокопис Павлопулос да разпусне парламента и да свика предсрочни избори, предаде гръцката агенция АНА-МПА. Ципрас заяви пред Павлопулос, с когото разговаря днес, че Гърция трябва да произведе предсрочни избори, за да бъде избегнат продължителен период на политическа нестабилност, който ще навреди на икономическото й възстановяване, съобщи Ройтерс, цитирана от  Ципрас реши да изтегли парламентарните избори по-рано, след като партията му понесе тежко поражение на вота за Европейски парламент миналия месец. Основната опозиционна сила в Гърция – консервативната „Нова демокрация“, спечели изборите с преднина от 9,5 процентни пункта. По-рано правителството съобщи, че иска предсрочните избори да бъдат насрочени за 7 юли.  Очаква се след оставката Алексис Ципрас да направи официално обръщение към гърците и да начертае програмата на партията.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.10", "title": " Ципрас поиска от президента предсрочни избори"}
{"url": "https://trud.bg/%d0%bd%d0%b5%d0%b8%d0%bd%d1%84%d0%be%d1%80%d0%bc%d0%b8%d1%80%d0%b0%d0%bd%d0%b8%d1%82%d0%b5-%d0%b8%d0%bd%d1%84%d0%be%d1%80%d0%bc%d0%b0%d1%82%d0%be%d1%80%d0%b8/", "text": "Тъкмо бяха схванали опорните точки за изборите и те свършиха. Някои от политическите журналисти се почувстваха като обезглавени мухи. Борисов така светкавично подкара джипа и спечели изборите, че анализаторите, които в разгара на „Апартаментгейт“ започнаха да разкриват „грешките и слабостите“ на управляващите, решиха, че всичко лошо вече е отминало и се върнаха към елейния си тон. Но Борисов отново ги изненада с махането на Цветанов. Завоят беше труден за по-тромавите. Реагираха неадекватно – Цветанов свършил перфектна работа, оставката му била изненада. С което опровергаха Борисов, който твърдеше, че изборите са спечелени без Цветанов. Голяма суматоха настана с цените за американските изтребители, след публикуването на ужасяващите цифри, определени от Конгреса. Няколко дни всички заети с тази сделка мънкаха сконфузени и не можеха да обяснят защо е това голямо разминаване с предварително оповестените от тях параметри. Добре че американският посланик Ерик Рубен внесе яснота с едно просто изречение „Цената ще бъде значително по-ниска от тавана от 1.6 милиарда долара“. Толкова ли беше трудно и за експерти, и за журналисти да се информират предварително за какво става дума? За да е пълна какафонията през седмицата бяхме подложени на още объркани съобщения. Започваха гневни реакции, протести, опровержения. В употреба влизаше модерната формула за „фалшиви новини“. Но тъй като руските хакери не са запознати с битовите ни проблеми, остава да смятаме, че някакви административни фигури са руски агенти. След като телевизията ни показа планове и скици за предстоящото строителство в Борисовата градина, последваха обяснения от „експерти“, граждански протести. Едва тогава Фандъкова реагира: „В последните дни видях множество манипулации, спекулации и откровени лъжи, включително и твърдения за мое мнение. Прочетох, че проектът за устройствен план е одобрен от мен. Няма такова нещо!“ Свикнахме вече с практиката на управляващите да обявяват някое решение, пък после да се откажат от него. Новото е, че това не се е случило и зад това стоят „зложелатели“. Разбира се, общата атмосфера на обърканост и недостиг на достоверна информация се дължи на „следизборната еуфория“ и предизборната подготовка за следващите избори. БСП без никаква логика обсъжда смяна на лидера преди изборите. ГЕРБ накара Мария Габриел да се откаже от евродепутатството, за да се намести Лиляна Павлова. Но още не асимилирана тази новина, намериха на Павлова нова длъжност. За Габриел бе късно да се отказва, затова влезе друг неизбран кандидат. Самите партии изпадат в детинска надпревара кой ще поднесе по-популистко намерение. От този род е и надпреварата за намаляване на субсидиите на партиите. След като Слави Трифонов поднесе информацията, че партиите прибират повече, отколкото им е определено, започнаха офертите. Опозицията, както и подобава, направи първата стъпка. Тогава управляващите свалиха сумата до един лев. Като Борисов не пропусна да подчертае, че това е грешно решение, но „щом като така искат, нека да ги видим сега“. Това вече е съвсем несериозно. Как ще се взимат решения, за които предварително се знае, че са погрешни. Това не е детска игра. Как може да се очаква хората да вярват на политиците? Питам се какво би станало, ако в състезанието по популизъм някой се сети да бъде върнато смъртното наказание. Ще започне една надпревара, едно наддаване. Впрочем сещам се кой би се хванал веднага за тази идея. Но каква е ролята на медиите? Нали те трябва да се ориентират и да поднесат достоверна информация. Ако самите те са информирани, разбира се. При предишното посещение на президента Радев в Русия и срещата му с президента Путин обществото ни не беше добре информирано какво точно се е случило в Москва и Сочи. Цитираха се фразите на Путин, че след Радев идва и премиерът Борисов, от което се създаде впечатление за пълна липса на координация между държавните мъже за едно толкова важно посещение. Остана си и почти неясно как са протекли разговорите, какво е постигнато и какво не. И досега не знаем нищо повече освен слухове и предположения. Нещо подобно се случва и при сегашната среща на Радев с Путин. От предварителните изявления на българския президент се запомни, че участието на Русия в Белене и „неминуемо“. От документалния репортаж по телевизията научихме от самия Путин, че участието на Русия в Белене е нереално без държавни гаранции и че включването в газовия хъб зависи от липсата на европейски ограничения. Добре, че известни разяснения е направил депутатът Петър Кънев. Има ли президентът говорител, който да информира журналистите за случващото се в разговорите в тесен кръг. Откакто Елена Йончева напусна президентството, не се е споменавало някой да я е заместил.   Чети, Сашо, преди да говориш! В миналия коментар съобщих, че няма да се кандидатирам за шеф на БНТ, защото не искам да легитимирам един фарс, което не означава, че подценявам бъдещия победител. И разказах, че Сашо Диков ми е поискал да използва моята концепция от миналия конкурс. С учудване прочетох от него следното: „В „Труд“ е казал вчера, че аз съм му искал концепцията, но той не ми е разрешил да я ползвам. Това не е коректно, защото концепцията му я има в Интернет и аз мога да я видя.“ А  : „За негова чест той ми поиска разрешение да използва моята концепция от миналия конкурс, тъй като смята, че е най-доброто, което може да се предложи. Това ме радва, нали затова я публикувах в Интернет… „Чел ли го е Сашо това?“ Чети „Труд“, Сашо! Чети преди да говориш!", "date": "2019.06.10", "title": " Неинформираните информатори\t"}
{"url": "https://trud.bg/%d0%b2%d0%b5%d0%bd%d1%86%d0%b8-%d1%81%d1%82%d0%b5%d1%84%d0%b0%d0%bd%d0%be%d0%b2-%d0%bd%d0%b0%d0%bf%d0%b0%d0%b4%d0%bd%d0%b0-%d0%bb%d0%b5%d0%b2%d1%81%d0%ba%d0%b8-%d0%b8-%d0%bd%d0%b0/", "text": "В своя неподражаем стил Венцеслав Стефанов нападна национали и „Левски“. Първо президентът на „Славия“ се нахвърли върху Кирил Десподов и Тодор Неделев за загубата на България с 1:2 от Чехия. „Играхме с девет души в Прага – каза Стефанов. – Георги Сърмов също никак не ми хареса. Предлагам на Красимир Балъков да не им дава нови фланелки, че въобще не ги изпотиха. Селекционерът трябва да готови с тъй наречените звезди и да ги накара да се раздават.“ На въпрос дали „Славия“ ще привлече Валери Божинов, Стефанов също беше повече от краен. „Чия умна глава го роди това – попита членът на изпълкома на БФС. – С Валери се познаваме от години, уважаваме се. И с Георги Петков е в отлични взаимоотношения. Разбрах, че от „Левски“ са му се „отблагодарили“, че ги класира в Лига Европа и са го изгонили. Няма думи, да са живи и здрави.“ „ Славия“ освободи 22-годишния Китан Василев, който напуска като свободен агент. През миналия сезон крилото игра под наем в първия от втора лига „Царско село“, където натрупа 21 мача и вкара три гола.", "date": "2019.06.10", "title": " Венци Стефанов нападна „Левски“ и национали"}
{"url": "https://trud.bg/%d1%81%d1%82%d0%be%d0%bb%d0%b8%d1%87%d0%bd%d0%b0-%d0%be%d0%b1%d1%89%d0%b8%d0%bd%d0%b0-%d0%b3%d0%bb%d0%be%d0%b1%d0%b8-%d1%81-%d0%be%d1%89%d0%b5-279-000-%d0%bb%d0%b5%d0%b2%d0%b0-%d0%b8%d0%b7%d0%bf%d1%8a/", "text": "Нова глоба от 279 000 лева налага Столичната община на изпълнителя на ремонта на ул. „Граф Игнатиев“. „Причината е надигания на настилката на няколко места в зоната на релсовия път, които служители на общината констатираха през уикенда. Според тях причината е температурно разширение около напречните отводнители“, обясни кметът Йорданка Фандъкова, която съобщи за глобата в профила си във фейсбук. „На този обект работиха и продължават да работят десетки инженери, проектанти и строители – затова не приемам оправданията на всяка от страните в момента. Релсовият път беше завършен в края на миналата година и това е първото лято, в което е в експлоатация. Не мога да допусна, че никой от проектантите и инженерите, не се е сетил, че в София е горещо през лятото и е нужна фуга, която да поеме температурните разширения“, коментира кметът на София. Общо размерът на санкциите наложени за ремонта на „Графа“ става около 440 000 лева.", "date": "2019.06.10", "title": " Столична община глоби с още 279 000 лева изпълнителя на ремонта по „Граф Игнатиев“\t"}
{"url": "https://trud.bg/%d0%b1%d1%80%d0%b0%d1%8f%d0%bd-%d0%b0%d0%b4%d0%b0%d0%bc%d1%81-%d1%81-%d0%b3%d1%80%d0%b0%d0%bd%d0%b4-%d0%ba%d0%be%d0%bd%d1%86%d0%b5%d1%80%d1%82-%d0%b2-%d0%bf%d0%bb%d0%be%d0%b2%d0%b4%d0%b8%d0%b2/", "text": "Четиринадесети ноември е датата, която отсега вече чакат всички фенове на Браян Адамс в България и някои от съседните държави. В могъщ концерт в зала Колодрума в Пловдив Please Forgive Me ще изпълни сърцата на пловдивчани и гостите на града. Това ще е първото шоу на най-продавания канадски изпънител в Столицата на културата 2019, съобщават от пловдивската община. Новината за идването му в Пловдив все още не е качена на официалния му сайт. Браян Адамс пристига в България директно от Скопие, където на предния ден в зала VIP Arena ще пее пред 10 000 фенове. Концертът е част от международното му турне Shine а Light, с което представя едноименния си 14-и студиен албум, който излезе на 1 март. Бъларската публика ще чуе на живо не само премиерните парчета, но и някои от най-големите му хитове, като Run To You, Everything I Do (I Do It For You). Шоуто на световноизвестния музикант ще продължи три часа, а няколко фенове ще имат уникалния шанс да се снимат и да вземат автограф от звездата, пише местният в. “Марица днес”. Организатор на събитието е “София мюзик ентерпрайсис”, а Община Пловдив ще подпомогне концерта с 84 000 лв. Идването на звездата е едно от одобрените предложения на специална комисия в Община Пловдив по обявената обществена поръчка за “Организиране и провеждане на събитие с участието на световноизвестен изпълнител”. Това е може да е първото шоу на Адамс на пловдивска почва, но той не идва за първи път в България. Феновете все още помнят гранзиозния концерт, който направи в столичната зала Арена Армеец на 11 ноември 2016 г, когато представи и своя авторска фотографска изложба. Предишната му изява беше през 2006 г. в Зимния дворец на спорта в София. Той има над 65 милиона продадени дискове и множество първи места в класациите на над 40 държави и множество разпродадени гастроли из континентите, зашеметяващата кариера на Брайън Адамс продължава вече повече от 30 години.", "date": "2019.06.10", "title": " Браян Адамс с гранд концерт в Пловдив\t"}
{"url": "https://trud.bg/%d0%bf%d0%be%d1%80%d0%b5%d0%b4%d0%bd%d0%b0-%d0%be%d1%82%d1%80%d0%be%d0%b2%d0%bd%d0%b0-%d0%b7%d0%b8%d0%bc%d0%b0-%d0%b2-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%be%d1%81%d0%b8%d0%b3%d1%83/", "text": "Окончателно управляващите осигуриха на всеки българин „привилегията“ да диша опасно мръсен въздух през зимата, когато хората палят старите печки и ги зареждат с дърва и въглища. По данни на Световната здравна организация у нас всяка година заради фини прахови частици (ФПЧ) и други вредни емисии, отделяни основно от битовото отопление, преждевременно умират 10 000 души. Вместо държавните чиновници да се съобразят с искането на общините, които настояваха за ефективни мерки в борбата срещу смога, в сряда Министерският съвет прие Националната програма за подобряване качеството на атмосферния въздух 2018 – 2024 г. Въпросната стратегия е изработена от „специалисти“ на Световната банка срещу хонорар от 3 милиона лева и предвижда трака наречените устойчиви (дългосрочни) методи. В документа „експертите“ незнайно как са стигнали до извода, че за нашата страна най-добрият вариант е остарелите печки на дърва и въглища на хиляди домакинства да бъдат подменени с „нови екологични уреди“. Такива според Световната банка са печките на пелети, климатиците, или присъединяване към газопреносна или топлофикационна мрежа, където има такива. Още от пролетта на миналата година „Труд“ публикува редица материали по темата, в които експерти по Качеството на атмосферния въздух (КАВ) предупреждават, че предвижданите мерки няма да доведат до бързо решение на проблема. Напротив – в следващите години те ще го задълбочат, защото предложените от Световната банка методи не отговарят на реалността в нашата страна. Но вместо да се вслушат в мнението на кметове, български специалисти и хората от общините, политиците и чиновниците решиха, че трябва да чуят само Световната банка, която няма представа за ситуацията у нас. В същото време управляващите си намериха още едно оправдание – Европейската комисия не позволявала на България да предприеме бързите и ефикасни действия и нямало да отпусне пари за тях, защото всичко трябвало да е „устойчиво“. Истината Както „Труд“ е доказвал десетки пъти от своите страници, печките на пелети, килматиците, газификацията и топлофикацията са в сферата на научната фантастика, когато става дума за България. Брюксел отпуска общо около 190 милиона лева по Оперативна програма „Околна среда“ (ОПОС), които българските власти ще дадат за въпросните „устойчиви“ мерки. До момента са одобрени 7 общини, които имат действащи програми по КАВ. В тези програми е записано, че на хиляди домакинства ще бъдат отпуснати безвъзмездно пари, за да се снабдят с печки на пелети и климатици. Удобно се пропуска доказаният факт, че пелетните инсталации също отделят ФПЧ в големи количества. До днес не е ясно как едно домакинство ще се откаже от евтините дърва и въглища (около 650-700 лева за сезон) и ще започне да си купува три пъти по-скъпите пелети. За отоплението на жилище от 100 квадратни метра са нужни няколко кубика за целия зимен сезон. За същото време са необходими 2-3 тона пелети – разликата в цената е огромна. Как точно бедни хора на кюмбета ще могат да отделят хиляди левове, за да зареждат новата си „екопчека“? Същото е положението и с климатиците. Всеки сам може да сметне колко излиза отоплението на ток с мощен климатик и колко със старата печка. Кой нормален човек би се съгласил да премине от единия вариант на другия, при положение, че ако зимата е на ток, най-вероятно всичките му доходи ще отиват за да покрива тази сметка. Стигаме до умопомрачителната идея за присъединяване към топлофикация или мрежа с природен газ. Тази фантасмагория доказва, че „експертите“ от Световната банка са писали Националната програма без да направят нито едно проучване за България и не са стъпвали в нашата страна. За да се присъедини една къща или блок към парно, трябват огромни средства – колко малки общини, които кандидатстват по ОПОС, имат топлофикационни мрежи? А колко са газифицирани? Оказва се, че стратегията за КАВ е абсолютна измишльотина, за която са платени 3 милиона лева от данъците на всеки български гражданин. Тя е напълно безполезна, защото обрича хиляди българи на смърт от мръсен въздух. А разумният глас на десетки кметове не бе чут. Отхвърленото решение Решението за България до днес е ясно на общините, чиято отговорност е качеството на въздуха. Местните управи, които кандидатстваха за финансирането по ОПОС, се бяха насочили към поставянето на електростатични филтри на комините. Неочаквано през април месец миналата година, управляващият орган на ОПОС у нас изхвърли тази технология от възможните методи в борбата срещу смога. Обяснението беше, че „Еврокомисията не позволява“ финансирането на тази мярка. Досега не е ясно защо управляващите не са защитили убедително филтрите пред Брюксел. Вместо това те започнаха да се оправдават с ЕК, като изобщо не направиха усилие да убедят еврочиновниците в ефикасността на филтрите. А тя е доказана – София вече има пилотни проекти. В столичния квартал „Красна поляна“ са монтирани 10 филтъра. Кметът Йорданка Фандъкова, която присъства на презентацията през ноември 2018 г. обяви, че в началото на миналата година такова устройство е поставено на домакинство в кв. „Драгалевци“. Данните показвали, че ефективността на уреда е между 75 и 80% – тоест през комина се изхвърлят съвсем малко ФПЧ. Няма я и характерната миризма. Другото предимство е, че при монтаж на филтри хората не трябва да подменят старите си печки с нови и скъпи. Подобни пилотни проекти има в още няколко града, сред които е и Горна Оряховица – там работата на филтъра показва ефективност от почти 90 на сто. Въпреки безспорните доказателства електростатичните филтри не намериха място в стратегията, одобрена от правителството. Но все още голяма част от местните управи търсят финансиране извън еврофондовете, за да гарантират на своите жители бързо подобряване на КАВ, което ще се усети незабавно. Отговорност Държавните чиновници, които осигуриха на българите още дълги години мръсен въздух на практика извършиха престъпление. Защото България е осъдена за този проблем от Съвета на Европейския съюз още преди 3 години. Ако още тогава бяха сложени филтрите за комини в общините, днес нямаше да се говори за висока смъртност от ФПЧ и страната ни да е на челно място в класацията на СЗО по този показател. Вместо реални и бързия решения, отговорните институции решиха да се вслушат в „експерти“, които не са стъпвали в България. Предложиха на хората скъпи и проточени във времето варианти (пелетни печки, климатици), които няма никога да дадат резултат. За такова безхаберие в нормалните държави подобни чиновници отиват в затвора. У нас засега не е така. Но ще стане.", "date": "2019.06.10", "title": " Поредна отровна зима в България осигуриха управляващите\t"}
{"url": "https://trud.bg/%d1%80%d0%b0%d0%b4%d0%b8%d0%ba%d0%b0%d0%bb%d0%bd%d0%be-%d0%bd%d0%be-%d1%80%d0%b0%d0%b7%d1%83%d0%bc%d0%bd%d0%be-%d0%be%d1%80%d1%8f%d0%b7%d0%b2%d0%b0%d0%bd%d0%b5-%d0%bd%d0%b0-%d1%81%d1%83%d0%b1%d1%81/", "text": "Логичното е размерът да бъде един процент от минималната работна заплата Премиерът Борисов предложи радикално орязване на партийните субсидии – да станат по един лев на получен действителен глас в парламентарни избори. И този път – най-после! – може би има шанс тази заявка да не остане само поредния партиен фишек, който профучава из партийното блато без реален резултат. Като един „ветераните“ в борбата за прозрачност и контрол на партийното финансиране през последните 19 години, и най-вече като един от авторите и вносители на действащия Закон за политическите партии, припомням следното. В първоначалната редакция на закона, която гласувахме през 2004 г., за първи път у нас бяха въведени по-стриктни механизми за контрол върху партийните финанси и бяха забранени анонимните дарения, чрез които дотогава в партиите можеха безпрепятствено да се вливат пари с неясен произход. Въведен беше и принципът на минимално държавно субсидиране на партийната дейност, така че да се гарантира издръжката на партиите без да се налага да разчитат само на частно спонсорство, както беше преди това. Размерът на субсидията беше определен като един процент от минималната работна заплата (МРЗ) – по онова време около 1,50 лв. на глас. Сходен размер имаше в други европейски държави, например в Германия. Този начин на формиране на партийната субсидия беше моя законодателна идея, която получи подкрепата на мнозинството от народните представители, защото от една страна поставяше субсидията в съвсем разумни граници, а от друга привързването й към обективен измерител като МРЗ, ограничаваше възможността всяко мнозинство да променя както му хрумне този размер ежегодно със закона за държавния бюджет. Това финансиране е напълно достатъчно за издръжка на централа, административни разходи и сътрудници. Защото не трябва да се забравя, че освен чрез преките партийни субсидии, държавният бюджет излива в партиите още доста пари. Предоставят им се за ползване държавни и общински имоти срещу жълти стотинки. Парламентарните групи получават безотчетни пари от бюджета на парламента – допълнително всеки месец по 2/3 от заплатата на всеки депутат. Тези пари са за сътрудници и дейност, а не да се прибират като бонус към заплатата, както често става сега. Евродепутатите пък получават още по-тлъсти месечни суми за издръжка на офиси и сътрудници. При реално и умно използване на всички тези средства, партиите могат да работят съвсем нормално. За съжаление, при управлението на „тройната коалиция“ БСП-НДСВ-ДПС (2005-2009 г.) законът за партиите беше съществено променен в тази му част – увеличиха субсидиите десетократно. Така най-бедната държава в ЕС – България – се озова с 10 пъти по-големи партийни субсидии от тези в най-богатата – Германия. Философията, заложена в първоначалния вид на закона – предоставяне на субсидии в минимален, но разумен размер, беше изличена. Въведоха гигантска субсидия, която съвкупно възлиза през годините на 100-150 милиона лева за 4-годишен мандат. Това опорочи самият принцип на държавно субсидиране на партийната дейност. Защото той има положителен ефект върху политическата система само, ако се основава на разумен размер на субсидиите. Когото финансирането се раздуе прекомерно, това довежда да изкривяване на политическия процес. Вместо инструмент за генериране на идеи за развитието на България и за отстояване на политически ценности и каузи, държавните милиони, които се стичат в партийните каси, превръщат партиите в мастити корпорации и работодатели, в които хиляди хора стоят на заплата и за прехрана. Апаратчиците, вкопчени в своето работно място в партията-хранилница, задушават вътрешнопартийната конкуренция и това постепенно води до отрицателна кадрова селекция – успяват не смелите, знаещите и можещите, а приспособенците и конформистите. Вече не е важно дали имаш идеи и политически качества, а дали си удобен на платения апарат и Ръководството, което разписва фишовете за заплати на този апарат. Идеите стават само куха фраза, зад която стои естественият стремеж на партийното чиновничество да изкара „до пенсия“ на партийна заплата. А този стремеж води до капсулиране и прогонване на всички, които имат „нещастието“ да блеснат с повече качества от щатните обитатели на съответната партийна централа или местна партийна структура. Оттам, отрицателната селекция се пренася и върху номинациите на кадри за постове във властта. Разполагайки с милиони всяка година, партиите задушават всяка политическа инициатива извън тях, започват да си пазаруват медиен комфорт, да се обграждат с обръчи от платени говорители, тролове и всички подобни „екстри“, които подменят политическото съдържание. Тези процеси са азбучни и описани в научната литература, посветена на организационно развитие. Натрупванията през последните 13 години откакто „тройната коалиция“ въведе гигантските партийни субсидии, потвърждават всичко това – политическото представителство в Народното събрание и общинските съвети все повече се изпълва с безполезни фигуранти, обикновени връзкари и роднини на партийни апаратчици. Затова вече в парламента почти няма ярки оратори и хора с капацитет и гражданска смелост да предлагат и защитават идеи. Те няма как да се промушат през платения партиен апарат, защото сравнението не би било в полза на последния. Затова и малцина са истинските политици и общественици, които слизайки от партийния или държавен пост, продължават да участват с идеи, влияние и позиции на обществено-политическата арена. Всички останали са „политици“ само и доколкото са на власт и заемат пост. Защото за тях политиката е назначение и заплата, а не призвание и кауза. Като им свърши заплатата в политиката, си търсят друго работно място и изоставят обществените дела. Знаейки всичко това, през 2012-2013 г., с моите съмишленици от гражданското непартийно движение“Модерна България“, проведохме национална протестна акция срещу гигантските партийни субсидии. Вземайки пример от една акция срещу бюджетните разхищения в Германия, за първи път у нас през април 2013 г. проведохме уникален политически флашмоб – прожектирахме върху стените на парламента надписът „140 милиона за партийни субсидии. Не ви ли е срам?“. После в 12 областни града наши активисти изсипваха бутафорни купчини с „милиони“ по площадите и задаваха същия въпрос. Тогава не получихме достатъчно обществена подкрепа, но широкото отразяване в медиите и гражданският натиск направи въпроса с размера на субсидиите постоянна тема в обществената дискусия. На официална среща в НС по повод съставянето на кабинета „Орешарски“ бъдещият министър-председател и тогавашното ръководство на БСП поеха ангажимент пред нас да намалят значително субсидиите. Не го сториха. По-точно намалиха ги, но с жълти стотинки. Имитация. После Слави Трифонов пое тази кауза и успя да предизвика референдум. Общественото мнозинство, повече от 2 милиона избиратели, поискахме субсидия от 1 лев на глас. Партийното статукво отново замете под килима демократичния вот на гражданите. Невярно е твърдението, че тези гигантски субсидии пазят партиите от корпоративен натиск. Колосалните суми не решиха проблемите с черните каси, олигархичните зависимости и клиентелизма. Напротив, само направиха партиите още по-богати и алчни. Затова инициативата на г-н Бойко Борисов е знакова и важна. Предвид предстоящата обществена и парламентарна дискусия правя следните законодателни предложения. Първо, субсидиите да бъдат намалени радикално, но разумно, като се върне в действие първоначалната редакция на Закона за политическите партии – 1 процент от минималната работна заплата на глас. Второ, да се сложи край на партийното рентиерство. Субсидиите се дават за реална политическа дейност, а не да се трупат на влог. Съдейки по отчетите в Сметната палата, сега партиите са акумулирали повече от 30 милиона. Не са ги използвали по предназначение досега, значи нямат нужда от тях. Нека с еднократно облагане с 90% данък тези средства бъдат пренасочени към социални дейности. А не хората да събират капачки, за да се купят кувьози за бебета. И, трето, за извънпарламентарните партии над 1% да се създаде фонд, контролиран от финансовото ведомство, в който на проектен принцип да се финансират конкретни политически инициативи. А не партии на музиканти да си издават албуми, а други малки партии да се изживяват като благотворителни дружества и меценати с държавни пари. И не замитайте темата отново под килима! Защото партийната развала вече генерира достатъчно обществено недоверие към партийната система, което може да има непредвидими последствия, ако всичко си остане по старому.", "date": "2019.06.10", "title": " Радикално, но разумно орязване на субсидиите\t"}
{"url": "https://trud.bg/%d0%b0%d1%82%d0%b0%d0%ba%d0%b0-%d0%bd%d0%b0-%d1%81%d0%b8%d1%80%d0%b8%d0%b5%d1%86-%d0%b7%d0%b0%d0%bf%d0%b0%d0%bb%d0%b8-%d0%bf%d1%80%d0%be%d1%82%d0%b5%d1%81%d1%82%d0%b8/", "text": "Десетки привърженици на крайната десница се събраха на протест в източногерманския град Кемниц, предизвикан от предполагаемо нападение срещу германец, извършено от сириец, предаде АФП. Местната полиция съобщи, че разследва предполагаемата атака. Тя била извършена в събота по време на мюсюлмански уличен фестивал в града. По същото време местната крайнодясна група “Про Кемниц” организирала контрадемонстрация около барбекю, на която пекли прасенца и скандирали “Това е нашият град”. Според протестиращите 18-годишен сириец е ранил с нож в ръката 41-годишен германец. Те не посочиха подробности около инцидента. Миналата година Кемниц, на около 200 км южно от Берлин, стана сцена на ксенофобско насилие, припомня АФП. То беше предизвикано от смъртта на германец, за когото се смята, че е бил намушкан с нож от сириец. Процесът срещу обвиняемия в момента се води в съседния град Дрезден. Адвокатите на подсъдимия твърдят, че той е невинен.", "date": "2019.06.10", "title": " Атака на сириец запали протести\t"}
{"url": "https://trud.bg/%d1%81%d1%8a%d0%b4%d1%8f%d1%82-%d0%bb%d0%be%d0%b2%d1%86%d0%b8-%d0%b7%d0%b0%d1%80%d0%b0%d0%b4%d0%b8-%d1%81%d0%bc%d1%8a%d1%80%d1%82%d1%82%d0%b0-%d0%bd%d0%b0-%d0%ba%d0%be%d0%bb%d0%b5%d0%b3%d0%b0/", "text": "Двама ловци ще бъдат съдени от Варненския окръжен съд заради смъртта на свой колега. Драмата се разиграла на 25 февруари 2017 г. в местността Герените край с. Рудник, припомниха от прокуратурата. 11 души от местната ловна дружинка излезли на лов за чакали и лисици. Сред тях били обвиняемите Христо Х. и Живко И., както и загиналият Живко Ст. Той имал ловни кучета и бил гонач на дружинката. Година по-рано обаче скъсал с хобито си и продал оръжието си на своя приятел Живко И. Въпреки че вече нямал валидни документи, 37-годишният мъж помолил адаша си да му даде пушката за ден, за да участва в гонката за хищници. Подсъдимият му се доверил, а придружаващият дружинката горски стражар не проверил документите на авджиите и така не засякъл нарушителя. Малко след началото на лова Живко Ст. пуснал кучетата си и тръгнал след тях без задължителните светлоотразителна жилетка, шапка и лента. От шубраците изскочило животно и 54-годишният Христо Х. гръмнал два пъти в тази посока, макар че нямал добра видимост. Вместо да уцели чакал, улучил фатално в главата гоначът Живко, който починал на място. Христо Х. ще отговаря за причиняване на смърт по време на лов, за което НК предвижда от 1 до 6 г. лишаване от свобода, а 40-годишният Живко И. – за това, че е дал ловната си пушка на загиналия в разрез със закона. За това деяние наказанието е от 2 до 8 г. лишаване от свобода. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.10", "title": " Съдят ловци заради смъртта на колега"}
{"url": "https://trud.bg/%d0%bd%d0%be%d0%b2%d0%be%d0%bf%d1%80%d0%b8%d0%b5%d1%82%d0%b8-%d0%b2%d0%be%d0%b5%d0%bd%d0%bd%d0%be%d1%81%d0%bb%d1%83%d0%b6%d0%b5%d1%89%d0%b8-%d0%bf%d0%be%d0%bb%d0%be%d0%b6%d0%b8%d1%85%d0%b0-%d0%b2/", "text": "Новоприети военнослужещи в 31-и механизиран батальон – Хасково положиха военна клетва днес, 10 юни. Ритуалът се състоя на строевия плац на формированието с участието на духовия оркестър на 2-ра механизирана бригада. Командирът на батальона майор Светослав Годинов прие строя от командващия клетвата капитан Зефир Узунов, съобщиха от МО. Майор Годинов пожела на новоприетите войници упоритост, достойнство и чест при изпълнение на службата: „Бъдете верни на думите, които ще изречете, и превърнете клетвените слова в свои дела!”. Ритуалът по полагане на клетва се състоя в присъствието и на много близки и роднини на новоприетите войници.", "date": "2019.06.10", "title": " Новоприети военнослужещи положиха военна клетва в Хасково"}
{"url": "https://trud.bg/%d1%85%d0%be%d1%80%d1%8a%d1%80-%d1%84%d0%b8%d0%bb%d0%bc-%d0%bd%d0%b0-netflix-%d0%bf%d1%80%d0%b5%d0%b4%d0%b8%d0%b7%d0%b2%d0%b8%d0%ba%d0%b2%d0%b0-%d0%b3%d0%b0%d0%b4%d0%b5%d0%bd%d0%b5-%d0%b8-%d1%81%d0%b2/", "text": "Хорърът-трил „The Perfection“, дело на Netflix, съдържа толкова ужасяващи сцени, че предизвиква гадене и световъртеж в някои от зрителите. Още от трейлъра на филма става ясно, че лентата ще е много зловеща, а краят – неизвестен. Буболечки, лазещи под кожата и отрязани крайници са само част от смразяващите кръвта моменти, на които зрителите ще станат свидетели. Въпреки отличните отзиви от филмовите критици, в социалните мрежи редица потребители се оплакаха, че „The perfection“ им е докарало кошмари, докато други са почувствали виене на свят, а трети – гадене.", "date": "2019.06.10", "title": " Хорър филм на Netflix предизвиква гадене и световъртеж"}
{"url": "https://trud.bg/%d0%bd%d0%b0%d0%b9-%d0%bc%d0%b0%d0%bb%d0%ba%d0%be-95-%d0%b4%d1%83%d1%88%d0%b8-%d1%81%d0%b0-%d0%b1%d0%b8%d0%bb%d0%b8-%d1%83%d0%b1%d0%b8%d1%82%d0%b8-%d0%b2-%d1%81%d0%b5%d0%bb%d0%be-%d0%b2-%d1%86%d0%b5/", "text": "Най-малко 95 души са били убити в село в централната част на Мали, населено от догони, при атака на въоръжени мъже през нощта, съобщи АФП, позовавайки се на местни представители и източник в силите за сигурност. „Към момента имаме 95 убити цивилни. Телата са изгорени, продължаваме да търсим други“, заявил представител на властите в окръг Кунду, където се намира сало Собане-Ку. „Селото на догоните на практика е изцяло разрушено“, казал от своя страна представител на силите за сигурност на Мали. Селото е било с население около 300 души. През последните месеци в африканската държава има серия от атаки, някои от тях с етнически подтекст, други джихадистки. Сблъсъците между ловците догони и пастирите фулани, които водят полуномадски начин на живот, са чести, отбелязва Би Би Си. В същия регион през март бяха убити 130 селяни фулани от въоръжени мъже, носещи традиционните ловни дрехи на догоните. Догоните са етническа група, населяваща централното плато на Мали, на юг от завоя на река Нигер близо до град Бандиагара. Наброяват около 400 000 души. Фулани или фулбе, както те самите се наричат, са племе, разпръснато из цяла Западна Африка. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.10", "title": " Най-малко 95 души са били убити в село в централната част на Мали"}
{"url": "https://trud.bg/hubchev-poe-otgovornost-za-selekciqta-v-levski/", "text": "Петър Хубчев, новият треньор на „Левски“, пое отговорността за лятната селекция на „Герена“. Опитният специалист призна на пресконференция по повод първата тренировка на отбора за сезон 2019/20, че от началото на юни с щаба му проучват щателно потенциалните нови попълнения.  „Има няколко футболиста, с които разговаряме и сме в доста напреднали преговори, но някои от тях даже и вчера (б.а неделя) играха – уточни доскорошният селекционер, допълвайки, че става въпрос за нападатели и офанзивни състезатели. – Осъзнавам колко е голям рискът не на всяка цена да докарваме играчи, с които да правим снимки и да попълваме групата. От десет дни аз и моят щаб по цял ден се занимаваме с този процес и искаме ако бъркаме, грешката да е в нас.“  На първото занимание на „Герена“ се включиха едва десет полеви играчи и двама вратари. Ново беше единствено пресаташето Йвайло Йовчев, дошъл от „Дарик радио“, както и екипировката, включваща легендарното „Л“ на гърдите.  „Притеснение не може да няма, докато не се съберем в пълен състав. Две са причините поради които да сме в тази намалена група – не пришпорваме селекцията и имаме около 10 национали на България, които няма как да са тук. Добрата новина, е че по време на лагера в Добринище ще имаме време за индивидуални разговори с по-младите футболисти, които са важна част от отбора.“  Наставникът разкри, че очаква не повече от двама нови и един на проби, докато тимът се подготвя в България. За лагера в Австрия обаче Хубчев се надява тимът да се е разбрал с всички набелязани, а бройката им да достигне до 5 или 6.  Треньорът, известен привърженик на дисциплината, си позволи да се пошегува по време на брифинга. На въпрос, свързан със стила на игра, който отборът ще гради под негово ръководство, той отсече: „Защитен. Имаме виждания, много е лесно да ги начертаем на дъската. Но не се получават толкова лесно.“  Бившият наставник на „Черноморец“ (Поморие), „Ботев“ (Пд), „Славия“ и „Берое“ обаче бе далеч по-сериозен по темата с евентуален нов спортен директор.  „Не се притеснявам да кажа, че аз настоявам да има човек на всяка цена, а също и скаутско звено. За това настоявам пред ръководството. Страшно много сме закъснели с привличането на такъв човек. И ще ви кажа как аз ги виждам нещата – ако такива хора дойдат сега, тяхната работа трябва да бъде насочена към декември. Дни нямат за губене. Трябва да наблюдавани футболисти на живо и да ги дискутираме.“", "date": "2019.06.10", "title": " Хубчев пое отговорност за селекцията в „Левски“"}
{"url": "https://trud.bg/%d0%bf%d0%be%d1%80%d0%be%d0%b9%d0%bd%d0%b8-%d0%b2%d0%b0%d0%bb%d0%b5%d0%b6%d0%b8-%d0%bf%d1%80%d0%b5%d0%b4%d0%b8%d0%b7%d0%b2%d0%b8%d0%ba%d0%b0%d1%85%d0%b0-%d0%bd%d0%b0%d0%b2%d0%be%d0%b4%d0%bd%d0%b5/", "text": "Поройни дъждове и силни бури засегнаха югозападната част на Румъния. Вследствие на силните ветрове, голям покрив беше откъснат от къща и нанесе материални щети върху няколко автомобила в град Търгу Жиу. Няма данни за пострадали хора, но изпочупените клони и гръмотевичните бури изплашиха жителите на региона. Движението по някои пътища е затруднено, заради паднали дървета.", "date": "2019.06.10", "title": " Порои и градушка предизвикаха наводнения в Румъния (ВИДЕО)"}
{"url": "https://trud.bg/%d0%bf%d1%80%d0%be%d1%87%d0%b8%d1%81%d1%82%d0%b2%d0%b0%d1%82-%d1%81%d0%b2%d0%b8%d1%89%d0%be%d0%b2-%d0%be%d1%82-%d1%82%d1%80%d0%be%d1%88%d0%ba%d0%b8%d1%82%d0%b5/", "text": "Стартира акция за премахване на изоставени автомобили в Свищов. Прочистването на улиците от трошките е със заповед на кмета на общината Генчо Генчев. Съгласно Наредбата за управление на отпадъците на територията на общината, е назначена комисия за извършване на проверки за неправомерно паркирани, излезли от употреба моторни превозни средства, в зелените площи, детските площадки и други терени общинска или държавна собственост. Общината периодично извършва проверки за изоставени автомобили на терени общинска собственост. На всички грохнали возила се поставят стикери с предписание за премахване на автомобилите в 14-дневен срок. След изтичането на указания срок, градоначалникът издава заповед за принудително премахване и моторните превозни средства се вдигат от фирмата, с която общината има сключен договор, а на собствениците на автомобилите се съставя Акт за установяване на административно нарушение по реда на Закона за административните нарушения и наказания. Към момента са установени над 25 неправомерно паркирани, излезли от употреба коли. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.10", "title": " Прочистват Свищов от трошките\t"}
{"url": "https://trud.bg/%d1%80%d0%b5%d1%86%d0%b8%d0%b4%d0%b8%d0%b2%d0%b8%d1%81%d1%82-%d1%81-20-%d0%bf%d1%80%d0%b8%d1%81%d1%8a%d0%b4%d0%b8-%d0%bf%d0%b0%d0%ba-%d0%b2%d0%bb%d0%b8%d0%b7%d0%b0-%d0%b2-%d0%b7%d0%b0%d1%82%d0%b2/", "text": "44-годишен добруджанец с 20 присъди зад гърба си отново влиза в затвора за 3 години за опит за грабеж. Присъдата постанови Добричкият окръжен съд, след като рецидивистът се призна за виновен и сключи споразумение с прокуратурата, за да лежи по-малко зад решетките. На 9 април тази година той атакувал 83-годишен свой съселянин. Възрастният човек тъкмо си взел пенсията и решил да се почерпи в местната кръчма, където бил и апашът. Той забелязал, че дядото има пари и решил да му ги вземе. Последвал го на улицата, изчакал да се раздели със свой познат и щом останал сам, го ударил в гръб. Пенсионерът паднал, а грабителят опитал да измъкне от якето му портфейла с 358,44 лв. Хора от селото обаче видели нападението и се притекли на помощ, като осуетили грабежа. Опитали да задържат престъпника, но той успял да избяга. След сигнал в полицията бързо бил заловен. Присъдата, която ще търпи при първоначален строг режим, влиза в сила веднага. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.10", "title": " Рецидивист с 20 присъди пак влиза в затвора за опит да ограби дядо"}
{"url": "https://trud.bg/%d0%bc%d1%8a%d0%b6-%d0%b7%d0%b0%d0%bf%d0%bb%d0%b0%d1%88%d0%b8-%d1%81-%d0%b1%d0%be%d0%bc%d0%b1%d0%b0-%d0%b2-%d1%88%d0%b2%d0%b5%d1%86%d0%b8%d1%8f-%d0%bf%d0%be%d0%bb%d0%b8%d1%86%d0%b0%d0%b9-%d0%b3%d0%be/", "text": "Полицията в южния шведски град Малмьо простреля мъж на централната гара, твърдящ, че има бомба, предаде АФП, цитирана от  Стрелбата станала малко след 10 часа местно време сутринта, когато служители на реда се отзовали на сигнал и се изправили срещу мъжа, чиито действия издавали заплаха. Местни медии цитираха няколко очевидци, заявили, че мъжът, който изглеждал 40-годишен, хвърлил на земята спортен сак и изкрещял, че има бомба. След като полицаите се приближили, той продължи да се държи заплашително, заяви полицейска говорителка. Развилата се ситуация наложи служителят да стреля със служебното оръжие, добави Евелина Олсон. Мъжът бил откаран в болница, а гарата – евакуирана, като сапьори извършват проверка. Следователи чакат, за да разпитат мъжа. Влаковете към и от централната гара в Малмьо временно бяха спрени. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.10", "title": " Мъж заплаши с бомба в Швеция, полицай го простреля"}
{"url": "https://trud.bg/%d0%b4%d1%83%d0%bd%d0%b0%d0%b2-%d0%b7%d0%b0%d0%bc%d1%80%d1%8a%d0%b7%d0%bd%d0%b0-%d0%ba%d1%80%d0%b0%d0%b9-%d0%bb%d0%be%d0%bc-%d0%ba%d0%be%d0%bc%d0%b0%d1%80%d0%b8-%d0%b8%d0%b7%d0%bb/", "text": "След повече от седмица прииждане на Дунав, което вдигна на крак, местните управи и щабовете за борба с бедствия по част от крайбрежието, голямата река засега се укроти. В началото на новата седмицата щурма на водите спря, а на някои места реката дори се оттегли. На сушата обаче останаха мътни езера от разливи и мръсни води. В понеделник сутринта край Видин дунавските вълни отстъпиха с 8 см от сушата, а при Лом реката застина на достигнатата още в неделя кота 810 см. Данните от Агенцията за проучване и поддържане на река Дунав показват, че заплахата от наводнение в българския участък отпада. От извора на реката в Германия до българската граница нивото на водата спада бързо, а на територията на Словакия и Унгария Дунав се оттегля с между 50 и 80 см на ден. Това е показател, че следващите дни и в българския участък ще настъпи затишие, а след това и отстъпление на реката, прогнозираха моряци. Само преди два дни Дунав стигна до северните кейове на порт Лом и блокира дейността на крановете там. В пристанищния град обявиха втора степен на готовност за наводнение, поставиха денонощни постове и приготвиха чували с пясък за временни диги. До спасителни действия обаче най-вероятно няма да се стигне, коментират специалисти. Но избилите подпочвени води край Лом  ще останат още дълги дни и ще се превърнат в развъдници на комари и зарази. Наложително е местната управа да вземе спешни мерки за ликвидирането им, призовават местни жители.", "date": "2019.06.10", "title": " Дунав „замръзна” край Лом, комари излитат от мътните разливи"}
{"url": "https://trud.bg/%d1%80%d0%b0%d0%b7%d0%b4%d1%8f%d0%bb%d0%b0%d1%82%d0%b0-%d1%81-%d0%b1%d0%be%d0%b6%d0%b8%d0%bd%d0%be%d0%b2-%d1%87%d0%b8%d1%81%d1%82%d0%be-%d1%84%d1%83%d1%82%d0%b1%d0%be%d0%bb%d0%bd%d0%b0/", "text": "Причината Валери Божинов да бъде освободен от „Левски“ е чисто футболна. В това увери Петър Хубчев, наставникът, взел решението за „развода“ между столичния гранд и нападателя.  „Гарантирам ви, че няма футболист, с когото съм работил до този момент, да не попадал в плановете ми заради нещо извън футбола. Няма такъв! И на предната пресконференция ви помолих да не се концентрирате върху отделни личности. Искам да изградим отбор, а не да коментираме отделни единици. Отдавна отминаха времената, в които двама или трима играчи на „Левски“ и ЦСКА решаваха всичко. Това е единствената причина да се разделим с Валери Божинов.“", "date": "2019.06.10", "title": " Раздялата с Божинов – чисто футболна"}
{"url": "https://trud.bg/%d0%b6%d0%b8%d1%82%d0%b5%d0%bb%d0%b8-%d0%bd%d0%b0-%d1%81%d0%bc%d0%be%d0%bb%d1%8f%d0%bd-%d1%81%d0%bf%d0%b0%d1%81%d0%b8%d1%85%d0%b0-%d1%81%d1%8a%d1%80%d0%bd%d0%b0-%d0%bf%d1%80%d0%b5%d1%81%d0%bb%d0%b5/", "text": "Жители на Смолян спасиха сърна от безстопанствени кучета, предава  Животното било подгонено от четириногите в района на сметището в „Теклен дол“, в близост до родопския град. Работниците от Регионалното сметище забелязали подивелите две кучета, които преследвали сърната. Те реагирали веднага и успели да ги прогонят. Хората хванали сърничката, за да видят има ли нужда от помощ и евентуално да повикат ветеринар. Спасителите й забелязали рани от нахапвания, но по думите им, нараняванията не били толкова сериозни. След като изчакали малко и се уверили, че кучетата не са наблизо, пуснали горското животно отново в природата. Хората, помогнали на сърната, се надяват тя да има късмет да оцелее. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.10", "title": " Жители на Смолян спасиха сърна, преследвана от кучета"}
{"url": "https://trud.bg/%d0%be%d0%b1%d1%89%d0%b8%d0%bd%d0%b0-%d0%b5%d0%bb%d0%b5%d0%bd%d0%b0-%d0%ba%d0%b0%d0%bd%d0%b8-%d1%85%d1%83%d0%b4%d0%be%d0%b6%d0%bd%d0%b8%d1%86%d0%b8-%d0%b7%d0%b0-%d1%83%d1%87%d0%b0%d1%81%d1%82%d0%b8/", "text": "Международен пленер по изобразително изкуство „Лучиян Григореску“ в град Меджидия, Румъния, е сред дейностите на съвместния проект „Култура във вечността“  на общините Елена и Меджидия,  финансиран по програма за трансгранично сътрудничество „Interreg V-A Румъния – България 2014-2020 г.“ В тази връзка община Елена отправя покана към  професионалисти или любители художници за участие в пленера, който ще се проведе от 26 юли до 4 август. Целта на пленера е да осигури трайна устойчивост на резултатите от проекта – насърчаване на културата чрез изкуството и пренасянето й в бъдещите поколения. В 10-дневното събитие участниците от двете общини – Елена и Меджидия ще могат да придобият най-добрите практики на живописта, ще имат възможност да работят на открито и на закрито, а професионални художници ще им представят най-добрите техники за рисуване. Всеки пленер по живопис ще завърши с изложба, а участниците ще дарят творбите си на община Меджидия. В рамките на събитието ще бъде организирана обиколка сред природата, с цел творческо вдъхновение на участниците. Нощувки, пътни разходи, изхранване, както и всички материали за рисуване са за сметка на проекта.", "date": "2019.06.10", "title": " Община Елена кани художници за участие в пленер в Румъния\t"}
{"url": "https://trud.bg/%d1%82%d0%b0%d0%bc%d0%b8-%d1%85%d0%b5%d0%bc%d0%b1%d1%80%d0%be%d1%83-%d0%bc%d0%be%d0%b4%d0%b5%d0%bb-%d0%bc%d0%b0%d0%b9%d0%ba%d0%b0-%d0%b8-%d1%84%d0%b8%d1%82%d0%bd%d0%b5%d1%81-%d0%b3%d1%83%d1%80%d1%83/", "text": "Само на 25 години, австралийката Тами Хемброу е истинска онлайн сензация, заради перфектните си форми след раждането на две деца. В Instagram Тами има 9,5 милиона последователи, а в  , където споделя подробно хранителния и тренировъчния си режим, я следват над 1,3 милиона потребители. За разлика от други пищни красавици, славата на Тами идва от желанието й да помогне на други майки да се отърват от килограмите, натрупани по време на бременността. След появата на първото си дете, Тами започва да споделя трикове и тайни за стегнато тяло и пълноценно хранене. Австралийката нашумява още повече, когато продължава да поддържа фигурата си и докато е бременна. Въпреки смесените коментари под снимките й, последователите на Тами се увеличават непрестанно. Популярността й носи още много предимства като участия в Седмицата на модата в Сидни и колаборации със звезди като Клои Кардашиян. Тайната на Тами за съвършени форми се крие в редовните тренировки – 4 или 5 пъти седмично, съчетани с лакомствата, които си позволява през уикенда.", "date": "2019.06.10", "title": " Тами Хемброу: модел, майка и фитнес гуру\t"}
{"url": "https://trud.bg/%d0%b2%d0%be%d0%b5%d0%bd%d0%bd%d0%b8%d1%82%d0%b5-%d0%b4%d1%83%d1%85%d0%be%d0%b2%d0%b8-%d0%be%d1%80%d0%ba%d0%b5%d1%81%d1%82%d1%80%d0%b8-%d0%bf%d0%be%d0%bf%d1%8a%d0%bb%d0%b2%d0%b0%d1%82-%d1%81%d1%8a/", "text": "Разкрита е процедура за попълване на 9 вакантни длъжности за военни оркестранти в Гвардейския представителен духов оркестър на Националната гвардейска част (НГЧ) и военните духови оркестри на Сухопътните войски и Военноморските сили (ВМС). Вакантните длъжности за военни оркестранти в Гвардейския представителен духов оркестър са 4 и са за инструментите туба, тромпет, ударни и кларнет/саксофон, съобщават от МО. От кандидатите се изисква да имат средно или висше образование по музика. Вакантните длъжности в духови оркестри на Сухопътните войски са 3 за София и 1 за Карлово. От кандидатите се изисква средно образование по музика и владеене на инструментите тромпет или ударни, кларнет или саксофон. За оркестъра на ВМС има 1 вакантна длъжност, също за кандидат със средно образование по музика. Сред изискванията към кандидатите са още: да не са по-възрастни от 33 години (лицата, отговарящи на чл. 141, ал. 6 от ЗОВСРБ – не по-възрастни от 50 години); да са годни за военна служба; да не са осъждани и срещу тях да няма образувано наказателно производство за умишлено престъпление от общ характер; да нямат друго гражданство; да не са освобождавани от военна служба поради наложено дисциплинарно наказание „уволнение“; да покриват нормативите за физическа годност и да са психологически пригодни. Кандидатите за вакантните длъжности за военни оркестранти подават заявление чрез структурите на Централното военно окръжие (ЦВО) до 31 юли 2019 г. Конкурсът ще се проведе в НГЧ на 28 и 29 август 2019 г. Той включва изпит на музикален инструмент, изпит по физическа подготовка, изпит – тест за обща култура и събеседване. Изпитът по физическа подготовка на кандидатите ще се проведе чрез определяне на качествата им за сила (лицеви опори и коремни преси), бързина (бягане совалка 10×10 м.) и издръжливост (крос 1000 м.) по нормативи. Тестът за обща култура включва 100 въпроса.", "date": "2019.06.10", "title": " Военните духови оркестри попълват състава си с нови музиканти"}
{"url": "https://trud.bg/%d0%b2%d1%80%d1%8a%d1%87%d0%b8%d1%85%d0%b0-%d0%bd%d0%b0%d0%b3%d1%80%d0%b0%d0%b4%d0%b8%d1%82%d0%b5-%d0%bd%d0%b0-%d0%bc%d0%b5%d0%bc%d0%be%d1%80%d0%b8%d0%b0%d0%bb%d0%b5%d0%bd-%d1%84%d0%be%d0%bd%d0%b4/", "text": "Видни политици и учени уважиха церемонията по връчването на наградите за икономика и право „Д-р Илко Ескенази – България и Европейския съюз 2019”. Събитието се състоя на 10 юни в сградата на Европейската комисия в София. Лауреатите получиха призовете си от Филип Димитров – конституционен съдия и бивш министър-председател на Р. България. В приветствието си той отбеляза: „От 1992 г. подписът на Илко Ескенази стои под споразумението за асоциирането на България към ЕС. Илко беше от най-изявените привърженици да бъдем част от Европа и НАТО. Още се помнят неговите речи в Народното събрание – остри и цветово обагрени. Той беше широко скроен човек, разбираше ясно какво е важно и кое може да бъде оставено настрани. Бях ужасно спокоен, знаейки, че той води преговорите с ЕС”. В словото си проф. Стефан Стефанов (президент на Международната фондация „Св. св. Кирил и Методий”) говори за работата и приятелството си с Илко Ескенази: „Като народен представител той имаше съществен принос за приемането на немалко закони, които поставиха основите на демократичното общество и пазарната икономика у нас. През 1994 г. в негова памет основахме Мемориален фонд към Международната фондация „Св. св. Кирил и Методий” и в продължение на 10 години чрез конкурс избирахме по 10 стипендианти (5 юристи и 5 икономисти). От 2015 г. започна присъждането на наградите „Д-р Илко Ескенази” – за право и икономика с награден фонд от 5000 лв.” Конкурсът е предназначен за млади хора до 35-годишна възраст и има за цел да отличи писмени разработки по икономика и право. Тази година наградените млади учени са: Беатрис Любенова (за разработката „Емиграцията и отражението ѝ върху икономиката на България след приемането ѝ в ЕС”), Симона Белчева (за „Актуални проблеми на правото на интелектуална собственост в интенет”) и Невсе Арнауд (за „Емиграцията и имиграцията и отражението им върху икономиката на България след приемането ѝ в ЕС”). За значението на този конкурс за професионалната изява на бъдещи юристи и икономисти говориха също проф. Аврам Ескенази и д-р Никола Тоцев. Своята подкрепа за каузата на Мемориален фонд „Д-р Илко Ескенази” изразиха с присъствието си Лидия Ескенази, акад. Стефан Воденичаров, Евгения Живкова, проф. Велизар Шаламанов (бивш военен министър), Михаил Тачев – изпълнителен директор на Международната фондация „Св. св. Кирил и Методий” и др.", "date": "2019.06.10", "title": " Връчиха наградите на Мемориален фонд „Д-р Илко Ескенази”"}
{"url": "https://trud.bg/%d0%be%d0%be%d0%bd-%d0%b4%d0%be-%d0%b4%d0%b2%d0%b0-%d0%bc%d0%b8%d0%bb%d0%b8%d0%be%d0%bd%d0%b0-%d0%b1%d0%b5%d0%b6%d0%b0%d0%bd%d1%86%d0%b8-%d0%bc%d0%be%d0%b6%d0%b5-%d0%b4%d0%b0-%d0%b8%d0%b7%d0%b1%d1%8f/", "text": "До два милиона бежанци може да избягат в Турция, ако сблъсъците в Северозападна Сирия се засилят, предупреждава ООН, предаде Ройтерс, цитирана от БТА. Подкрепяната от Русия сирийска армия извършва офанзива срещу бунтовниците в последната им крепост, което принуди десетки хиляди местни жители да напуснат домовете си. Регионалният координатор на ООН за сирийската криза Панос Мумдзис заяви: „Нашето опасение е, че ако това продължи, ако бройките продължат да нарастват и ако конфликтът се задълбочи, може да видим стотици хиляди, милион, два (милиона) да се насочват към границите с Турция“. Мумдзис каза още, че ситуацията се влошава и споразумението между Русия и Турция за деескалация в района вече на практика не е в сила. Турция в момента приютява около 4 милиона сирийски бежанци – повече от която и да е друга страна в света. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.10", "title": " ООН: До два милиона бежанци може да избягат в Турция"}
{"url": "https://trud.bg/%d0%bd%d0%b0%d0%b4%d0%b0%d0%bb-%d0%bd%d0%b5-%d0%b3%d0%be%d0%bd%d0%b8-%d1%80%d0%b5%d0%ba%d0%be%d1%80%d0%b4%d0%b0-%d0%bd%d0%b0-%d1%84%d0%b5%d0%b4%d0%b5%d1%80%d0%b5%d1%80/", "text": "Рафаел Надал няма амбиции да стане тенисистът с най-много титли от Големия шлем. Испанецът вече има 18, след като спечели рекордния си 12-и трофей от „Ролан Гарос“. На финала Матадора надигра Доминик Тийм (Австрия) с 6:3, 5:7, 6:1, 6:1 и за втора поредна година го лиши от шанса за пръв път да вдигне голяма купа.  Така Рафа е само с 2 титли по-малко от Роджър Федерер, който има 20.  „Не мога през цялото време да съм разочарован, ако съседът ми има по-голяма къща или по-хубава градина – заяви Надал. – Би било страхотно да имам повече титли, но и така съм постигнал достатъчно.“  В потвърждение на думите си испанецът ще играе без никаква подготовката на следващия турнир от Големия шлем Уимбълдън. Той ще пропусне всички подгряващи надпревари на трева.  Тийм пък отдаде загубата си на умората от полуфинала с Новак Джокович, игран два дни. „Това е една от най-големите победи в кариерата ми, но по-малко от 24 часа след нея трябваше да играя с най-добрия на клей в историята – заяви австриецът. – Това показва колко трудно е да спечелиш Голям шлем. Надявам се да имам нов шанс догодина, може би пак срещу него.“", "date": "2019.06.10", "title": " Надал не гони рекорда на Федерер"}
{"url": "https://trud.bg/%d0%b4%d0%b5%d0%bc%d0%b8%d1%80%d0%b5%d0%b2%d0%b0-%d0%b2%d1%82%d0%be%d1%80%d0%b0-%d0%b2-%d1%85%d0%be%d0%bb%d0%b0%d0%bd%d0%b4%d0%b8%d1%8f/", "text": "Мирела Демирева зае второто място в скока на височина на лекоатлетическия турнир в Хенгело (Холандия), след като изравни най-доброто си лично постижение за годината – 191 см. Олимпийската вицешампионка от Рио 2012 преодоля височината от първия опит, както направи и на стартовата летва от 185 см. На 196 см обаче българката не успя на три пъти и раздели втората позиция с Олесия Трост (Италия). Победата със 196 см от трети опит грабна Ерика Кинсли (Швеция).  Следващото участие на Демирева е на турнира от Диамантената лига в Осло (Норвегия) на 13 юни.", "date": "2019.06.10", "title": " Демирева втора в Холандия"}
{"url": "https://trud.bg/%d0%bb%d1%8a%d0%b2%d0%be%d0%b2%d0%b5%d1%82%d0%b5-%d1%87%d0%b0%d0%ba%d0%b0%d1%82-%d0%bf%d0%be%d0%bc%d0%be%d1%89-%d0%be%d1%82-%d1%81%d1%82%d0%b5%d0%bd%d0%b8%d1%82%d0%b5-%d0%b2%d1%8a/", "text": "На помощ от домашните стени се надяват волейболните национали преди срещите от група 10 на Лигата на нациите. Във Варна пристигат отборите на Австралия, Япония и Италия. „Лъвовете“ са в приповдигнато настроение след невероятния обрат с 3:2 срещу миналогодишния шампион в Лигата Франция.  „Във Варна атмосферата и въздухът те предразполагат за волейбол на световно ниво, ще оставим сърцата си за страхотната публика, която винаги е с нас – заяви центърът Светослав Гоцев. – При добра игра вкъщи мисля че е напълно реалистично да запишем три победи.“", "date": "2019.06.10", "title": " „Лъвовете“ чакат помощ от стените във Варна"}
{"url": "https://trud.bg/%d1%84%d0%b5%d1%82%d0%b5%d0%bb-%d0%bf%d0%be%d0%b4%d0%b0%d1%80%d0%b8-%d0%bd%d0%be%d0%b2%d0%b0-%d0%bf%d0%be%d0%b1%d0%b5%d0%b4%d0%b0-%d0%bd%d0%b0-%d1%85%d0%b0%d0%bc%d0%b8%d0%bb%d1%82%d1%8a%d0%bd/", "text": "Люис Хамилтън печели състезанията във Формула 1 дори ако не е най-бързият на пистата. Световният шампион получи безценен подарък от сочения за основен негов съперник за титлата Себастиан Фетел по време на Гран при на Канада. Асът на „Ферари“ водеше колоната от старта, но в един момент излезе от пистата и се върна като с маневрата си засече британеца, вместо да му даде позицията и да го подгони.  10 обиколки преди края на гонката стюардите го наказаха с предвидените в правилника 5 секунди към времето, което прати Фетел на второ място, а Хамилтън спечели една от най-необичайните победи в кариерата си.  „Решението на стюардите ме изненада, не съм съгласен с него – заяви Фетел. – От бокса ми казаха да се опитам да увелича праднината си до 5 секунди и аз опитах, но накрая трябваше да пестя горивото, за да стигна до финала.“  Другата издънка на „Ферари“ бе, че тимът „забрави“ да уведоми втория си пилот Шарл Льоклер за случилото се. Младокът завърши трети зад Хамилтън, но така и не разбра, че има шанс да се бори за победа.  „Наказанието на Фетел не е по моя вина, но на негово място сигурно щях да направя същото – заяви Люис. – От друга страна, ако ги нямаше тези правила, нищо нямаше да ме спре да го блъсна отзад.“", "date": "2019.06.10", "title": " Фетел подари нова победа на Хамилтън"}
{"url": "https://trud.bg/%d0%b1%d0%b0%d0%b3%d0%b0%d1%82%d0%b0-%d1%81-%d1%80%d0%b5%d0%ba%d0%be%d1%80%d0%b4%d0%b5%d0%bd-%d1%85%d0%be%d0%bd%d0%be%d1%80%d0%b0%d1%80/", "text": "Благой Иванов заработи рекорден в кариерата си хонорар за победата над Тай Туиваса на галата на UFC в Чикаго. Българският боец ще получи 113 500 долара за представянето си, стана ясно след разпределението на бонусите. $55 000 е твърдото възнаграждение, а още толкова е премията му за постигнатата победа. Освен това Багата получава допълнителни 3500 долара, тъй като мачът е бил един от най-интересните за вечерта, за което получи поздравления и от победения съперник.  „ Благой Иванов бе един от най-трудните съперници за мен – обяви австралиецът. – Той е много здраво момче, браво, отлична победа.“  Хонорарът на Иванов обаче е едва 8-и сред участниците в галата. Лъвския пай прибра Хенри Сехудо (САЩ), който взима $440 000 за победата си над бразцилеца Марлон Мораес. Валентина Шевченко (Киргизстан) пък получава 300 000 долара след нокаута срещу Джесика Ай (САЩ).", "date": "2019.06.10", "title": " Багата с рекорден хонорар"}
{"url": "https://trud.bg/%d0%bd%d0%b0%d1%88%d0%b0-%d1%82%d0%b0%d0%b5%d0%ba%d1%83%d0%be%d0%bd%d0%b4%d0%b8%d1%81%d1%82%d0%ba%d0%b0-%d1%81-%d0%b1%d1%80%d0%be%d0%bd%d0%b7-%d0%b2-%d0%b0%d0%b2%d1%81%d1%82%d1%80%d0%b8%d1%8f/", "text": "Румина Кирчева спечели бронзов медал на силния международен турнир по таекуондо клас G1 в Австрия. 17-годишната българка остана на 1 точка от участие във финала – загуба с 14:15 от сръбска състезателка на полуфиналите. Преди това спортният талант на „Еврофутбол“ надви противнички от Холандия и Казахстан.  Светлозар Николов пък спечели злато на 400 метра съчетано плуване (с време 4:26,83 минути) и сребро на 200 м сътетано (2:05,97 мин) на силния международен турнир по плуване „Black See Cup“ във Варна. 13-годишната Тиана Темелкова пък взе три златни отличия за възрастта си – на 50, 100 и 200 м гръб.  14-годишната Михаела Чепишева се класира за третия кръг на откритото първенство на Германия по бадминтон на юноши и девойки до 17 г.", "date": "2019.06.10", "title": " Наша таекуондистка с бронз в Австрия"}
{"url": "https://trud.bg/%d1%81%d0%bd%d0%b8%d0%bc%d0%ba%d0%b0-%d0%bd%d0%b0-%d0%ba%d1%83%d0%b1%d0%b0%d0%b4%d0%b8%d0%bd%d1%81%d0%ba%d0%b8-%d1%81-%d0%bb%d1%8a%d0%b2-%d0%bf%d0%be%d0%ba%d0%b0%d0%b7%d0%b0-%d0%b0%d1%80%d1%85%d0%b8/", "text": "Държавният архив в Шумен подреди интригуваща изложба с документи в понеделник, навръх Международния ден на архивите, а сред тях най-впечатляващ за посетителите се оказа цветен фотос от лов на Пенчо Кубадински. Фотографията на члена на Политбюро на БКП е от Танзания, а на нея той държи победоносно пушка и лъв. Снимката е с посвещение на гърба за шуменеца Георги Начев, дългогодишен секретар на Окръжния комитет на БКП-Шумен. „На др.Начев спомен от лова ми на лъвове в Африка – Танзания 1981“ пише на обратната страна на снимката. Иначе подаръкът е направен през май 1982 г. Снимката е открита най-случайно, докато строителна бригада руши сграда в столицата. Майстор попада на много документи и те са предадени съвестно в Централен държавен архив в края на м.г. Понеже Начев има фонд в шуменския архив, те се озовават в него, разказва пред „Труд“ завеждащата д-р Антония Панева. Посетителите в понеделник любопитствали около уникалността на снимката, но специалистите не са я изследвали. Във витрините са изложени и любопитни кадри от откриване на Паметник „Създатели на българската държава“ над Шумен, на които бившият първи Тодор Живков прерязва лентата. На празника в понеделник архива отличи приятел, читател и дарител с грамоти.", "date": "2019.06.10", "title": " Снимка на Кубадински с лъв показа Архива в Шумен"}
{"url": "https://trud.bg/%d1%81%d1%8a%d0%b4%d1%8f%d1%82-%d0%b1%d0%b8%d0%b2%d1%88-%d0%bf%d0%be%d0%bb%d0%b8%d1%86%d0%b0%d0%b9-%d0%ba%d1%80%d0%b0%d0%bb-%d0%b0%d0%b2%d1%82%d0%be%d1%87%d0%b0%d1%81%d1%82%d0%b8-%d0%be%d1%82-%d0%be/", "text": "Районна прокуратура – Монтана е внесла за разглеждане в съда обвинителен акт срещу П.М. за извършено от него престъпление. От 2014 г. обвиняемият М. работел на трудов договор в „Управление на собствеността и социални дейности“ при ОД МВР – Монтана, като към м. февруари 2017 г. заемал длъжността „младши специалист“ (завеждащ служба „Вещева“ и домакин). Съгласно подписаната от него трудова характеристика, служителят на тази длъжност е МОЛ, води отчетността н активите и подготвя документите за приходи и разходи по счетоводни сметки и параграфи и ги подава за осчетоводяване във финансовите звена. През м. декември 2017 г. директорът на ОД на МВР гр. Монтана възложил извършване на проверка във връзка с получен сигнал срещу служител в звено „Автотранспорт“. В него се твърдяло за несъвпадения между разходни ведомости за извършени ремонти на служебни автомобили, дадени акумулаторни батерии и автомобилни гуми и предоставени за тях месечни отчети. Било установено, че обвиняемият М. присвоил чужди вещи – собственост на ОД на МВР гр. Монтана, като за целта, в качеството му на длъжностно лице, съставил официални документи, с които удостоверил неверни обстоятелства. Общата стойност на предмета на престъплението – акумулатори, накладки, гуми и др., възлизат на 1176,12 лева. П.М. изписвал разходни ведомости, в които посочвал конкретни консумативни материали за служебни автомобили. В хода на досъдебното производство, както от свидетелските показания, така и от извършените графически експертизи, е било установено, че подписите във въпросните ведомости, в графата „Сдал“ били положени от обвиняемия М., докато за „Приел“ не са на лицата, посочени в документите. Предстои наказателното производство срещу П.М. да продължи в съда.", "date": "2019.06.10", "title": " Съдят бивш полицай, крал авточасти от областната дирекция в Монтана"}
{"url": "https://trud.bg/%d1%81%d0%bf%d0%b5%d1%86%d0%b8%d0%b0%d0%bb%d0%b8%d0%b7%d0%b8%d1%80%d0%b0%d0%bd%d0%b0-%d0%bf%d1%80%d0%be%d0%ba%d1%83%d1%80%d0%b0%d1%82%d1%83%d1%80%d0%b0-%d1%89%d0%b5-%d1%80%d0%b0%d0%b7%d1%81%d0%bb/", "text": "Окръжна прокуратура – Бургас отмени постановление на Районната прокуратура в града, с което е отказано образуването на досъдебно производство, за това, че на 19 срещу 20 април няколко лица са поставили 10 цветни плаката с лика на Адолф Хитлер и свастики. Плакатите са били поставени срещу сградата на Съдебната палата (входа на Апелативен съд и Апелативна прокуратура). В постановлението на Окръжна прокуратура – Бургас е посочено, че със залепването на плакати с лика на Адолф Хитлер, на фона на фашистка свастика, на горепосочените дати, т.е. в навечерието на неговата рождена дата, срещу сградата на Съдебната палата, т.е. мястото, където се правораздава, са засегнати сериозно нормите на нравствеността и представлява брутално неуважение към обществения ред и порядки. В този смисъл Окръжна прокуратура – Бургас счита за неправилни изводите на първоинстанционната прокуратура, за липса на данни за извършено престъпление, от което следва, че постановлението трябва да бъде отменено. Предвид обстоятелството, че на публично място са поставени отличителни знаци и символи на фашистка идеология, следва да бъде преценено дали тези действия не съставляват проповядване на фашистка идеология, т.е. дали са налице данни за извършено престъпление по чл.108, ал.1 от НК. Такава преценка, съобразно разпоредбата, следва да се извърши от компетентната Специализирана прокуратура. Ето защо, Окръжна прокуратура – Бургас отменя постановлението на Районна прокуратура – Бургас за отказ да бъде образувано досъдебно производство и изпраща преписката на компетентната Специализирана прокуратура.", "date": "2019.06.10", "title": " Специализирана прокуратура ще разследва плакатите с Хитлер в Бургас"}
{"url": "https://trud.bg/%d0%bf%d1%80%d0%be%d0%b2%d0%b5%d1%80%d1%8f%d0%b2%d0%b0%d1%82-%d0%b3%d1%80%d0%b0%d0%bc%d0%b0%d0%b6%d0%b8%d1%82%d0%b5-%d0%bd%d0%b0-%d0%bc%d0%b5%d0%bd%d1%8e%d1%82%d0%b0%d1%82%d0%b0-%d0%bf%d0%be-%d0%bc/", "text": "Комисията за защита на потребителите (КЗП) от месец юли започва активни проверки в туристическите и търговските обекти в морските курорти в страната. През целия летен сезон в туристическите обекти инспекторите ще проверяват категоризацията и гарантирането на правото на информация за видовете предоставяни услуги в съответното място за настаняване – хотел, къща за гости и други. Проверяващите ще следят дали грамажите и цените в менютата на ресторантите отговарят на действителните порции. Председателят на КЗП Димитър Маргаритов обобщи най-често срещаните нарушения в туризма. По думите му те са свързани с премълчана или заблуждаваща информация. В около 10% от случаите при проверките се констатират нарушения, а жалбите относно качеството на туристическия продукт са едва 4% от всички оплаквания в КЗП.", "date": "2019.06.10", "title": " Проверяват грамажите на менютата по морето\t"}
{"url": "https://trud.bg/10-%d0%b8%d0%b4%d0%b5%d0%b8-%d0%b7%d0%b0-%d1%85%d0%be%d0%b1%d0%b8-%d0%b7%d0%b0-%d0%b4%d0%b0%d0%bc%d0%b8-%d0%bd%d0%b0%d0%b4-50-%d0%b3%d0%be%d0%b4%d0%b8%d0%bd%d0%b8/", "text": "Ако сте навършили 50 години, е много вероятно да имате натрупан трудов стаж и да сте отгледали децата си. Именно затова, ви предлагаме списък с 10 интересни и различни идеи за хоби, които да внесат разнообразие, цвят и настроение в живота ви. №1 Сформирайте си „Клуб на книгата“ или се включете в такъв Тази идея е подходяща за любителите на четенето, като може да организирате подобен клуб с близки приятелки или да се запишете във вече съществуващ такъв. Срещите на клуба са 1 път седмично или 2 пъти месечно, а през останалото време ще четете интересна литература, която после ще имате възможността да обсъдите. Освен това, ще се запознаете с нови хора, които може да ви предложат четива или жанрове, които не сте чували. №2 Запишете се на плуване Плуването е един от най-препоръчваните от здравните специалисти спортове, заради ползите върху цялото тяло. Открийте басейн близо до вкъщи, където предлагат програми или групови тренировки за вашата възраст. Благодарение на тях ще раздвижите и укрепите цялата мускулатура, и ще регулирате кръвното. Не на последно място, ще направите нови приятелства и ще поддържате фигурата си. №3 Включете се в арт клас Ако сте по-креативно настроени, може да си харесате клас или уроци по грънчарство, дърворезба, плетене/шиене, рисуване и т.н. Проучете местните ателиета, галерии и работилници, които предлагат подобни курсове. Там ще се забавлявате, ще се отървете от натрупаното напрежение и ще преоткриете своята артистична страна. №4 Започнете йога Подобно на плуването, може да се запишете на йога за възрастни, където упражненията са специално разработени за вашата възраст и съответно няма да се натоварвате, а рискът от контузия е минимален. Чрез йога позите ще коригирате стойката, ще станете по-гъвкави и най-вече ще отпуснете тялото и съзнанието от стреса. Този спорт се препоръчва и при високо кръвно, проблеми със сърцето, както и при артритни и други ставни неразположения. №5 Направете си градина Дори да не разполагате с къща/лятна вила с двор, където да си направите градина, винаги може да си засадите зеленчуци или билки на терасата, а защо не и цветна леха пред блока? На пазара се предлагат много ръководства за градинари и наръчници с полезни съвети за отглеждане на растения в домашни условия. Експериментирайте с нови и непознати цветя или билки, чието отглеждане ще ви донесе радост и чувство на удовлетворение. Ако имате повече свободно време или внуците вече са пораснали, винаги може да се пробвате като гледачка. Въпреки че повечето млади семейства търсят професионална помощ, със сигурност ще откриете познати/съседи или други хора, които предпочитат опита пред образованието в тази сфера. Пуснете обява във вестника или залепете такава във входа/квартала, за да имате повече шанс. Грижата за децата и радостта, която носят, ще ви заредят положително, а и така ще имате един допълнителен доход. №7 Превърнете се в майстор-готвач Никога не е късно да откриете готвача в себе си или да подобрите уменията си. Ако нямате възможност да се запишете на готварски курс, потърсете онлайн такъв или някой сайт с видеа и идеи, които може да пробвате. Не се страхувайте да експериментирате с продукти или чуждестранни кухни – именно успехът ви там ще донесе много позитиви на вас и близките ви, а освен това, ще повиши самочувствието ви. №8 Стартирайте онлайн бизнес И с най-елементарните компютърни познания може да започнете свой бизнес, като продавате стари ненужни, но запазени вещи, такива, които сами сте измайсторили сами или дори домашно приготвени ястия. Facebook e лесен начин да популяризирате новото си начинание, но ако ви се струва сложно, винаги може да пуснете обява в някой вестник или да споделите с близки, които съответно да разкажат на техни познати. Дори да нямате успех веднага, със сигурност ще се забавлявате и ще разнообразите дните си. №9 Преподавайте уроци Ако имате специализирана професия, добра идея е да преподавате уроци на студенти/ученици, желаещи да работят същото някой ден. Ако нямате такава, елементарните познания по литература и математика от училище, също са опция за уроци на подрастващите. Поинтересувайте се дали ваши близки/съседи/познати не търсят подобни услуги. Чувството на пълноценност и гордост са ви сигурни. №10 Пътувайте по света Една чудесна идея, ако обичате приключенията. Ще откриете много изгодни екскурзии за 50+: от еднодневни пътувания до манастири и красиви кътчета в страната, до от круизни пътешествия. Предложете на съпруга си или своя приятелка/роднина да ви придружи, ако не обичате да пътувате сами. Никога не е късно да преоткриете красотата на далечни градове и екзотични държави.", "date": "2019.06.10", "title": " 10 идеи за хоби за дами над 50 години"}
{"url": "https://trud.bg/%d1%82%d1%80%d0%b8-%d0%b4%d0%bd%d0%b8-%d0%b0%d1%80%d0%b5%d1%81%d1%82-%d0%b7%d0%b0-%d1%87%d0%b5%d1%82%d0%b8%d1%80%d0%b8%d0%bc%d0%b0-%d0%bf%d1%80%d0%b5%d0%b1%d0%b8%d0%bb%d0%b8-%d0%bf%d1%8a%d1%82%d0%bd/", "text": "Четирима мъже са задържани за нападение в градския транспорт. Това съобщиха от пресцентъра на прокуратурата. На 8 юни около 08.05 часа на спирка в кв. „Суходол“,  четиримата пребили от бой пътник в автобус на градския транспорт, движещ се по линия 111. Провокирала ги направена им забележка от негова страна, в резултат на която му нанесли множество удари по главата и тялото. Извършителите не преустановили агресивното си поведение и при пристигане на място на полицаи, като отправили и към тях обидни реплики и заплахи. Същевременно се заканили и на водача на превозното средство с думите: „Ти ще отнесеш всичко! Ще ви избием всичките!“. В хода на разследването е установено, че извършители на описаното по-горе деяние са лицата Ю. Костов (на 27 години), С. Иванов (на 30 години), О. Руменов (на 21 години) и В. Стойчев (на 30 години). Изготвено е постановление за привличането им към наказателна отговорност, като им е повдигнато обвинение. Предвид високата обществена опасност на деянието, наблюдаващият прокурор е постановил задържане на обвиняемите за срок до 72 часа, като е разпоредено привеждането им в сградата на СРС на 11 юни 2019 г. – за разглеждане на искане за вземане спрямо него на мярка за неотклонение „Задържане под стража“.", "date": "2019.06.10", "title": " Три дни арест за четирима, пребили пътник в градския транспорт"}
{"url": "https://trud.bg/%d1%83%d0%bc%d1%80%d1%8f-%d0%bf%d0%be%d1%81%d0%b0%d0%b4%d0%b5%d0%bd%d0%be%d1%82%d0%be-%d0%be%d1%82-%d1%82%d1%80%d1%8a%d0%bc%d0%bf-%d0%b8-%d0%bc%d0%b0%d0%ba%d1%80%d0%be%d0%bd-%d0%b4%d1%8a%d1%80%d0%b2/", "text": "Дъбовата фиданка бе засадена в двора на Белия дом от президентите Тръмп и Макрон пред погледите на съпругите им Мелания и Брижит. Дървото, посадено от президентите на САЩ и на Франция Доналд Тръмп и Еманюел Макрон в двора на Белия дом като символ на тяхното приятелство и на това между страните им, е умряло, разкриха френски медии. Дъбовата фиданка бе донесена като подарък от Макрон при държавната му визита в САЩ през април м.г. Тя е от гората Бельо, североизточно от Париж, където през юни 1818 г. загиват 1811 американски войници в битка от Първата световна война. Няколко дни по-късно репортери забелязаха, че засаденото дърво е изчезнало. Тогава френският посланик в САЩ Жерар Аро обясни, че то е било поставено под задължителната в САЩ карантина. Това успокои любопитството и интересът около дървото затихна. Допреди броени дни, когато АФП се поинтересувала за съдбата на фиданката. И дипломатически източници, пожелали анонимност, разкрили, че тя така и не излязла от карантината, където загинала.", "date": "2019.06.10", "title": " Умря посаденото от Тръмп и Макрон дърво\t"}
{"url": "https://trud.bg/%d0%b5%d0%ba%d1%81%d0%bf%d0%bb%d0%be%d0%b7%d0%b8%d1%8f-%d0%b7%d0%b0%d1%80%d0%b0%d0%b4%d0%b8-%d0%b8%d0%b7%d1%82%d0%b8%d1%87%d0%b0%d0%bd%d0%b5-%d0%bd%d0%b0-%d0%b3%d0%b0%d0%b7-%d0%b2-%d0%ba%d0%bc%d0%b5/", "text": "Десет души бяха ранени, включително деца, при експлозия, причинена от изтичане на газ в центъра на малко градче близо до Рим днес, предаде ДПА. Инцидентът е станал в сградата на кметството на Рока ди Папа, на около 25 км югоизточно от Рим, близо до лятната папска резиденция „Кастел Гандолфо“. Експлозията частично е разрушила фасадата и е предизвикала пожар. Според италиански медии кметът Емануеле Крестини е сред ранените. Пострадалите деца са се намирали в детска градина в съседство с кметството, предава агенция АНСА, цитирана от БТА. Едно дете е тежко ранено, но животът му е вън от опасност, каза представител на местните здравни власти, който съобщи, че то е хоспитализирано заедно с възрастен, получил изгаряния при инцидента. Две други деца са заведени в болница от техните семейства, а шестима възрастни са получили медицинска помощ на място. Пожарната служба разпространи видео в туитър, показващо улицата пред кметството, обсипана с отломки. В изявление газовата компания „Италгаз“ обвини друга неназована компания за експлозията. Според нея изкопни работи до сградата на кметството са повредили подземните тръби, като са причинили изтичането на газ, отбелязва ДПА. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.10", "title": " Експлозия заради изтичане на газ в кметство край Рим (ВИДЕО И СНИМКИ)\t"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b6%d0%b5%d0%bb%d1%8f%d0%b7%d0%ba%d0%be%d0%b2-%d1%89%d0%b5-%d0%bd%d0%b0%d1%81%d1%82%d0%be%d1%8f%d0%b2%d0%b0%d0%bc%d0%b5-%d0%b7%d0%b0-%d0%bd%d0%be/", "text": "България и новоизбраните български евродепутати ще настояват за ново разглеждане, на първо четене, на законодателното предложение за отделните досиета на пакета „Мобилност I“. Това обяви министърът на транспорта, информационните технологии и съобщенията Росен Желязков на брифинг след среща с представители на превозвачите и новоизбраните български членове на Европейския парламент. „Направихме координационна среща по покана на Министерството на транспортна, информационните технологии и съобщенията, присъстваха почти всички евродепутати от новия ЕП. Някои не можаха да дойдат, но важното е, че се усети консенсусът на националната позиция по отношение на пакета „Мобилност I“, обясни Желязков. Той посочи, че в момента има институционална несигурност поради това, че двама от докладчиците на пакета вече не са членове на ЕП. „Настояваме отново да бъде разгледано на първо четене законодателното предложение по отделните досиета. Ще търсим подкрепата и на другите държави, с които имаме сходни виждания, като по този начин увеличим групата на единомислещите“, каза още транспортният министър. Той посочи, че в края на юли е поискана среща с новото председателство на парламента и транспортната комисия, ако към този момент има новоизбрани председатели. „Имаме пълно единодушие за тази триада от действия, която ще предприемем“, каза още Желязков.", "date": "2019.06.10", "title": " Министър Желязков: Ще настояваме за ново разглеждане на пакета „Мобилност“ в ЕП"}
{"url": "https://trud.bg/%d0%bf%d1%80%d0%b5%d0%b0%d1%81%d1%84%d0%b0%d0%bb%d1%82%d0%b8%d1%80%d0%b0%d1%82-%d1%86%d1%8f%d0%bb%d0%be%d1%81%d1%82%d0%bd%d0%be-%d1%83%d1%87%d0%b0%d1%81%d1%82%d1%8a%d1%86%d0%b8-%d0%be%d1%82-%d1%87/", "text": "Стартира цялостното преасфалтиране на участъци от четвъртокласни пътища край Велико Търново, където настилката бе нарушена и компрометирана. Кметът Даниел Панов провери хода на ремонтните дейности по отсечката между старопрестолния град и с. Леденик. Обхванати са няколко зони: от центъра на селото до края му в посока Старата столица, край депото за строителни отпадъци, при разклона с главния път за София. Предстои полагане на нова асфалтова настилка и на участъци от четвъртокласния път от Велико Търново до с. Шемшево, както и ремонт на пътя след с. Ресен към селата Паскалевец и Дъскот – в частта, която спада към територията на Великотърновска община. С планираните дейности съществено ще бъде подобрено експлоатационното състояние на гореописаните пътища, част от четвъртокласната мрежа. Финансирането бе осигурено от правителството. Със средства от общинския бюджет бяха преасфалтирани още две натоварени отсечки: от с. Арбанаси до разклона за Петропавловския манастир и от Килифарево до с. Плаково. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.10", "title": " Преасфалтират цялостно участъци от четвъртокласни пътища край Велико Търново"}
{"url": "https://trud.bg/%d0%bf%d1%80%d0%b8%d1%85%d0%be%d0%b4%d0%b8%d1%82%d0%b5-%d0%bd%d0%b0-%d1%85%d0%be%d1%82%d0%b5%d0%bb%d0%b8%d1%82%d0%b5-%d0%bd%d0%b0%d1%80%d0%b0%d1%81%d0%bd%d0%b0%d1%85%d0%b0-%d1%81-%d0%b1%d0%bb%d0%b8/", "text": "Броят на реализираните нощувки се увеличил със 7,6% Приходите на хотелите от нощувки през април нарастнали с близо 10% спрямо същия месец на миналата година и достигнали 51,7 млн. лв., обявиха от НСИ. Увеличавали се приходите както от българи – с 14,5%, така и от чужденци – с 6%. Броят на българите, отседнали в хотел през месеца, както и броят на реализираните от тях нощувки, нарастнали, но със значително по-бавни темпове от приходите на хотелите. Явно българите дават значително по-големи суми за да отидат на хотел за един уикенд, спрямо същия месец на миналата година. Това може да се дължи или на избор на хотели с повече звезди, или просто на вдигане на цените. Общият брой на нощувките във всички места за настаняване, регистрирани през април, е 962,7 хил., или със 7,6% повече от същия месец на миналата година, сочат данните на НСИ. Най-голямо увеличение на нощувките (с 12,3%) е отчетено в хотелите с 4 и 5 звезди. Броят на гостите в местата за настаняване през април се увеличил с 4,3% на годишна база и достигнал 450,7 хил. Нарастнали както българите, така и чужденците, съответно с 4,3% и 4,2%. Българите, отседнали в хотели, мотели или хижи през април, са 281,8 хил. като са останали средно за 2 нощувки, което е един дълъг уикенд. Чужденците пък са 168,9 хил. като са реализирали средно по 2,4 нощувки. 75,1% от тях са били в хотели с 4 и 5 звезди. През април в хотелите с 4 и 5 звезди са реализирани 77% от нощувките на чужденци и 36,9% от тези на българи. В местата за настаняване с 3 звезди са осъществени 15,1% от нощувките на чужденци и 31,7% – на българи, докато в тези с 1 и 2 звезди те са съответно 7,9 и 31,4%. Общата заетост на леглата в местата за настаняване през април е 22,9%, като се увеличил с 0,9 процентни пункта. Най-висока е заетостта на леглата в хотелите с 4 и 5 звезди – 26,6%, следват тези с 3 звезди – 23,8%, и с 1 и 2 звезди – 16,5%.", "date": "2019.06.10", "title": " Приходите на хотелите нараснали с близо 10%\t"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%bf%d0%b5%d1%82%d0%ba%d0%be%d0%b2%d0%b0-%d1%80%d1%83%d1%81%d0%ba%d0%b0%d1%82%d0%b0-%d1%84%d0%b5%d0%b4%d0%b5%d1%80%d0%b0%d1%86%d0%b8%d1%8f-%d0%b5/", "text": "Руската федерация е стратегически партньор на България в енергийния отрасъл. Уверена съм, че сътрудничеството ни в тази област е ключово за развитието на двустранните отношения. Това каза министърът на енергетиката Теменужка Петкова, която откри петото заседание на работната група по енергетика в състава на Междуправителствената българо-руска комисия за икономическо и научно-техническо сътрудничество, която се провежда в София, съобщиха от МЕ. В рамките на срещата България и Русия обсъдиха сътрудничеството помежду им в ядрената енергетика, в газовата и нефтената област, както и в електроенергетиката. Българската страна информира руските си партньори за основни моменти от разработената процедура за избор на стратегически инвеститор за АЕЦ „Белене“, която вече е публикувана в Официален вестник на ЕС. В процедурата е предоставена възможност за включване на големи консуматори – чрез договори за изкупуване на електроенергия или за придобиване на миноритарно участие в капитала на проектната компания. „Разглеждаме сериозно възможността за участие на „Росатом“ в проекта“, каза съпредседателят на работната група от руска страна – заместник-министърът на енергетиката Анатолий Яновский. Министър Петкова поясни, че срокът за подаване на заявления за участие от потенциалните инвеститори изтича в средата на м. август тази година. Българската и руската страна отбелязаха, че продължава реализацията на мерките, заложени в подписаната през 2017 г. Пътна карта за развитие на газопреносната инфраструктура на територията на нашата страна. Българската страна информира, че, след направените промени в Енергийната стратегия, в момента е в ход процес на разширяване на газопреносната инфраструктура на „Булгартрансгаз“ ЕАД от българо-турската до българо-сръбската граница. В рамките на работната група отново бе подчертано значението на проекта в контекста на перспективата за изграждане на газоразпределителен център на територията на България. Концепцията за газоразпределителен център предвижда доставки на газ от Руската федерация като един от източниците за захранването му.", "date": "2019.06.10", "title": " Министър Петкова: Руската федерация е наш стратегически партньор в енергийната област"}
{"url": "https://trud.bg/3000-%d0%b6%d0%b0%d0%bb%d0%b1%d0%b8-%d1%81%d1%80%d0%b5%d1%89%d1%83-%d1%84%d0%b8%d1%80%d0%bc%d0%b8-%d0%b7%d0%b0-%d0%b1%d1%8a%d1%80%d0%b7%d0%b8-%d0%ba%d1%80%d0%b5%d0%b4%d0%b8%d1%82%d0%b8/", "text": "Настоява за закон за частния фалит Над 3000 жалби срещу фирми за бързи кредити е получил за три години омбудсманът Мая Манолова. Според нея, при тези фирми няма ефективен контрол от държавата. Има неравноправни клаузи в договорите за бързи кредити, с които пряко се нарушават правата на потребителите, показват сигналите до Манолова. Oмбудсманът иска законодателни промени, които да ограничат таксите, дължимите суми да не се променят едностранно от фирмите и да не се изискват банкова гаранция или поръчител. Манолова настоява и да бъде приет Закон за частния фалит. „България е в топ пет по лоши кредити. Изискванията, които представят пред клиентите си фирмите за бързи кредити, са трудно изпълними или неизпълними. Имаме случай с така наречените „кредити за 1 лев”. Да, лихвата наистина е за 1 лв., но задължението да бъде сключен договор с гарант, докарва възнаградителната лихва до 130%”, заяви Манолова. По думите є все още има договори с празни полета, без погасителен план, задължение за подписване на запис на заповед. Тя спомена и за онлайн договори, при които клиентът няма пълна информация за условията за бързото кредитиране.", "date": "2019.06.10", "title": " 3000 жалби срещу фирми за бързи кредити"}
{"url": "https://trud.bg/%d0%b8%d0%b7%d1%82%d0%b5%d1%87%d0%b5-%d1%81%d1%80%d0%be%d0%ba%d1%8a%d1%82-%d0%b7%d0%b0-%d1%80%d0%b5%d0%b3%d0%b8%d1%81%d1%82%d1%80%d0%b8%d1%80%d0%b0%d0%bd%d0%b5-%d0%bd%d0%b0-%d0%ba%d0%b0%d0%bd%d0%b4/", "text": "Изтече срокът за регистриране на кандидати за лидер на консерваторите във Великобритания. Наследникът на Тереза Мей най-вероятно ще оглави и премиерския пост в страната. За фаворит е сочен бившият външен министър Борис Джонсън. Той обещава да блокира дължимите към Европейския съюз 44 млрд. евро, ако не бъде договорена по-добра сделка за брекзит.  Другият фаворит – бившият министър на правосъдието Майкъл Гоув, засега губи подкрепа, след като призна, че е употребявал кокаин. Името на новия премиер ще стане ясно в края на юли. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.10", "title": " Изтече срокът за регистриране на кандидати за лидер на консерваторите във Великобритания"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-419/", "text": "Газът поевтинява, животът поскъпва заради международното положение Цената на синьото гориво пада от юли, но ток, парно и топла вода се вдигат.             Трябва ли ми разрешение за ползване на неплатен годишен отпуск? Трудово-правна консултация на „Труд“.             Имаме много нови медикаменти за лечение на захарния диабет Българинът чака да се разболее и тогава тръгва по доктори, казва акад. проф. Ивона Даскалова, д.м.н., ръководител на катедра „Пневмология, фтизиатрия и ендокринология“-ВМА, в интервю за „Труд“.         Как се сменя системата? Назряло е да се учреди Граждански парламент на Република България, който да осъществи легитимната промяната – анализ на Радко Ханджиев.             Гласът Силует на победителят в „Гласът на България“ Атанас Кателиев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.10", "title": " Вижте акцентите в броя на вестник „Труд“ във вторник, 11 юни 2019"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d1%82%d0%b0%d0%bd%d0%b5%d0%b2%d0%b0-%d1%89%d0%b5-%d0%bd%d0%b0%d0%b4%d0%b3%d1%80%d0%b0%d0%b4%d0%b8%d0%bc-%d0%bd%d0%b0%d1%86%d0%b8%d0%be%d0%bd%d0%b0/", "text": "„В рамките на тази година ще актуализираме и надградим Национална информационна система за регистрация, идентификация, проследяване на движенията и контрол на здравния статус на животните ВетИС“. Това заяви министърът на земеделието, храните и горите Десислава Танева на заседание на Консултативния съвет по животновъдство, съобщават от министерството. По думите й, в момента в процес на изясняване са финансовите инструменти, за да се случи това. Министър Танева подчерта, че всички проверки, които установяват драстични разминавания относно регистрацията и идентификацията на животни, водят до създаване на неувереност в органите, които решават за субсидирането на сектора. Тя даде пример с проверка в животновъден обект, в който от 400 животни, които трябва да са налични са липсвали 314. „С ресурса, с който разполага Министерството, няма как да бъдат проверявани всички стопанства на място. На принципа на получени сигнали и на случаен принцип, тези проверки ще продължават, заедно с експерти от БАБХ“, категорична бе министър Танева. От началото на 2019 г. до 31 май включително идентифицирани и въведени в системата са 80 815 едри преживни животни, 209 099 дребни преживни животни, 40 317 свине, 1 681 еднокопитни и 208 370 пчелни семейства. Извършени са и пролетните профилактични прегледи на пчелните семейства. Срокът за това беше удължен до 31.05.2019 г., заради лошите метеорологични условия и информацията за тях е в процес на обобщаване. По време на днешното заседание бяха обсъдени и Изменения и допълнения на Наредба № 44 от 2006 г. за ветеринарномедицинските изисквания към животновъдните обекти, както и изготвянето на нов Закон за ветеринарномедицинската дейност. Следващото заседание на Консултативния съвет ще се проведе през месец юли. Тогава ще бъде представен и анализ на кампанията по директни плащания 2019 г. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.10", "title": " Министър Танева: Ще надградим Националната информационна системата за идентификация на животните"}
{"url": "https://trud.bg/%d1%82%d1%80%d1%8a%d0%bc%d0%bf-%d1%80%d0%b0%d0%b7%d0%ba%d1%80%d0%b8%d1%82%d0%b8%d0%ba%d1%83%d0%b2%d0%b0-%d1%84%d1%80%d0%b0%d0%bd%d1%86%d0%b8%d1%8f-%d0%b7%d0%b0-%d0%bd%d0%b5%d1%87%d0%b5%d1%81%d1%82/", "text": "Американският президент Доналд Тръмп разкритикува Франция за нечестни, според него, мита върху „страхотните“ американски вина, съобщава АФП, цитирана от БНР. Тръмп, който не употребява алкохол, заяви, че ще работи за по-широкото отваряне на европейските пазари за американското вино и отново обвини Франция в нечестни търговски бариери. По думите му, САЩ облагат с много малко френските вина, докато Франция, от своя страна, налага твърде големи ставки на американските. Той се зарече да предприеме стъпки за поправянето на тази несправедливост и добави, че американски производители се оплакват, че вината им достигат в Европа на „никаква цена“. Междувременно, Вашингтон и Брюксел се подготвят да започнат търговски преговори за намаляване на митата за индустриални продукти и премахване на заплахата от налагането на американски налози върху европейските автомобили. Представители на ЕС обаче многократно заявиха, че няма да обсъждат въпроси от селското стопанство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.10", "title": " Тръмп разкритикува Франция за нечестни мита върху американските вина"}
{"url": "https://trud.bg/%d1%82%d1%80%d1%8f%d0%b1%d0%b2%d0%b0-%d0%bb%d0%b8-%d0%bc%d0%b8-%d1%80%d0%b0%d0%b7%d1%80%d0%b5%d1%88%d0%b5%d0%bd%d0%b8%d0%b5-%d0%b7%d0%b0-%d0%bf%d0%be%d0%bb%d0%b7%d0%b2%d0%b0%d0%bd%d0%b5-%d0%bd%d0%b0/", "text": "Въпрос:  Здравейте! Работя като фризьор. Налага ми се да отсъствам от работа и реших да поискам от работодателя ми да ползвам неплатен отпуск. Той ми заяви, че в момента няма да ми разреши. Има ли право на това? Трябва ли ми разрешение от работодателя за ползване на неплатен годишен отпуск? Не следва ли само да го уведомя? В. Динев, гр. Созопол Отговор:  Работодателят, по искане на работника или служителя, може да му разреши ползването на неплатен отпуск. Тук трябва да обърнем внимание, че чл. 160 от Кодекса на труда предвижда правна възможност за ползването на неплатен отпуск, но той не е субективно право на работника или служителя и ползването му става с разрешение от работодателя. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.10", "title": " Трябва ли ми разрешение за ползване на неплатен годишен отпуск?"}
{"url": "https://trud.bg/%d0%b6%d0%b8%d1%82%d0%b5%d0%bb%d0%b8-%d0%bd%d0%b0-%d0%b1%d0%be%d0%b6%d1%83%d1%80%d0%b8%d1%89%d0%b5-%d0%bf%d1%80%d0%be%d1%82%d0%b5%d1%81%d1%82%d0%b8%d1%80%d0%b0%d1%85%d0%b0-%d0%b2-%d0%bf%d0%be%d0%b4/", "text": "Жители на Божурище излязоха на протест в защита на арестувания кмет Георги Димов, информира  . Той беше задържан преди около две седмици за престъпление по служба. Според обвинението той е продал общински имоти на цени в пъти под пазарните. Протестиращите хора в Божурище поискаха освобождаването му. Хората скандираха „Искаме си кмета!“. Техният протест продължи повече от час и половина, като те бяха затворил за движение главен път. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.10", "title": " Жители на Божурище протестираха в подкрепа на кмета"}
{"url": "https://trud.bg/%d0%b8%d0%b3%d0%be%d1%80-%d0%b4%d0%be%d0%b4%d0%be%d0%bd-%d0%b7%d0%b0%d1%8f%d0%b2%d0%b8-%d1%87%d0%b5-%d0%bd%d1%8f%d0%bc%d0%b0-%d0%b4%d0%b0-%d0%bf%d0%be%d0%b4%d0%b0%d0%b2%d0%b0-%d0%be%d1%81%d1%82%d0%b0/", "text": "Президентът на Молдова Игор Додон заяви, че няма да подава оставка. Опозиционната Демократическа партия покани на преговори Социалистическата партия и блока „Сега“, които сформираха кабинет в събота, въпреки че обяви, че не признава правителството. По нареждане на кабинета от длъжност е освободен началникът на полицейските сили в Молдова. Международната общност отново прикани към сдържаност и преговори между всички политически сили, информира  Игор Додон, когото конституционният съд отстрани от власт, говори с дипломати от над 30 държави, благодари им за признаването на легитимността на кабинета на Майа Санду и обяви, че няма да подава оставка. Додон очерта три сценария – първият – активизиране на всички институции, което да осигури плавен преход на властта, вторият – Демократическата партия да не признава действията на правителството и парламента. Ситуацията в Молдова остава сложна – страната има правителство – коалиция между политическия блок „Сега“, в който влизат няколко формации с проевропейска ориентация, и Социалистическата партия, подкрепяна от Додон. За премиер е избрана Майа Санду – лидер на Партията на действието и солидарността, част от блока „Сега“. В опозиция е Демократическата партия на олигарха Владимир Плахотнюк, която управляваше Молдова до изборите през февруари, които не излъчиха ясен победител. По време на вчерашните протести говори назначеният за временен президент и бивш премиер на страната от Демократическата партия – Павел Филип. Засега надеждите са политическата криза да се реши с преговори между коалиционния кабинет и опозицията. А според анализатори ситуацията в Молдова е истински прецедент, защото е успяла да обедини САЩ и Русия. Представителите и на двете страни признават правителството на Майа Санду, нещо повече – Москва изрази готовност да работи с него. Дипломат номер 1 на ЕС – Федрика Могерини, прикани към спазване на върховенството на закона. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.10", "title": " Игор Додон заяви, че няма да подава оставка"}
{"url": "https://trud.bg/%d0%b2-%d1%82%d1%83%d1%80%d1%86%d0%b8%d1%8f-%d1%85%d0%b2%d0%b0%d0%bd%d0%b0%d1%85%d0%b0-980-%d1%81%d1%82%d1%80%d1%8a%d0%ba%d0%b0-%d0%b8%d0%bd%d0%b4%d0%b8%d0%b9%d1%81%d0%ba%d0%b8-%d0%ba%d0%be%d0%bd/", "text": "Турската полиция задържа 980 стръка индийски коноп, и общо 90 кг хероин при отделни операции. Били са задържани ТИР и лек автомобил с чужда регистрация. Задържани са 6 души, единият от тях е от български произход, съобщават турски медии, цитирани от  49-годишният шофьор с инициали Д. А. Г. е бил задържан, след като под седалката на управлявания от него автомобил са били открити 20 кг хероин. Те са били укрити в кутии от дезодоранти. Автомобилът е тръгнал от Холандия, преминал е и през България, и е влязъл в Турция. Операциите са били извършени в периода 29 май – 6 юни в три квартала в града. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.10", "title": " В Турция хванаха 980 стръка индийски коноп и 90 кг хероин, сред задържаните е и българин"}
{"url": "https://trud.bg/%d0%bc%d1%80%d1%80%d0%b1-%d0%ba%d0%b0%d0%b7%d0%b0-%d0%ba%d0%be%d0%b8-%d1%81%d0%b0-%d0%bd%d0%b0%d0%b9-%d1%87%d0%b5%d1%81%d1%82%d0%b8%d1%82%d0%b5-%d0%bd%d0%b5%d1%80%d0%b5%d0%b4%d0%bd%d0%be%d1%81%d1%82/", "text": "Залагане на неправомерни критерии за подбор, методика или показатели за възлагане са най-често констатираните нарушения при подготовка и провеждане на процедури за избор на изпълнители по обществени поръчки по проекти, финансирани със средства от Оперативна програма „Региони в растеж“ 2014-2020. Пропуските се допускат основно при административната подготовка на тръжната документация, съобщиха от МРРБ. До момента са установени пропуски и са регистрирани общо 863 нередности, като текущо приспаднатите суми по програмата към 10.06.2019 г. са в размер на 22,6 млн. лв. По наложените корекции от страна на бенефициентите са инициирани 559 съдебни административни производства. До този момента с влязло в сила решение на съда в полза на Министерството на регионалното развитие и благоустройството са завършили 131 от тях. 7 дела са в полза на жалбоподателя. Финансови корекции за същите нарушения са наложени и на Столична община като към днешна дата приспаднатата сума е в размер на около 1,6 млн. лв. Основна функция по контрол на Управляващия орган на ОП „Региони в растеж“ е да следи за правилното разходване на средствата от европейската солидарност, за които е отговорен. В изпълнение на задълженията си за гарантиране на прозрачното, законосъобразно и равнопоставено прилагане на правилата и нормите при усвояването на европейски средства Управляващият орган извършва проверки на възлаганите от бенефициентите обществени поръчки. Чрез механизма за налагане на финансови корекции в резултат от установени нарушения се цели да не се допусне извършването на разход, който е незаконосъобразен. Финансовите корекции са и инструментът, с който може да се отстрани пропуск в бюджета, причинен от допусната грешка.", "date": "2019.06.10", "title": " МРРБ каза кои са най-честите нередности при проектите по програма „Региони в растеж“"}
{"url": "https://trud.bg/%d0%b2-%d0%b1%d0%b0%d0%bd%d1%81%d0%ba%d0%be-%d1%83%d1%87%d0%b0%d1%82-%d1%82%d1%83%d1%80%d0%b8%d1%81%d1%82%d0%b8%d1%82%d0%b5-%d0%bd%d0%b0-%d0%b7%d0%b0%d0%bd%d0%b0%d1%8f%d1%82%d0%b8/", "text": "В Банско ще забавляват туристите през лятото с различни занимания, но едно от най-атрактивните, което привлича чуждестранни и наши туристи е демонстрацията на местните занаяти и традиции. Така, който не знае какво значи бушле, разбой, шушони и как се везе, то в Банско може да научи. За поредна година Общината се е погрижила да впечатли своите жители и гости не само с модерна инфраструктура, но и с живи традиции. От юли до септември всеки може да се докосне до старите бански занаяти – Ларгото пред Посетителския информационен център се превръща в работилница, където местните майстори ще показват своите умения. Още на 5-и юни програмата започва с дърворезба. Показно ще се демонстрира и как се прави така нареченото бушле.", "date": "2019.06.10", "title": " В Банско учат туристите на занаяти"}
{"url": "https://trud.bg/%d0%b8%d0%ba%d0%be%d0%bd%d0%be%d0%bc%d0%b8%d1%81%d1%82%d1%8a%d1%82-%d0%b3%d0%b5%d0%be%d1%80%d0%b3%d0%b8-%d0%b3%d0%b0%d0%bd%d0%b5%d0%b2-%d0%bd%d1%8f%d0%bc%d0%b0-%d0%b3%d0%b0%d1%80%d0%b0%d0%bd%d1%86/", "text": "„Да намалим ДДС на всичко, да го свалим до минималното допустимо ниво в ЕС, което е 15%. 3 милиарда излишък имаме, да върнем парите на хората“, призова икономистът Георги Ганев пред  . След изборите за евродепутати, ДПС и БСП излязоха с идеи за намаляване на данък добавена стойност (ДДС) върху някои стоки. Ако се намали ДДС на отделни стоки, това едва ли ще намали приходите до такава степен, че да стане проблем за българския бюджет, така както е структуриран, смята икономистът. По думите му големият въпрос е какъв ще бъде ефектът от това. Георги Ганев обясни, че няма гаранция, че с намаляването на ДДС на храните, лекарствата, книгите, цените ще станат по-евтини. Според него тази промяна ще засегне и ще се отрази осезаемо само на най-скъпите стоки. По думите му всеки, който предлага нещо такова, трябва да направи едни прости сметки, да проучи статистическите данни, да се направи една по-сложна оценка, за да се види как ще се развие това във времето. Той каза още, че спадането на ставката на ДДС може да доведе дори до покачване на цените. По думите му трябва да се направи едно по-комплексно проучване, което да покаже как ще се отрази това на хората и потреблението. Партиите имат нужда от пари, категоричен беше икономистът за предложението да се намалят субсидиите. „Много скъпо нещо в съвременния свят е една партия да достигне с послания до всички граждани и особено до своите гласоподаватели. Трябва да има финансиране, ако не е от всички ни заедно като общо дело, тогава познайте кой ще ги финансира“, отбеляза Георги Ганев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.10", "title": " Икономистът Георги Ганев: Няма гаранция, че с намаляването на ДДС на стоките, цените ще станат по-евтини"}
{"url": "https://trud.bg/%d1%81%d1%82%d0%b0%d1%80%d1%82%d0%b8%d1%80%d0%b0-%d0%bc%d0%b5%d0%b6%d0%b4%d1%83%d0%bd%d0%b0%d1%80%d0%be%d0%b4%d0%b5%d0%bd-3d-%d0%b0%d1%80%d1%82-%d1%84%d0%b5%d1%81%d1%82%d0%b8%d0%b2%d0%b0%d0%bb-%d0%b2/", "text": "Стартира десетдневният Международния 3D арт фестивал в Благоевград.  Утвърдени творци вече започнаха работа по изрисуване на картините върху стената на казармата по ул. „14 полк“. За тях се използва специална фасадна боя, а самите изображения са тематично свързани с историята на града. Проектът се финансира по Фонд „Култура“ към Община Благоевград, съобщиха от местната администрация. 3D уличното изкуство, познато още като паважно, теренно, анаморфично, е художествен стил, създаващ оптична илюзия, която се получава от наблюдението от една единствена гледна точка. Използвайки анаморфозата, художниците създават изображения, които изглеждат триизмерни, а получените произведения на изкуството дотолкова създават илюзия за реалност, че застанал човек до тях изглежда наистина погълнат от изображението. 3D изкуството е мощна платформа за достигане на обществено любопитство и интерес, буди нови различни емоции, отваря духа и обединява хората в името на нещо ново, като създава свят, в който главната идея е не само изкуството да присъства в живота на хората, но и да ги провокира да станат участници в самото изкуство.", "date": "2019.06.10", "title": " Стартира Международен 3D арт фестивал в Благоевград"}
{"url": "https://trud.bg/%d0%b4%d0%b5%d1%81%d0%b5%d1%82%d0%ba%d0%b8-%d1%81%d0%b0-%d0%b0%d1%80%d0%b5%d1%81%d1%82%d1%83%d0%b2%d0%b0%d0%bd%d0%b8-%d0%bf%d1%80%d0%b8-%d0%b4%d0%b5%d0%bc%d0%be%d0%bd%d1%81%d1%82%d1%80%d0%b0%d1%86/", "text": "Десетки задържани при  . Пекин заяви днес, че ще продължи твърдо да подкрепя спорния законопроект на властите на Хонконг, който разрешава екстрадициите към континентален Китай, въпреки вчерашните масови опозиционни протести, информира  Според Пекин, този закон ще запълни юридическата празнота и ще позволи Хонгконг повече да не служи за убежище на престъпници. По време на демонстрациите се стигна до множество сблъсъци. Арестуваните са десетки. Опозицията призовава за нови протести и стачки в сряда, когато местният парламент ще разглежда проектозакона. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.10", "title": " Десетки са арестувани при демонстрациите в Хонконг"}
