{"url": "https://trud.bg/%d0%b1%d0%be%d0%b9-%d0%bc%d0%b5%d0%b6%d0%b4%d1%83-%d0%b4%d0%b5%d1%86%d0%b0-%d0%b2-%d1%81%d0%be%d1%84%d0%b8%d1%8f-%d0%bf%d1%80%d0%b0%d1%82%d0%b8-11-%d0%b3%d0%be%d0%b4%d0%b8%d1%88%d0%b5%d0%bd-%d0%b2/", "text": "11-годишно момче е в „Пирогов” след бой между деца на бул. „Владимир Вазов” в посока кв. „Левски В” в София, предаде „ „. Спорът е възникнал към 18 часа, а 10 минути по-късно на мястото е пристигнала линейка, разказват очевидци. Момчето е прието с контузия на главата. Лекарите се съмняват за комоцио и контузия за прешлените на врата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.19", "title": " Бой между деца в София прати 11-годишен в „Пирогов“"}
{"url": "https://trud.bg/%d0%ba%d0%b8%d1%80%d0%b8%d0%bb-%d0%b4%d0%be%d0%bc%d1%83%d1%81%d1%87%d0%b8%d0%b5%d0%b2-%d0%b5-%d0%bf%d0%be%d1%87%d0%b5%d1%82%d0%b5%d0%bd-%d0%b3%d1%80%d0%b0%d0%b6%d0%b4%d0%b0%d0%bd%d0%b8%d0%bd-%d0%bd/", "text": "Главният изпълнителен директор на българската фармацевтична компания “Хювефарма” Кирил Домусчиев получи признание от управата на американския щат Небраска заради инвестициите, които прави там и работните места, които създава. Държавният секретар на щата е връчил на председателя на КРИБ грамота, с която го прави почетен гражданин на Небраска, с всички права и привилегии, които дава тази титла. “В нормалните държави хората уважават инвеститорите”, коментира признанието Домусчиев във социалните мрежи. Това не е първото американско отличие, които Домусчиев и “Хювефарма” получават. В края на миналата година кметът на Сейнт Луис, щата Мисури, връчи приза “Бизнес на годината” на българската компания.", "date": "2019.06.19", "title": " Кирил Домусчиев е почетен гражданин на Небраска"}
{"url": "https://trud.bg/fibank-%d0%bf%d1%80%d0%be%d0%b2%d0%b5%d0%b4%d0%b5-%d0%be%d0%b1%d1%89%d0%be-%d1%81%d1%8a%d0%b1%d1%80%d0%b0%d0%bd%d0%b8%d0%b5-%d0%bd%d0%b0-%d0%b0%d0%ba%d1%86%d0%b8%d0%be%d0%bd%d0%b5%d1%80%d0%b8%d1%82-2/", "text": "На 19 юни 2019 г. в “София Хотел Балкан” се проведе редовно общо събрание на акционерите на Fibank (Първа инвестиционна банка). На събранието присъстваха г-н Неделчо Неделчев – Главен изпълнителен директор (CEO) на банката и изпълнителните директори: г-н Светозар Попов, г-жа Севдалина Василева, г-н Чавдар Златев, и г-н Живко Тодоров – Главен финансов директор (CFO). Ръководството на Fibank представи пред присъстващите акционери доклад за дейността и финансовите резултати на банката за 2018 г. Активите на Fibank достигат 9.587 млрд. лв. в края на 2018 г., като нарастват с 666 млн. лв. или 7,46%. Основен принос за увеличението на активите през годината имат кредитите и авансите. Отпуснатите кредити от банката към фирмите се увеличават за изминалата година с 11%. През 2018 г. кредитите към малки и средни предприятия нарастват с 16,7%. Брутният портфейл от кредити на физически лица се увеличава с 12%. При ипотечни кредити ръстът е с 18,3% за изминалата година, а потребителското кредитиране бележи ръст от 19,9%. Същевременно банката остава една от най-предпочитаните от населението за спестяване. Възвръщаемостта на капитала (след данъци) е 19,24%.  Нетната печалба за 2018 г. се увеличава с 85,9% като достига до 171.5 млн. лв. Акционерите на банката гласуваха тя да не бъде изплащана като дивидент, както и да не бъдат извършвани други отчисления от печалбата на банката с цел включването й в базовия собствен капитал от първи ред. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.19", "title": " Fibank проведе общо събрание на акционерите"}
{"url": "https://trud.bg/%d0%b4%d0%b5%d1%86%d0%b0%d1%82%d0%b0-%d0%be%d1%82-%d0%bc%d0%bd%d0%be%d0%b3%d0%be%d1%82%d0%be%d1%87%d0%b8%d0%b5-%d0%b3%d0%be%d1%81%d1%82%d1%83%d0%b2%d0%b0%d1%85%d0%b0-%d0%bd%d0%b0-%d0%b3%d0%be/", "text": "Продължават летните занимания с деца, организирани от експерти на Североизточното държавно предприятие и Природен парк „Шуменско плато“. Малчугани от най-голямата занималня „Многоточие“ в Шумен гостуваха на горските педагози, за да научат повече за гората и нейните обитатели. „Вече разпознаваме габър, бук, клен, глог, дрян … Знаем как да пазим гората от пожар и как се възстановява тя. Играхме много и се забавлявахме. Благодарим на Светла, Таня и Алекс! И пак ще дойдем“, написаха в социалните мрежи преподавателите от „Многоточие“. Според ръководителката на школата Донка Иванова, Горската педагогика е изключително добър начин децата да учат забавлявайки се. В петък малчугани от същата занималня ще посетят Астрономическата обсерватория на Шуменското плато и ще разгледат Летния център на парка. Така ще имат възможност да научат още любопитни неща, дори да видят част от обитателите на пещерата „Бисерна“, която в момента е затворена за посетители, защото прилепите отглеждат малките си. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.19", "title": " Децата от „Многоточие“ гостуваха на горски педагози"}
{"url": "https://trud.bg/%d0%b7%d0%b0%d0%b2%d1%8a%d1%80%d1%88%d0%b8-%d0%be%d1%81%d0%bd%d0%be%d0%b2%d0%bd%d0%b8%d1%8f%d1%82-%d1%80%d0%b5%d0%bc%d0%be%d0%bd%d1%82-%d0%bd%d0%b0-%d0%bc%d0%be%d1%81%d1%82%d0%b0-%d0%bc%d0%b5%d0%b6/", "text": "Завърши основният ремонт на моста над р. Елишин, който е част от пътя между великотърновските села Велчево и Плаково. Укрепени са основите и колоните, подменени са парапетите и предпазните съоръжения, положена е нова асфалтова настилка. Пътната отсечка вече е отворена за движение. Продължават реконструкцията на моста над р. Белица, част от четвъртокласния път между Килифарево и с. Плаково. Прогнозните планове са дейностите да приключат през летния сезон. Докато основният ремонт е в ход, движението се осъществява по следния обходен маршрут: Килифарево – път II-55 /Велико Търново – Гурково/ – с. Нацовци – с. Големаните – с. Плаково /двупосочно/. По това трасе пътува и автобусната линия между Велико Търново и с. Плаково. Основните ремонти на двете мостови съоръжения са по проекти на Община Велико Търново, финансирани със средства от Междуведомствената комисия за възстановяване и подпомагане. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.19", "title": " Завърши основният ремонт на моста между селата Велчево и Плаково"}
{"url": "https://trud.bg/%d0%ba%d0%be%d0%b1%d1%80%d0%b0%d1%82%d0%b0-%d0%b5-%d0%b8%d0%b7%d0%b2%d1%8a%d0%bd-%d1%81%d0%bc%d0%b5%d1%82%d0%ba%d0%b8%d1%82%d0%b5-%d0%bd%d0%b0-%d1%84%d1%8e%d1%80%d0%b8/", "text": "Кубрат Пулев изрази готовност да се бие с Тайсън Фюри, след като получи шанс да претендира за титлата на Международната боксова федерация (IBF). Британските медии обявиха сблъсъка между двамата за почти сигурен още в рамките на тази година, тъй като очакваха промоутърът Боб Аръм да сблъска двете си звезди в тежка категория. Ветеранът в професията обаче иска да изправи Краля на циганите срещу шампиона на Световния боксов съвет (WBC) Дионтей Уайлдър. Двамата завършиха наравно в края на миналата година, с което американецът запази пояса си.  „В началото си мислех, че на Фюри ще му трябват поне два мача преди отново да се бие за титлата, но сега смятам, че е готов – заяви Аръм. – Свършихме страхотна работа с мача с Том Шварц и мисля, че Тайсън вече има необходимия имидж да се изправи срещу Уайлдър. Той е най-вълнуващият боксьор от Мохамед Али насам. Няма нужда да губим повече време с междинни мачове. Пък и видяхте какво стана с Антъни Джошуа срещу Анди Руис.“  Аръм се надява да убеди Уайлдър да се бие с Фюри още тази година. През май Дионтей нокаутира сънародника си Доминик Бризийл, а през септември ще се бие за втори път с Луис Ортис (Куба).", "date": "2019.06.19", "title": " Кобрата е извън сметките на Фюри"}
{"url": "https://trud.bg/%d0%b6%d0%b5%d0%bd%d0%b0-%d0%bf%d0%b0%d0%b4%d0%bd%d0%b0-%d1%81-%d0%ba%d0%be%d0%bb%d0%b0%d1%82%d0%b0-%d1%81%d0%b8-%d0%b2-%d1%80%d0%b5%d0%ba%d0%b0-%d0%b8%d1%81%d0%ba%d1%8a%d1%80-%d0%b8-%d0%b7%d0%b0/", "text": "Жена падна с колата си в река „Искър“, съобщи „Канал 3“, позовавайки се на информация от МВР. Инцидентът се случил на паркинг на пътя Своге-Лакатник преди минути. Жената тръгнала да излиза от паркинга, но вместо назад, тръгнала напред, паднала в река Искър и починала. От полицията нямат данни за други пострадали. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.19", "title": " Жена падна с колата си в река Искър и загина"}
{"url": "https://trud.bg/%d0%b2%d1%81%d1%81-%d0%be%d1%82%d1%81%d1%82%d1%80%d0%b0%d0%bd%d0%b8-%d0%be%d1%82-%d0%b4%d0%bb%d1%8a%d0%b6%d0%bd%d0%be%d1%81%d1%82-%d0%bf%d1%80%d0%be%d0%ba%d1%83%d1%80%d0%be%d1%80%d0%b0-%d0%be%d1%82/", "text": "Прокурорската колегия на Висшия съдебен съвет   на Република България отстрани временно от длъжност Христо Огнянов Белстойнев от длъжността „прокурор“ в Районна прокуратура – Самоков до приключване на воденото срещу него наказателно производство по ДП № 215/2019 г, по описа на Следствения отдел при Софийска градска прокуратура, пр. пр. № 11367/2019 г. по описа на СГП, отдел „Специализиран“. Това съобщиха от пресслужбата на ВСС. Предложението от главния прокурор е във връзка с привличането на прокурор Белстойнев като   от общ характер по чл. 131, ал.1, т.12, вр. чл.130, ал.1 от НК, за това че на 12.06.2019 г. за времето от 14,30 до 15,00 часа в гр. Самоков, на ул. „Бачо Киро“ по хулигански подбуди причинил лека телесна повреда на Д. Г. Г. Искането на главния прокурор е обосновано от необходимостта от извършване на процесуално следствени действия в гр. Самоков и служебното положение на обвиняемия Белстойнев – прокурор в Районна прокуратура – Самоков, което би могло да попречи на разследването. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.19", "title": " ВСС отстрани временно от длъжност прокурора от Самоков, набил свидетелка"}
{"url": "https://trud.bg/%d0%bd%d0%b0%d0%bd%d1%81%d0%b8-%d0%bf%d0%b5%d0%bb%d0%be%d1%81%d0%b8-%d1%89%d0%b5-%d0%b7%d0%b0%d0%bf%d0%be%d1%87%d0%bd%d0%b5%d0%bc-%d0%b8%d0%bc%d0%bf%d0%b8%d0%b9%d1%87%d0%bc%d1%8a%d0%bd%d1%82-%d0%bd/", "text": "Председателят на Камарата на представителите на Съединените щати Нанси Пелоси заяви в сряда, че ако разследванията, провеждани от демократите, установят, че има някакви нарушения от името на президента Доналд Тръмп, Конгресът ще трябва да започне процедура за импийчмънт. „Ако има доказателства, трябва да имаме импийчмънт“, посочи Пелоси пред репортер, който попита дали има алтернативен начин за порицание на президента. По-рано този месец Нанси Пелоси заяви, че Камарата на демократите „не е дори близо“ да подкрепи започването на процедура за импийчмънт срещу Доналд Тръмп. Твърди се, че тя също така е отхвърлила искането на конгресмена Джери Надлер, председател на юридическата комисия в Камарата на представителите, да се започне процедура за импийчмънт, като вместо това тя е заявила, че би искала да види Тръмп в затвора. Коментирайки други теми, Нанси Пелоси каза, че последното нещо, от което страната се нуждае, е Доналд Тръмп да заплашва председателя на Федералния резерв. Тя се позова на отправени вчера от самият президент намеци, че ще бъдат търсени възможности отстраняване по непригодност на Джером Пауъл след днешното решение Фед за лихвените ставки. „Да видим какво ще направи той (Джереми Пауъл) на предстоящото заседание“, посочи снощи Тръмп пред репортери, когато беше попитан за предишни информации, че Белият дом обмисля промяна на водачеството на централната банка на САЩ. Според агенция Блумбърг, Белият дом е проучвал възможността да понижи Джером Пауъл до управител в рамките на Фед и да назначи на негово място нов председател. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.19", "title": " Нанси Пелоси: Ще започнем импийчмънт на Тръмп, ако бъдат открити нарушения"}
{"url": "https://trud.bg/%d0%be%d1%82%d0%ba%d1%80%d0%b0%d0%b4%d0%bd%d0%b0%d1%85%d0%b0-%d1%81%d1%82%d0%b0%d1%82%d1%83%d1%8f-%d0%bd%d0%b0-%d0%bc%d0%b5%d1%80%d0%b8%d0%bb%d0%b8%d0%bd-%d0%bc%d0%be%d0%bd%d1%80%d0%be-%d0%b2-%d1%85/", "text": "Статуя на Мерилин Монро в прословутата поза с развята бяла рокля изчезна от Холивуд и полицията в Лос Анджелис разследва случая, съобщи АФП. Свидетел е видял мъж да се качва върху инсталацията „Дамите на Холивуд“ в началото на Алеята на славата и да отрязва с трион статуята. Изображението на Мерилин Монро от сцената над отдушника на метрото от филма „Проклетите седем години“ беше на върха й. Полицаите са взели отпечатъци, но задържан още няма. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.19", "title": " Откраднаха статуя на Мерилин Монро в Холивуд (СНИМКИ и ВИДЕО)"}
{"url": "https://trud.bg/%d0%b6%d0%b8%d0%b2%d0%b5%d0%b5%d0%bc-%d0%bd%d0%b0-56-%d0%be%d1%82-%d1%81%d1%80%d0%b5%d0%b4%d0%bd%d0%b8%d1%8f-%d0%b5%d0%b2%d1%80%d0%be%d0%bf%d0%b5%d0%b5%d1%86/", "text": "В Гърция обедняват, но пак са по-добре от повечето българи На челните позиции са Люксембург и Германия Жизненият стандарт на българина е 56% от този на средния европеец, показват данните на Евростат. По този показател България драматично изостава от развитите страни в ЕС. За да определи жизнения стандарт Евростат използва показателя за действително индивидуално потребление (AIC), който е мярка за материалното благосъстояние на домакинствата. По този показател България е на последно място в ЕС като ние потребяваме с 44% по-малко от средния европеец. През годините леко се доближаваме до начина на живот в по-богатите страни, но промените у нас стават много бавно. За четири години жизненият ни стандарт е нараснал от 53% на 56% от средното ниво за ЕС. В същото време условията за живот в Румъния се подобряват много по-бързо и стандартът там е нараснал от 58% на 70% от средното за ЕС ниво. Именно Румъния най-бързо догонва богатите страни в ЕС. Най-близо до нас е Хърватия, където действителното индивидуално потребление е 63% от средното в ЕС. След това са Унгария и Румъния съответно с 64% и 70%. В 10 държави от ЕС живеят по-охолно от средния европеец. Най-добре са в Люксембург, Германия и Австрия, където действителното потребление на човек е съответно с 32%, 21% и 16% по-високо от средното за страните от ЕС. Веднага след тях са Дания (14% над средното за ЕС), Великобритания (+13%), Холандия (+12%), Финландия (+12%) и Белгия (+11%). „Клубът на богатите“ страни се допълва от Швеция (+9%) и Франция (+7%). Оказва се, че във Великобритания, Холандия и Финландия живеят два пъти по-добре от средния българин като ниво на потребление на храна, дрехи, коли, жилища, почивки, образование, здравеопазване, посещение на културни мероприятия и т.н. По БВП на човек от населението отново сме на последно място. БВП на човек у нас е само 50% от средното ниво в ЕС, докато в Люксембург е 254%.", "date": "2019.06.19", "title": " Живеем на 56% от средния европеец\t"}
{"url": "https://trud.bg/%d0%bc%d0%b2%d0%bd%d1%80-%d0%bd%d0%b0-%d1%80%d1%83%d1%81%d0%b8%d1%8f-%d0%bd%d0%b5%d0%be%d1%81%d0%bd%d0%be%d0%b2%d0%b0%d1%82%d0%b5%d0%bb%d0%bd%d0%b8-%d1%81%d0%b0-%d0%be%d0%b1%d0%b2%d0%b8%d0%bd%d0%b5/", "text": "Твърденията, изразени от Съвместната следствена група (ССГ) относно   на руски военнослужещи в катастрофата на малайзийския самолет в Украйна през юли 2014 г., са неоснователни обвинения. Това се посочва в изявление, публикувано в сряда от Министерството на външните работи на Руската федерация, цитиран от  „Изявленията, изразени от ССГ по време на пресконференция на 19 юни за предполагаемото участие на руски военнослужещи в катастрофата на малайзийския „Боинг МН17″, не могат да причинят нищо друго, освен съжаление,“ подчертаха от руското МВнР. „За пореден път срещу руската страна се повдигат абсолютно голословни обвинения с цел да дискредитира Руската федерация в очите на международната общност.“ Както и при предишните пресконференции на ССГ, подчертаха от министерството на външните работи, и този път „не бяха демонстрирани конкретни доказателства в подкрепа на такива незаконни изявления“. „Очевидно е, че ССГ продължава да бъде ограничена до не съвсем разбираеми аргументи, формулирани включително с подкрепата на съмнителни източници на информация,“ се казва от руското външно министерство. „В същото време данните, предоставени на разследването от руската страна, все още са упорито игнорирани.“ Министерството решително отхвърли обвиненията на групата, че Руската федерация отказва да сътрудничи напълно. „От първия ден на трагедията Руската федерация е във висша степен заинтересована от установяването на истината и е готова да окаже пълно съдействие на разследването“, подчертаха от Министерството на външните работи. „Русия активно сътрудничи с Холандия и предостави цялата налична информация за катастрофата на MН17.“ „В рамките на тази работа, руските специализирани агенции са извършили огромно количество безпрецедентна работа“, обясниха от министерството. „От разсекретяване на данни за руската военна техника и провеждане на комплексен експеримент от страна на“ Алмаз-Антей „, за предаване на първични радарни данни и документация, удостоверяваща идентичността на украинската ракета, която свали малайзийския „Боинг“, както и високоточни прегледи, доказващи фалшифицираните видео материали, на които ССГ разчита в своите заключения. “ В допълнение, припомнят от Министерството на външните работи, Русия първоначално предложи да работят заедно. „Вместо това, международните следователи отстраниха Москва от пълноправно участие в ССГ, като придадоха на руските усилия само малка роля“, се казва в изявлението. „Те направиха Украйна пълноправен член на ССГ, давайки й възможност да подбира доказателства и да свали от себе си отговорността да не затвори своето въздушно пространство. “ При тези обстоятелства руската страна продължава да повдига справедливи въпроси относно качеството на работата на групата. „Всичко това потвърждава опасенията, които сме изразили и по-рано за пристрастието и едностранчивостта на провежданото разследване“, заявиха от отдела. Независимо от това, Руската федерация „ще продължи да съдейства на разследването, за да се установи истината за смъртта на пътниците от полет MН17, а истинските извършители на инцидента да бъдат справедливо наказани“, казват от Руското външно министерство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.19", "title": " МВнР на Русия: Неоснователни са обвиненията за свалянето на малайзийския самолет в Украйна"}
{"url": "https://trud.bg/%d0%b1%d0%b8%d0%b2%d1%88%d0%b8-%d1%88%d0%b5%d1%84%d0%be%d0%b2%d0%b5-%d0%bd%d0%b0-%d0%b0%d0%bf%d0%b8-%d0%bd%d0%b0-%d1%81%d1%8a%d0%b4-%d0%b7%d0%b0-%d0%bc%d0%b0%d1%80%d0%b8%d1%86%d0%b0/", "text": "Софийската градска прокуратура внесе обвинителен акт срещу двамата бивши шефове на Агенция “Пътна инфраструктура” (АПИ) Лазар Лазаров и члена на Управителния съвет Илияна Захариева. Тримата са подведени под отговорност за щети от 30 813 647 лв. Приключилото дело е за допълнително изграждане на отводняване на участък на вече готовата магистрала “Марица” през 2014 и 2015 г. Според прокуратурата основният договор с фирмата изпълнител е включвал и въпросното съоръжение. Шефовете от АПИ са обвинени в безстопанственост в особено големи размери. Като председател на УС Лазаров може да получи до 12 г. затвор, а като членове Атанасов и Захариева – до 10 г. зад решетките. Същите трима и още три длъжностни лица от АПИ бяха обвинени през декември м.г. и за падналата конструкция на осветлението в тунел “Ечемишка” на магистрала “Хемус”. При инцидента загина пътничка в автомобил.", "date": "2019.06.19", "title": " Бивши шефове на АПИ на съд за „Марица” (обзор)\t"}
{"url": "https://trud.bg/%d0%be%d1%87%d0%b0%d0%ba%d0%b2%d0%b0-%d0%bd%d0%b8-%d1%82%d0%be%d0%bf%d1%8a%d0%bb-%d1%87%d0%b5%d1%82%d0%b2%d1%8a%d1%80%d1%82%d1%8a%d0%ba-%d0%bc%d0%b0%d0%ba%d1%81%d0%b8%d0%bc%d0%b0%d0%bb%d0%bd%d0%b8/", "text": "През нощта на отделни места ще има краткотрайни валежи. До сутринта облачността ще намалее и утре ще е предимно слънчево. В следобедните часове, главно над планинските и североизточните райони ще се развива купеста облачност. Там на отделни места ще превали и прегърми. Температурите ще се повишат, максималните ще са между 29° и 34°. Атмосферното налягане ще се задържи почти без промяна – близко до средното за юни. Над Черноморието ще е предимно слънчево. След обяд ще има временни увеличения на облачността, но само на отделни места в северната част ще превали краткотрайно. Ще духа слаб североизточен вятър. Максимални температури на въздуха 29° – 31°. Температурата на морската вода е от 23 на север от н. Калиакра, до 25-27 в останалите райони. Вълнението на морето ще е 2 бала. Над планините ще е предимно слънчево. След обяд ще се развива купеста облачност и на места, главно в масивите от Западна България, ще има краткотрайни валежи с гръмотевици. Ще духа слаб вятър от изток-североизток. Максимална температура на височина 1200 метра около 23°, на 2000 метра – около 14°. До края на седмицата ще бъде предимно слънчево, ще се затопля и около и след обяд ще бъде горещо. Максималните температури ще са над 30°, а през почивните дни в отделни райони ще достигнат 37°-38°. Значителна купеста облачност ще се развива в следобедните часове в петък и на места, главно в Северна България и Рило-Родопската област ще превали краткотраен дъжд, придружен с гръмотевици; възможни са локални интензивни валежи. През почивните дни валежите ще са на изолирани места, в събота – главно в планините, а в неделя привечер, когато от северозапад се очаква да започне понижение на температурите – в северозападната част от страната. Там ще се създадат условия за по-интензивни явления. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.19", "title": " Очаква ни топъл четвъртък, максималните температури ще са между 29° и 34°"}
{"url": "https://trud.bg/%d0%b6%d0%b8%d0%bb%d0%b8%d1%89%d0%b0%d1%82%d0%b0-%d0%b2-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%bf%d0%be%d1%81%d0%ba%d1%8a%d0%bf%d0%bd%d0%b0%d1%85%d0%b0-%d1%81%d1%8a%d1%81-17/", "text": "70% от хората в ЕС притежават свой дом Най-много нараснаха цените на апартаментите в Естония – с 83% Жилищата в България поскъпнаха със 17% за последните осем години. Общо за страните от ЕС увеличението на цените е с 15%, обявиха от Евростат. Сред страните от ЕС най-голямо поскъпване от 2011 г. насам се наблюдава в Естония (+83%), Латвия (+61%), Австрия (+56%), Швеция (+55%) и Люксембург (+50%). А най-голямо намаление на цените е регистрирано в Италия (-17%), Испания (-12%) и Кипър (-8%). Цените на жилищата в ЕС се движат в много широки граници. През 2009 г. заради международната финансова криза апартаментите в почти всички страни поевтиняват, като изключение правят Германия и Финландия. За година за целия ЕС се отчита спад на цените на апартаментите с 4,4%. В периода до 2013 г. в редица страни отново има понижение на цените. Но през последните пет години пазарът на имоти в ЕС отново трайно върви нагоре. Около 70% от населението на ЕС живеят в собствен дом, а останалите 30% са под наем. В Румъния 97% от хората живеят в собствени жилища, а в Хърватия – 91%. На другия полюс са Австрия с 55% и Германия с 51%. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.19", "title": " Жилищата в България поскъпнаха със 17%"}
{"url": "https://trud.bg/%d0%b7%d0%b0%d0%b2%d1%80%d1%8a%d1%89%d0%b0%d0%bd%d0%b5%d1%82%d0%be-%d0%bd%d0%b0-%d1%85%d1%83%d0%bc%d0%b5%d0%bb%d1%81-%d0%b2-%d0%b1%d0%be%d1%80%d1%83%d1%81%d0%b8%d1%8f-%d0%b4%d0%be%d1%80%d1%82%d0%bc/", "text": "Завръщането на Матс Хумелс в „Борусия Дортмунд“ е факт, след като на официалната страница на „Байерн Мюнхен“, както и от тази на „Борусия“ го подвърдиха. След 3 сезона в „Байерн“, Хумелс реши да се завърне при „жълто-черните“, защото се чувствал недооценен в отбора, където критиките са много по-безмилостни от колкото в „Дортмунд“. 30-годишният защитник е юноша на „баварския“ гранд, но през 2008 бива даден под наем а година след това и закупен от „Борусия“. Той се налага в клуба под ръководството на Юрген Клоп и печели 2 пъти Бундеслигата и веднъж Купата на Германия, докато не бива закупен обратно от „баварците“ през 2016. Според авторитетното немско издание „Кикер“ договорът ще е за 3 години, а трансферът е на стойност 38 милиона евро, като включва и бонуси. Този трансфер е поредната добра новина за „Борусия“, след като те вече закупиха Юлиан Брандт, Торган Азар и Нико Шулц.", "date": "2019.06.19", "title": " Завръщането на Хумелс в „Борусия Дортмунд“ е факт"}
{"url": "https://trud.bg/%d1%80%d0%b0%d0%b7%d0%ba%d1%80%d0%b8%d1%85%d0%b0-%d0%bc%d0%be%d0%b4%d0%b5%d1%80%d0%bd%d0%b0-%d0%be%d1%80%d0%b0%d0%bd%d0%b6%d0%b5%d1%80%d0%b8%d1%8f-%d0%b7%d0%b0-%d0%bc%d0%b0%d1%80%d0%b8%d1%85%d1%83/", "text": "Столични полицаи разкриха модерно оборудвана оранжерия за отглеждане на марихуана, съобщиха от пресслужбата на МВР. На 11 юни на ул. „Индира Ганди“ при спецоперация за противодействие на престъпления с наркотични вещества, служители от сектор „Наркотици“-СДВР задържаха криминално проявен мъж. При последвало претърсване на сервизно помещение, стопанисвано от задържания в една от стаите, приспособена като оранжерия за отглеждане на марихуана, са намерени и иззети множество оpпразнени от растения саксии, въздуховоди, климатици и други вещи и материали, подпомагащи растежа и развитието на насажденията. Иззети са и пликове с изсушена тревиста маса, различни разфасовки, съдържащи прахообразни вещества и таблетки и електронна везна. Резултатът от назначената експертна справка показал, че тревистата маса е марихуана с тегло 3099.36 грама, амфетамин – 211.4 грама, хероин – 1.46 грама и хашиш – 6.94 грама. След доклад на събраните материалите в Софийска градска прокуратура, 49-годишният мъж е привлечен като обвиняем по 354А от НК. Наложена му е мярка за неотклонение „Задържане под стража“ до 72 часа.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.19", "title": " Разкриха модерна оранжерия за марихуана в София, задържан е криминално проявен мъж"}
{"url": "https://trud.bg/%d1%80%d0%b5%d0%ba%d1%82%d0%be%d1%80%d1%8a%d1%82-%d0%bd%d0%b0-%d1%82%d0%b5%d1%85%d0%bd%d0%b8%d1%87%d0%b5%d1%81%d0%ba%d0%b8%d1%8f-%d1%83%d0%bd%d0%b8%d0%b2%d0%b5%d1%80%d1%81%d0%b8%d1%82%d0%b5%d1%82-2/", "text": "Нямаме конкуренция в частните университети, защото инженерни специалности при тях просто няма В България, както и в света, съществува огромен глад на кадри в инженерните професии. Индустрията и бизнесът все повече се обръщат към университетите, за да стимулират обучението в определение професии. Самото образование е специфично, изключително скъпо и поради тази причина частните образователни институти отбягват отварянето на подобни специалности. Тези дни започна и кампанията за набиране на студенти във висшите учебни заведения. С какво Техническият университет може да бъде притегателен за абитуриентите. – Вие имате толкова много титли – член кореспондент на Българската академия на науките, професор, доктор на техническите науки. Как да се обръщам към вас, господин Михов?  – Най-ценното обръщение е „инженер“. – Няма да крия – винаги съм съм се отнасял зле с математиката и физиката, както и те с мен. Ако трябва сега да избирам професия, как бихте ме убедили да следвам в Техническия университет?  – Бих ви убедил с историята, настоящето и перспективите за бъдеще. До този момент ние сме произвели над сто хиляди инженери. Инженери, които са създали една цяла България и които са намерили добра реализация не само в страната, но и в чужбина. От нашия университет са произлезли стотици учени, седем академици са наши възпитаници. В момента обучаваме в единадесет професионални направления, шест от които са в техническите науки и дават званието „инженер“. Във всички тези шест инженерни направления, ние сме на първо място в рейтинговата система. – Защо? Заради реализацията на кадрите ли?  – Водещо е качеството на образование и реализацията след това. Това са основните параметри, по които се оценява едно учебно заведение. Разбира се в качеството на образованието се включва и качеството на преподавателския състав, на материалната база, на учебната документация. През миналата година институционална оценка от Националната агенция по оценяване и акредитация е цифром и словом 9,56, при десетобална система. Всъщност това е най-високата оценка, която български университет е получавал. Разполагаме с 14 факултета тук в София, два в Пловдив и един в град Сливен. Освен това под наше управление имаме три колежи – един в София, един в Сливен и най-новият ни, който е и наша гордост, е колежът машиностроене в град Казанлък. – Казвате Казанлък, изглежда тясно сте свързани с нуждите на индустрията?  – Да, това е колеж, който обслужва изцяло предприятията в региона, включително и тези от Военно-промишления комплекс. Мога много да говоря за колежа – вече трета година съществува – и има много, много добри студенти, които следват, и на които им е гарантирана реализацията. – Каква перспектива имат вашите студенти, ако решат след това да заминат за чужбина?  – Ако някой предварително вижда себе си в чужбина, ние предлагаме обучение в три чуждестранни факултета – за германско инженерно образование и промишлен мениджмънт, Факултет за франкофонско обучение по електроинженерство, а третият е Английски факултет по индустриално инженерство. Обучението се води на съответния език от български и чуждестранни преподаватели. Те са свързани с университети в съответните страни, а завършващите получават двойни дипломи, които се признават в Европейския съюз. Все пак искам да подчертая, че при нас обучението е много тежко, защото се държи на качеството и не всеки успява да завърши, но пък тези които завършват, се реализират много лесно. До втори курс си проличава кой ще продължи и кой ще се откаже, защото тогава започват курсовете по фундаменталните науки. – Нека позная – висша математика.  – Да, тя – също. Плашилото на всички. – В момента имате над 11 хиляди студенти, изкушавате ли се да приемате повече обучаеми?  – Държим преди всичко на качеството, а не на бройката. За последните пет години, държавната поръчка, която сме заявявали е почти неизменна, която е около 3500-3600, а изпълнението е около 96 и 99 на сто. Това показва едно постоянно задържане на прием в нашия университет, спрямо държавната поръчка. За съжаление в последните четири-пет години броят на студентите, които пожелават университета, има лек спад. Ако говорим за езика на числата, той е около 10 на сто. Причините са демографски, много деца отиват да учат в чужбина и недостатъчен афинитет на обществото към инженерното образование. В момента има глад на инженери и у нас, и в чужбина. Така или иначе тази професия много трудно се придобива, защото е много отговорна. – Вие споменахте, че над 100 хиляди души са завършили университета и те са изградили България. След промените изглежда индустрията се срина тотално. Как ви изглежда от тази гледна точка страната днес?  – Така беше, но днес очевидно се наблюдава подем на индустрията. Това си личи от факта, че има голямо търсене на кадри. Очевидно се наблюдава и недостиг на такива. Дори мога да кажа, че откриването на Колежа в Казанлък е продиктуван точно от този остър недостиг на кадри за индустрията, особено в машиностроителните специалности. – Кои са най-търсените специалности на пазара по ваши наблюдения?  – Без никакво съмнение това са специалистите по IT-технологиите – там търсенето е най-голямо, както и заплащането, разбира се. Там нямаме проблеми със запълването на местата. – Как се справяте с конкуренцията на частните учебни заведения?  – Ние нямаме конкуренция в частните университети, защото инженерни специалности в частните университети просто няма. Не само, че не са атрактивни, но са и скъпи за обучение. За да се произведе един инженер трябва много скъпа материална база, каквато частните висши учебни заведения не могат да си позволят. Има само два университета, които предлагат комуникационна и компютърна технология като специалност. Но когато говорим за енергетика, корабоплаване, авиация, електротехника, електроника и автоматика, с общото инженерство – няма ги в частните университети. – Смятате ли, че ако „Фолксваген“ построи онзи прословут завод у нас, ние можем да ги захраним с кадри?  – Знам за този проект и мога да кажа, че можем да ги захраним със специалисти – не само инженери, но хора от средния персонал. Може би не веднага, не наведнъж, но ние имаме потенциала да произведем тези кадри. – В кои направления България, като индустрия, технологии, може да се конкурира на световно ниво с могъщи икономики като тези на САЩ, Китай,  Южна Корея, европейските държави?  – Ние успешно се конкурираме в областта на IT технологиите, в областта на електротехниката, електрониката и автоматиката, в областта на комуникационната и компютърната техника. – Как изграждате материално-техническата база? Тя, казахте, е доста скъпа.  – Средствата за базата се придобиват по няколко начина. Тези, които идват по линията на бюджета, не са достатъчни, затова университетът участва в национални и европейски проекти – по фонд научни изследвания на министерството, европейски проекти по развитие на човешките ресурси „Хоризонт 2020“ и участваме в изграждането на три центъра за върхови постижения и един за компетентности, в които делът на университета общо е около 152 млн. лева, която е значителна сума. Надяваме се, че чрез тези средства ние ще можем да подобрим нашата инфраструктура. – Индустрията как ви подпомага?  – Гладът за кадри кара частните компании да инвестират много в Техническия университет, като обзавеждат центрове, лаборатории изцяло за тяхна сметка. Бих посочил всичките телекомуникационни оператори, бих посочил също фирми като „Телемеханик“ в областта на автоматиката. В областта на транспорта – също. – В двора на ректората видях и доста момичета. Жените интересуват ли се от инженерни специалности?  – О, все повече. Както от военно дело, така и от техника и започват да конкурират изключително добре мъжете. И не само ги конкурират, но и ги стимулират да учат повече. – Имате ли дами, които са завършили вашия университет и се гордеете с тях?  – Има доста изявени от тях, да. Бих посочил една дама инженер, завършила технология на машиностроенето – председателя на парламента – госпожа Цвета Караянчева. – Да, определено е изявена. И освен това ви е съгражданка – от Кърджали.  – Съграждани сме, но не съм имал възможността да я познавам, преди да влезе в политиката на такава висока позиция. Бих посочил също бившият вицепремиер Лидия Шулева, която също е завършила Техническия университет. Бих посочил и сегашната заместник-министърката на образованието – Таня Михайлова. Също – небезизвестната Саша Безуханова и още много други. – Ако трябва да поискате от държавата помощ – законодателна, финансова, какво би било то?  – Това, което ми се иска, особено законодателно, да се разрешат възможностите за споделени ресурси на университетите. Държавните университети, особено тези, които са на територията на Студентски град и са произлезли от бившата Политехника, имат доста общи части – касаещи обучението по математика, по физика, по химия. Единият университет е по-добър в едното, другият – в другото. Същото касае спортните комплекси. Нашата база например се ползва от пет университета и по някакъв начин това трябва да бъде регламентирано законодателно. Това означава да можем да предоставяме обучението един на друг по определени специалности и дисциплини. – Как би изглеждало това реално?  – Съвсем конкретно, може да се създаде един общ център по обучение по математика, който да обслужва Минно-геоложкия институт, Химическия, Лесо-техническия университет. Същото може да се случи и с обучението по химия, по чужди езици. По този начин могат да се обединят както кадровите, така и материалните ресурси. Това ще доведе до съкращаване на разходите и до повишаване на качеството на образование. – А това няма ли да доведе до съкращаване на преподавателите?  – Едва ли. Ние и сега имаме недостиг на преподаватели, така че няма опасност да бъдат съкратени преподаватели. Вижте, споделянето ще даде възможност на всички тези университети да повишат качеството на обучение. – Какви са стандартите на заплащане при инженерите?  – Различни са. В IT сектора получават сериозни заплати и премии. Това пък кара много български специалисти да се връщат у нас. В областта на машинното инженерство, енергетиката, все още не са достатъчно високи заплатите и това води и до отлив на кадри. Ще призная, че трудно запълваме местата за енергетици. Това е проблем и на обществото, но и на бизнеса. Ние разчитаме на бизнеса. Ако го няма него, няма да ни има и нас. Затова той участва все по-активно не само в подкрепата на университета, но дори и в изготвяне на учебните програми, защото това го касае пряко. Без активното взаимодействие на университета с бизнеса, обучението в инженерството е невъзможно. – Вие сте горди от това, че в Техническия университет е заработила първата телевизия у нас. Така ли е?  – Опитите да се подаде телевизионен сигнал започват още през 1951-а. Тогава, когато много малко държави по света са имали телевизия. Първото излъчване е направено през 1952 година. Тогава е подаден телевизионен сигнал по жица между две лаборатории. А безжичното излъчване започва на 1 май 1954 година. Това се случва от кула на покрива на старата сграда на университета, до паметника на Васил Левски, която сега е галерия „Квадрат 500“. Два дни в седмицата е излъчвана програма – по два часа филми и кратки репортажи. Създава се и телевизионен център, и забележете, той съществува до 1960-а година. А година по-рано се създава БНТ. Това е забележително, че сме имали две програми от самото начало. Нашият гост  Чл. кор. проф. дтн. инж. Георги Славчев Михов е български учен, инженер по електроника, изобретател, ректор на Техническия университет в София от 2014 г., член-кореспондент на Българската академия на науките от 2018 г. Михов е възпитаник на езиковата гимназия “Христо Ботев” в Кърджали. Завършва ВМЕИ “Ленин” (сега Технически университет) в София със специалност “Електронна техника”. Изобретател. Проф. Михов е научен секретар на Специализирания научен съвет по електронна и компютърна техника при Висшата атестационна комисия (2004-2010). Член е на Научния съвет на Института по биофизика и биомедицинско инженерство на БАН (2010) и на Съюза на учените в България (секция “Биомедицинско инженерство”).", "date": "2019.06.19", "title": " Ректорът на Техническия университет проф. Георги Михов пред „Труд“: Ако “Фолксваген” изгради завод у нас, ние можем да го захраним с кадри"}
{"url": "https://trud.bg/%d0%b1%d1%81%d0%bf-%d0%bc%d0%b5%d0%b6%d0%b4%d1%83-%d1%81%d1%86%d0%b8%d0%bb%d0%b0-%d0%b8-%d1%85%d0%b0%d1%80%d0%b8%d0%b1%d0%b4%d0%b0/", "text": "Статуквото на прехода е омразно за голямата част от хората Изтърканият от съвременна употреба Омиров идиом за двете митични чудовища при Месинския пролив – скалната плитчина Сцила и водовъртежът Харибда – между които е трябвало да лавира Одисей, за да избегне смъртта, сякаш най-точно прилягат на състоянието и събитията в БСП. Първо защото вътрешните драми и интриги в столетницата, които някои се опитват да представят като „политика“, отдавна са се превърнали в досадно клише. И, второ, защото БСП се намира между две опасности, които заедно и поотделно, я отдалечават от превръщането u в партийна и управленска алтернатива, която заслужава доверието на общественото мнозинство. Поредният изборен провал и поредното заседание на техния 49-и конгрес, направиха тези опасности видими и с просто око. Едната е партийната развала, в която тъне отвътре, а другата – погрешната стратегия. В БСП днес няма дебати за политика, идеи и ценности, а за постове, процедури и привилегии. Ако в годините след 1989 г. партията имаше основания да се гордее с вътрешна демокрация, плурализъм и идейни дискусии, днес все повече прилича на агитка от футболни ултраси. Някога вътрешният двубой „Лилов-Луканов“ беше между стратегически линии – „консервативната“ на крилото около Лилов, което искаше да приспособи БКП за условията на плуралистичната демокрация, и „реформаторската“ около Луканов, която искаше да я преобрази в духа на установяващия се неолиберален консенсус след падането на Берлинската стена. Това беше истинска политика в действие и като съдържание, и като инструментариум. С битка на тези и аргументи, а не на обиди и попържни. Днес в кресливите полемики на и около „Позитано“ 20 съдържание почти няма. Има борба кой да управлява партийната субсидия, за да може да грабне лелеяния списък за назначения, ако партията случайно докопа някаква власт в центъра и по места. Демократичният политически инструментариум е заменен с манипулиране на най-низките запалянковски страсти на партийната маса, което за една партия с не напълно изличени белези от манталитета на тоталитарното минало не изисква особен талант. Защо ли? Партийната история на БКП-БСП е пълна с примери как една доминираща партийна тълпа с фанатичен блясък в очите венцехвали „най-мъдрото ръководство“, а после със същия плам го обругава и заклеймява като „предателско“, продажно“ и служещо на „чужди интереси“. После същите хора, със същия фанатизъм пеят дитирамби на следващото ръководство, което отново е „най-мъдро“. Непроменяема е само догмата – който критикува ръководството е „враг“. А „вражеските елементи“ от своя страна са два вида. Тези с партиен билет трябва безжалостно да се разобличават като „фракционери“, „критикари“ и „кариеристи“. И за миг не трябва да се допуска, че са дейци с мнение и позиция по политиката на партията. В днешно време вместо фракция ги обозначават като „вътрешна опозиция“. А това си е направо стигматизиране в една партия, в която „злото“ цяло столетие е обозначавано с понятието „фракция“. А пък „вражеските елементи“ без партиен билет задължително са „платени лакеи“ – някога на империализма, днес на ГЕРБ или на който посочи поредното „най-мъдро“ ръководство. Обективността изисква обаче да се подчертае изрично, че голямата част от т.нар. „вътрешна опозиция“ в БСП днес, са част от същия синдром на безкритичния партиен фанатизъм – мнозина от тях бяха „стратезите“ на избора на сегашното ръководство и клеймяха всеки вътрешен или външен фактор, дръзнал да постави под съмнение този избор и политиката, която олицетворява. Бедата им беше в това, че витаейки в балона на собствената си наивна представа, че много я разбират политиката, пропуснаха да разтълкуват правилно ключови политически сигнали, които Корнелия Нинова даде (осъзнато или не!), още когато обяви намерението си да се кандидатира за председателския пост, заеман тогава от Михаил Миков. А те подсказваха еднозначно, че Нинова няма нужда от тях и ще ги натика в ъгъла като олицетворение на миналото, с което „промяната“, която тя носи в партията, трябва да се раздели. Така и стана. И онези, които я избраха – янковци, герговци и прочие крупни политически практици – един по един бяха пратени в миманса. Затова и закъснялото им прераждане като „опозиционери“ дрънчи на кухо за всеки средноинтелигентен човек. Но, както казват мъдрите картоиграчи, „кьорав карти не играе“. Единственият, който се опита да превърне битката между „ръководство“ и „вътрешна опозиция“ в дискусия за политическата линия, беше Сергей Станишев и тесен кръг около него, сред който блести Велислава Дърева. Останалите затънаха в уставни скудоумия и процедурни шашмалогии. И очаквано предпочетоха да не водят битка с позиции и изказвания в конгресната зала, а главно из медиите и по кьошетата. Това е слаба политика, ако въобще е политика. Но толкоз за „опозиционерите“. По-важно е какво може и какво ще прави настоящето „мъдро“ ръководство. И този проблем в никакъв случай не е монопол на партийните членове! Това е проблем, който трябва да ангажира интереса и активността на всеки гражданин, който иска промяна и друг тип политика в България, защото БСП не е частен клуб по шахмат, а формация, която иска властта и управлението на публичните ресурси. Поради това партийците трябва да слушат и дори изтърпяват оценките и мненията на гражданите за състоянието, кадровите решения и политиката на тяхната партия, а не да се крият зад фалшивата мантра „не ни се бъркайте“. Щом искате да се разпореждате с бъдещето на България, това не е само ваш партиен въпрос! БСП засега очевидно успя да избегне своята „Сцила“ – „опозицията“. Корнелия Нинова и нейното обкръжение се бетонираха на партийния връх. При това съвсем заслужено, защото проявиха повече тактическа зрялост. Разбира се, с цената на тежък морален компромис. Оттеглянето на оставката на Корнелия Нинова под напора на добре познатия жанр с „трудовите колективи и първичните партийни организации, които категорично подкрепят Ръководството и клеймят международната реакция“, е добре позната маневра. У едни буди възторг, у други отвращение. Целият въпрос обаче е не докога ще удържи „бетона“, който укрепи Нинова на партийния връх, а дали тя може да предложи нова и ясна политическа стратегия, която да преодолее дълбоките дефекти на досегашната партийна линия. А тя, макар и обличана в помпозни фрази, е обречена на провал след провал. Стратегията зависи преди всичко от целта. Ако целта е сформиране на убедителна политическа алтернатива на днешното управление, която е способна да спечели доверието на общественото мнозинство и да управлява, е едно. Съвсем друго е, ако целта е някакви хора да се подвизават като вечна опозиция. Тъкмо за втората цел досегашната линия „Нинова“ е напълно достатъчна. Защото това е линията „ние сами“ – на капсулирането, самоизолацията и високомерието. С подобна линия БСП е обречена да губи национални избори. Защото само с партийните си кадри и с партийното знаме напред, БСП се затваря само в своя твърд електорат. А чисто статистически той много отдавна не е достатъчен за спечелване на национални избори. Тъкмо затова досегашната стратегия „Нинова“ е безкрайно удобна за ГЕРБ. С подобна БСП, Бойко Борисов може да е абсолютно спокоен, че ще управлява поне още десет години, стига да поиска и устиска да не прави тежки гафове. БСП има шанс само със стратегия за реално, а не фасадно отваряне на партията към политическия център и гражданското общество. По теми и каузи, които надхвърлят едноизмерното и неадекватно днешните обществени условия разделение „ляво-дясно“, и позиционират БСП в големия идеологически разлом на нашето време – „всички срещу неолибералния глобализъм“. Това са теми като дебюрократизация на държавата; повече суверенитет, отколкото наднационално управление; край на неолибералния модел на глобализация и пр.  БСП има шанс да се върне начело на властта с кредит на доверие от общественото мнозинство само, ако стане обединителен център за широко обществено движение на партии и личности за промяна. Но за да се случи всичко това, на „Позитано“ 20 трябва да се върнат към добрите традиции в тяхната партия, които съвсем не са много в иначе дългата u история – да бъдат пример за демократично функциониране на една партия, а не за „управление на тълпата“; да се стремят към единен и широк фронт за добруването на България. Към днешна дата няма индикации, че политическата зрялост, която е нужна за подобна линия, е налична в тази партия. Но от това дали и доколко ще тръгнат по този път, ще зависи дали БСП ще се откъсне от статуквото на прехода, и ще олицетвори обществената енергия за промяна. Защото с тази политика, БСП е интегрална част от статуквото на прехода, което е омразно за голямата част от българския народ.", "date": "2019.06.19", "title": " БСП между Сцила и Харибда\t"}
{"url": "https://trud.bg/%d0%bf%d1%80%d0%b8%d0%b5%d0%bc%d0%bb%d0%b8%d0%b2-%d0%b6%d1%80%d0%b5%d0%b1%d0%b8%d0%b9-%d0%b7%d0%b0-%d0%bb%d1%83%d0%b4%d0%be%d0%b3%d0%be%d1%80%d0%b5%d1%86/", "text": "„Лудогорец“ изтегли приемлив жребий за втория квалификационен кръг на Шампионската лига. Там „орлите“ ще играят срещу победителя от двойката „Дюделанж“ (Люксембург) – „Валета“ (Малта). Преди това тимът трябва да отстрани унгарския „Ференцварош“. От двата потенциални съперника по-опасен е „Дюделанж“. През миналата година шампионът на Люксембург игра в групите на Лига Европа. До подвига се стигна след като тимът елиминира полския шампион „Легия“ (Варшава) (2:2, 2:1) и румънския първенец „Клуж“ (2:0, 3:2). В групите „Дюделанж“ игра с „Олимпиакос“, „Милан“ и „Бетис“, където спечели само точка след 0:0 с испанския тим.", "date": "2019.06.19", "title": " Приемлив жребий за „Лудогорец“"}
{"url": "https://trud.bg/%d1%87%d0%b5%d1%82%d0%b8%d1%80%d0%b8%d0%bc%d0%b0-%d0%b4%d1%83%d1%88%d0%b8-%d1%81%d0%b0-%d0%be%d0%b1%d0%b2%d0%b8%d0%bd%d0%b5%d0%bd%d0%b8-%d0%b7%d0%b0-%d1%81%d0%b2%d0%b0%d0%bb%d1%8f%d0%bd%d0%b5%d1%82/", "text": "Международният разследващ екип назова днес четирима заподозрени за свалянето над Украйна през 2014 г. на самолет на Малайзийските авиолинии, предаде ДПА, цитирана от  . Смята се, че заподозрените са докарали зенитната ракетна установка „Бук“ от Русия в конфликтната зона в Източна Украйна. Ракетният комплекс е предоставен от въоръжените сили на Русия и е използван за свалянето на самолета над район под контрола на проруските бунтовници, каза разследващият екип пред репортери. Заподозрените са руските граждани Игор Гиркин, Сергей Дубински и Олег Пулатов и гражданинът на Украйна Леонид Харченко. Те са обявени за международно издирване. Майката на един от 298-те загинали във взривения във въздуха „Боинг-777“ в полет от Амстердам за Куала Лумпур съобщи днес, че четиримата ще бъдат подсъдими на процес, който ще започне на 9 март 2020 г., предаде АП. Силене Фредрикс-Хохзанд, чийто син и приятелката му са сред жертвите, изрази облекчение, че пет години след трагичния за нея 17 юли 2014 г. някой ще бъде държан отговорен. Тя добави, че не очаква някои от обвиняемите да присъства на процеса. Разследващият екип, съставен от детективи и прокурори от Холандия, Малайзия, Австралия, Белгия и Украйна, обяви миналата година, че без съмнение ракета от комплекса „Бук“ е поразила „Боинг“а от полет MH17 на Малайзийските авиолинии. Бе съобщено също, че зенитният комплекс произхожда от руската 53-а зенитна ракетна бригада с база в Курск, припомни „Асошиейтед прес“. ТАСС припомни, че тогава Русия е отхвърлила тези твърдения и е декларирала, че нито един зенитноракетен комплекс не е прекосявал украинско-руската граница. Москва заяви, че ракетата, свалила самолета, е била на украинска територия от 1986 г. и оттогава не се е връщала в Русия.", "date": "2019.06.19", "title": " Четирима души са обвинени за свалянето на малайзийския самолет в Украйна през 2014 г."}
{"url": "https://trud.bg/%d0%bd%d0%be%d0%b2%d0%b8-%d0%b9%d0%be%d0%b3%d0%b0-%d0%b7%d0%be%d0%bd%d0%b8-%d0%b2-%d0%b1%d1%83%d1%80%d0%b3%d0%b0%d1%81/", "text": "Община Бургас създаде още две йога зони на открито, на петдесетина метра от Летния театър. Те са част от изпълнението на програмата „Активни и здрави“. Първата такава зона беше съградена през 2015 година и се ползва до днес. Тя е на входа към Зоната за обществен достъп в пристанището. Новите две са направени по същия дизайн и модел – широка открита дървена платформа с колонада, ситуирана в паркова среда. Отгоре има воали от плат, които спират падащите листа. Ползването на зоните е безплатно. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.19", "title": " Нови йога зони в Бургас"}
{"url": "https://trud.bg/%d0%b4%d1%8a%d1%89%d0%b5%d1%80%d1%8f%d1%82%d0%b0-%d0%bd%d0%b0-%d0%b3%d0%bb%d0%be%d1%80%d0%b8%d1%8f-%d0%be%d0%b1%d0%bb%d0%b5%d1%87%d0%b5-100-%d0%b3%d0%be%d0%b4%d0%b8%d1%88%d0%bd%d0%b0-%d0%bd%d0%be/", "text": "Симона Загорова се премени в народна носия, предавана в семейството й от поколения. Дъщерята на Глория сподели снимки с носията в Инстаграм профила си. „ „, написа към кадрите 22-годишната певица. Щерката на Глория облякла носията за сватбата на свои приятели, където изпълнила няколко народни песни. Само преди седмица, Симона бе на почивка на морето, от която сподели няколко по-разголени кадри, които привлякоха вниманието на някои медии, докато фенове на певицата я обвиниха, че се държи твърде провокативно.", "date": "2019.06.19", "title": " Дъщерята на Глория облече 100-годишна носия"}
{"url": "https://trud.bg/%d0%bf%d1%80%d0%b8-%d0%bd%d0%b0%d1%80%d0%b5%d0%b6%d0%b4%d0%b0%d0%bd%d0%b5-%d0%bd%d0%b0-%d1%81%d0%bb%d0%be%d0%b2%d0%b0%d1%88%d0%ba%d0%b8%d1%8f-%d0%bf%d1%8a%d0%b7%d0%b5%d0%bb-%d0%bb%d0%b5%d0%b2%d1%81/", "text": "Нов труден съперник очаква „Левски“, ако прескочи превърналия се в кошмарен за него първи предварителен кръг на Лига Европа. „Сините“ се изправят срещу словашкия „Ружомберок“ през юли, а победителят от двойката ще се срещне някой измежду АЕК (Ларнака) и „Петрокуб“ (Молдова). Фаворит във въпросния сблъсък е кипърският представител.  АЕК е добре познат у нас. Отборът, чийто състав е пълен с испански футболисти, игра с родния шампион „Лудогорец“ преди година и то в груповата фаза на турнира. Тогава и двете срещи завършиха без победител – 1:1 на Острова на Афродита и 0:0 в Разград. По пътя към групите кипърците изхвърлиха последователно „Дъндолк“, „Щурм“ и „Тренчин“. Съставът на „зелените“ пък е изграден основно от чужденци, играли предимно в испанската Примера дивисион. Катала, най-опитният в тима, има мачове за „Селта“, а Микаел Гонсалес е с над 150 двубоя в елита на Испания с екипа на „Реал Сосиедад“. Полузащитникът Жорже има два сезона за „Атлетико“ (Мадрид), в които играе основна роля, записвайки над 50 срещи. Отделно е бил и в „Селта“. Дори наставникът на АЕК е ибериец – Иманол Идиакес, водил „Реал“ (Сарагоса), „Леида“, „Толедо“. Звездата на тима обаче е македонец. През изминалата вече кампания Иван Тричковски заби 15 гола в 23 мача. 32-годишният офанзивен футболист е национал на Северна Македония, а през годините е играл за „Цървена звезда“, АПОЕЛ, „Брюж“ и „Легия“ (Варшава).  Преди на „Герена“ обаче да си правят сметките за сблъсък с кипърците, трябва да се справят в първия кръг – задача, която през последните години се оказваше непосилна за първия роден отбор, играл в групите на Шампионската лига.", "date": "2019.06.19", "title": " „Испански“ ребус пред „Левски“"}
{"url": "https://trud.bg/76-%d0%be%d1%82-%d0%bc%d0%be%d0%b1%d0%b8%d0%bb%d0%bd%d0%b8%d1%82%d0%b5-%d0%bf%d1%80%d0%b8%d0%bb%d0%be%d0%b6%d0%b5%d0%bd%d0%b8%d1%8f-%d1%81%d0%b0-%d0%b4%d0%be%d1%81%d1%82%d1%8a%d0%bf%d0%bd%d0%b8-%d0%b7/", "text": "Експертите отбелязват, че хакерите рядко се нуждаят от физически достъп до смартфона на жертвата, за да крадат данни: 89% от уязвимите приложения могат да бъдат използвани с помощта на злонамерен софтуер, съобщава проучване на „Позитив Технолоджис“, цитирано от БГНЕС. Най-разпространената уязвимост на мобилните приложения е опасното съхранение на данни, което се намира в 76% от техните програми, в резултат на което личните данни и финансовата информация на потребителите могат да попаднат в ръцете на хакери. “Експерти установиха, че най-голямата уязвимост за съхранение на данни се намира в 76% от мобилните приложения: пароли, финансова информация, лични данни и лична кореспонденция могат да попаднат в ръцете на хакери”, се казва в изследването. Според проучването, приложенията на Android с критични уязвимости са малко по-често срещани от приложенията на iOS (43% срещу 38%). “Въпреки това тази разлика е незначителна и общото ниво на сигурност на клиентските мобилни приложения за двете платформи е почти същото”, смятат от компанията. Станислав Кузнецов, заместник-председател на „Сбербанк“, в края на май заяви, че щетите за руската икономика от киберпрестъпниците през 2019 г. могат да се удвоят спрямо прогнозата от 1,3 трилиона рубли през 2018 година. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.19", "title": " 89% от уязвимите приложения в смартфона могат да бъдат използвани с помощта на злонамерен софтуер"}
{"url": "https://trud.bg/%d0%b8%d0%b7%d0%bf%d1%8a%d0%bb%d0%bd%d0%b8%d1%82%d0%b5%d0%bb%d0%bd%d0%b8%d1%8f%d1%82-%d0%b4%d0%b8%d1%80%d0%b5%d0%ba%d1%82%d0%be%d1%80-%d0%bd%d0%b0-%d0%bd%d0%b5%d0%ba-%d0%bf%d0%be%d0%b4%d0%b0%d0%b4/", "text": "Изпълнителният директор на „Национална електрическа компания“ ЕАД (НЕК) Петър Илиев депозира оставката си в деловодството на „Български Енергиен Холдинг” ЕАД. Това съобщиха от пресцентъра на енергийния холдинг. До това решение се стигна след множество оплаквания от страна на бизнеса заради високите цени на тока на борсата и няколкото съмнителни търга за продажба на електроенергия. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.19", "title": " Изпълнителният директор на НЕК подаде оставка"}
{"url": "https://trud.bg/%d0%bf%d0%be%d0%b2%d0%b4%d0%b8%d0%b3%d0%bd%d0%b0%d1%85%d0%b0-%d0%be%d0%b1%d0%b2%d0%b8%d0%bd%d0%b5%d0%bd%d0%b8%d0%b5-%d0%bd%d0%b0-%d1%88%d0%be%d1%84%d1%8c%d0%be%d1%80%d0%b0-%d1%83%d0%b1%d0%b8%d0%bb/", "text": "Окръжна прокуратура-Кърджали привлече като обвиняем В.С., на 31 г., за смъртта на велосипедист на главния път на ГКПП „Маказа“.   стана на 15 юни. Според обвинението, в периода от 22 часа до 6 часа, на път I-V, в участъка от спирка „Джебел“, В.С. е нарушил правила за движение по пътищата, регламентирани в Закона за движението по пътищата, и по непредпазливост е причинил смъртта на 37-годишния колоездач, а след това е избягал от местопроизшествието. С постановление на наблюдаващия прокурор от 19 юни 2019 г., обвиняемият е задържан за срок от 72 часа, като предстои Окръжна прокуратура – Кърджали да внесе искане в съда за вземане на мярка за неотклонение „задържане под стража“ спрямо него. По делото са извършени огледи на местопроизшествие, назначени са съдебни експертизи и други процесуални действия. Разследването по случая продължава.", "date": "2019.06.19", "title": " Повдигнаха обвинение на шофьора, убил велосипедист на пътя за „Маказа“"}
{"url": "https://trud.bg/%d0%b1%d1%83%d1%80%d0%b3%d0%b0%d1%81-%d0%bf%d1%80%d0%b8%d0%b5%d0%bc%d0%b0-%d0%bd%d0%b0%d0%b9-%d0%b3%d0%be%d0%bb%d0%b5%d0%bc%d0%b8%d1%8f-%d0%bf%d0%bb%d1%83%d0%b2%d0%b5%d0%bd-%d1%82%d1%83%d1%80%d0%bd/", "text": "Над 200 плувци от 17 държави идват в Бургас за участие в международния турнир COMEN CUP. Надпреварата е за юноши 15 – 16 години, девойки 13 – 14 години и ще се проведе в „Парк Арена ОЗК“ от 21 до 23 юни. Състезанието се организира за първи път в Бургас и е част от календара на Международната федерация по плуване, Българската федерация по плувни спортове и Община Бургас, съобщиха от местната администрация Българският отбор ще бъде съставен от 11 плувци – 6 момчета и 5 момичета. Подробности за предстоящата надпревара съобщиха на пресконференция председателят на БФПС Георги Аврамчев, олимпийската и европейска шампионка Таня Богомилова и зам.-кметът по култура и образование Йорданка Ананиева. Бургас спечели домакинството на международното състезание в силна конкуренция с други държави благодарение на усилията на Таня Богомилова и кметът Димитър Николов. Градът е получил правото да организира COMEN CUP заради прекрасните условия, които предлага за практикуване на водни спортове. „COMEN CUP е едно семейство, в което членуват 38 държави. Те се ползват с голям авторитет в Европейската федерация и затова се радвам, че успяхме да извоюваме това домакинство“, каза Таня Богомилова. „Ние се радваме, че може да организираме такъв турнир. Това е благодарение на факта, че през последните няколко години Община Бургас влага доста средства в изграждането на нова спортна инфраструктура“, каза Йорданка Ананиева. От Българската федерация по плувни спортове заявиха желанието две от общо четирите олимпийски квалификации, които ще се проведат в страната ни през 2020 година, да бъдат в Бургас. „Благодарение на това прекрасно съоръжение „Парк Арена ОЗК“, може да проведем такова мащабно събитие като COMEN CUP. Това е най-доброто съоръжение в цяла Източна Европа“, подчерта председателят на БФПС Георги Аврамчев. Заради големия брой гостуващи отбори част от тренировките на състезателите ще се проведат на басейн „Флора“. Община Бургас се извинява на гражданите за това, че през това време няма да може да използват плувното съоръжение.", "date": "2019.06.19", "title": " Бургас приема най-големия плувен турнир, провеждан у нас от 1985 г."}
{"url": "https://trud.bg/%d0%bc%d0%b0%d1%80%d0%b8%d1%8f%d0%bd%d0%b0-%d0%bd%d0%b8%d0%ba%d0%be%d0%bb%d0%be%d0%b2%d0%b0-%d0%be%d0%b1%d1%81%d1%8a%d0%b4%d0%b8-%d1%81-%d0%bf%d0%be%d1%81%d0%bb%d0%b0%d0%bd%d0%b8%d0%ba%d0%b0-%d0%bd/", "text": "Заместник министър-председателят по икономическата и демографска политика Марияна Николова и Н. Пр. Пуджа Капур, посланик на Индия за България обсъдиха развитието на българо-индийските отношения, съобщиха от правителствената информационна служба. Те дискутираха широк кръг от теми, свързани с двустранното сътрудничество, включително отличния потенциал за развитие на туризма и бизнеса между двете държави. Акцент в разговорите бе предстоящия през ноември бизнес форум „Индия – Европа 29”, който ще се проведе в град Ню Делхи. По време на срещата, която бе по инициатива на индийската страна, вицепремиерът Николова благодари за отправената покана за участие на България във форума и изрази подкрепа за засилване на икономическите връзки между двете страни. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.19", "title": " Марияна Николова обсъди с посланика на Индия у нас Пуджа Капур развитието на българо-индийските отношения"}
{"url": "https://trud.bg/%d0%b1%d0%be%d0%b3%d0%b0%d1%82%d0%b0-%d1%81%d1%8a%d0%bf%d1%8a%d1%82%d1%81%d1%82%d0%b2%d0%b0%d1%89%d0%b0-%d0%bf%d1%80%d0%be%d0%b3%d1%80%d0%b0%d0%bc%d0%b0-%d1%81-%d1%84%d1%80%d0%b5%d0%bd%d1%81%d0%ba/", "text": "Жителите и гостите на Благоевград имат възможността да станат част от изключително богата съпътстваща програма, в двата дни на фестивала „Francofolies. Благоевград“. На площад „Македония“ ще бъде разположен арт базар, с ръчно изработени изделия. Ще има и френски ателиета, в които всеки един ще има възможност да изработи за себе си нещо за спомен, с помощта на представители на фондация „Изиарт“. Освен това Община Благоевград е предвидила и много концерти в двата на дни на фестивала. На 21 юни на сцената на площад „Македония“ от 17.00 часа ще излязат ученици от Езикова гимназия, час по-късно ще станем част от концерта на групата „Кока Маз Джаз“. В събота от 10.00 часа на площада ще се изявят ученици от НХГ. Същият ден от 17.00 часа за публиката ще пеят част от победители в първото издание на фестивала „Благоевград БГ VOICE”. Непосредствено след тях на сцената ще излезе и Мина Сучева, която ще изнесе концерт с френски песни. От Културно-туристически информационен център – Благоевград са подготвили туристически обиколки на забележителностите на града. И в двата дни на фестивала, от 17:00 часа, те ще стартират от „LARGO MALL”. Обиколките ще се провеждат при предварително записване в информационния център и събиране на група от поне от 10 човека. Желание може да бъде заявено на място в Културно-туристически информационен център – Благоевград или на телефон 0884 115 150. На 21, 22 и 23 юни от 11:00 до 19:00 часа- The Salt room/ Солна стая Благоевград предлага обиколка на света с дегустации и вино на чаша на над 50 вина, от всички ценови категории и стилове. По време на тридневното събитие ценителите на напитката ще имат възможността да се запознаят с историята на виното.  От ресторант „Чушка“ пък са подготвили специално френско меню за жителите и гостите на Благоевград. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.19", "title": " Богата съпътстваща програма, с френски привкус, по време на двата дни на “Francofolies. Благоевград“"}
{"url": "https://trud.bg/%d0%bf%d1%80%d0%be%d0%ba%d1%83%d1%80%d0%b0%d1%82%d1%83%d1%80%d0%b0%d1%82%d0%b0-%d0%bf%d1%80%d0%b5%d0%b4%d0%b0%d0%b4%d0%b5-%d0%bd%d0%b0-%d1%81%d1%8a%d0%b4-%d1%88%d0%be%d1%84%d1%8c%d0%be%d1%80-%d0%be-2/", "text": "Окръжна прокуратура – Бургас предаде на съд Стоян С., обвинен в управление на автомобил с чужди регистрационни табели и в даване на подкуп на полицейски служител. През април миналата година, в град Сунгурларе, по улица „Георги Димитров“ той управлявал товарен автомобил марка „Пежо” с чужди регистрационни табели. Цитираният автомобил не е бил регистриран по надлежен ред, съобщиха магистратите. Стоян С. е обвинен и за това, че по същото време и място, дал подкуп – парична сума в общ размер на 100 лева на полицейски служители, за да не извършат действие по служба – за да не му съставят акт за установяване на административно нарушение. След като обвиняемият разбрал, че полицейските служители установили нарушенията му, решил да се приближи до предната лява врата на полицейския автомобил, след което протегнал ръка през отворения прозорец и в джобчето на кората от вътрешната страна на вратата поставил две банкноти от по 50 лева. След случилото се Стоян С. бил задържан. Окръжен съд – Бургас е насрочил заседанието си на 20.06.2019 г. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.19", "title": " Прокуратурата предаде на съд шофьор, опитал да подкупи полицаи"}
{"url": "https://trud.bg/%d0%bb%d0%b8%d0%b4%d0%b5%d1%80-%d0%be%d1%82-%d0%b4%d0%b1%d0%b3-%d1%81%d0%b5-%d0%ba%d0%b0%d0%bd%d0%b4%d0%b8%d0%b4%d0%b0%d1%82%d0%b8%d1%80%d0%b0-%d0%b7%d0%b0-%d0%ba%d0%bc%d0%b5%d1%82-%d0%bd%d0%b0-%d0%b1/", "text": "Живко Табаков областен лидер на ДБГ в Бургас, обяви кандидатурата си за кмет на морския град за изборите наесен. От 4 години Табаков е общински съветник. Той обяви, че в следващите месеци ще повдигне обществен дебат по 10 важни теми за града. Все още не било ясно обаче дали ще бъде издигнат от инициативен комитет или от коалиция от партии. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.19", "title": " Лидер от ДБГ се кандидатира за кмет на Бургас"}
{"url": "https://trud.bg/%d0%bf%d1%80%d0%be%d0%ba%d1%83%d1%80%d0%b0%d1%82%d1%83%d1%80%d0%b0%d1%82%d0%b0-%d0%b2-%d1%81%d0%b8%d0%bb%d0%b8%d1%81%d1%82%d1%80%d0%b0-%d1%80%d0%b0%d0%b7%d1%81%d0%bb%d0%b5%d0%b4%d0%b2%d0%b0-%d0%b8/", "text": "Районната прокуратура в Силистра ръководи досъдебно производство по повод инцидента  което изчезна във водите на река Дунав, съобщиха от пресслужбата на държавното обвинение. На 18 юни, вторник, в 20,05 часа бил получен сигнал на спешния телефон 112 за момче, което скочило в река Дунав и било повлечено от течението. За инцидента сигнализирали приятели на 16-годишния ученик Б.В. и жена от заведение. Б.В. отишъл със свои приятели на реката, за да им покаже плувните си умения. Предния ден той заснел клип как скача в река Дунав и дори го показал на майка си. Привечер във вторник момчето скочило няколко пъти в реката. Последния път течението го повлякло. На помощ на приятеля си се притекъл 23-годишен младеж от компанията на ученика. Той скочил да помогне на Б.В., но като не успял, се върнал на брега. Пред очите на приятелите си 16-годишният ученик изчезнал. Уведомени за инцидента са българските и румънските гранични власти. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.19", "title": " Прокуратурата в Силистра разследва инцидента с изчезналото в Дунав момче"}
{"url": "https://trud.bg/%d0%b4%d0%b2%d0%be%d0%b9%d0%bd%d0%be-%d1%81%d0%b5-%d1%83%d0%b2%d0%b5%d0%bb%d0%b8%d1%87%d0%b8%d1%85%d0%b0-%d0%b0%d0%bf%d0%b0%d1%80%d1%82%d0%b0%d0%bc%d0%b5%d0%bd%d1%82%d0%b8%d1%82%d0%b5-%d0%b7%d0%b0/", "text": "Притокът на индивидуални туристи, които ползват евтини полети до Варна, доведе до възход на бизнеса с отдаване на стаи и апартаменти под наем. По данни на общинската дирекция „Туризъм“ за година е отчетен двоен ръст на категоризираните обекти от този тип. Увеличението е започнало миналата година, когато са били регистрирани общо 260 стаи и жилища за гости при 85% по-малко през 2017 г. До 10 юни тази година през категоризация са минали 100% повече апартаменти, отколкото за същия период на миналата година. Причината е, че за последните 3 г. целогодишните дестинации през летище Варна са нараснали от 6 на 16, като 12 от авиолиниите са нискотарифни и се радват на 100% заетост на седалките, коментират от дирекция „Туризъм“. Прогнозите на експертите са за нов ръст на индивидуалните гости след 16 юли, когато до Варна тръгват евтини полети от Хамбург, Кьолн, Берлин, Париж, Ливърпул и Копенхаген. На летището очакват 30% повече пасажери от Великобритания, 38% – от Франция, 20% – от Дания, и 10% – от Австрия. Неорганизираните туристи са и най-честите посетители на безплатните пешеходни турове в града. Тази година освен европейци, в обиколките на забележителностите с гид на английски се включват и много американци, сочат данните на общината. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.19", "title": " Двойно се увеличиха апартаментите за гости във Варна"}
