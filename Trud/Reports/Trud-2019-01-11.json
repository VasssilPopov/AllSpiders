{"url": "https://trud.bg/%d0%be%d1%82%d0%ba%d1%80%d0%b0%d0%b4%d0%bd%d0%b0%d1%85%d0%b0-%d0%be%d1%80%d1%8a%d0%b6%d0%b8%d1%8f-%d0%b8-%d0%b1%d0%be%d0%bc%d0%b1%d0%b8-%d0%be%d1%82-%d0%b2%d0%be%d0%b5%d0%bd%d0%b5%d0%bd-%d1%81%d0%ba/", "text": "Голям брой различни оръжия и бомби бяха откраднати от военен склад в албанската военна база Пашалиман край Вльора бяха откраднати, съобщи агенция МИА. Безпрецедентно събитие се случи в южната част на страната. Кражбата е била извършена през изминалата нощ, пише Канал 3. Засега няма потвърждение от министерството на отбраната, съобщи агенция Болкан уеб. За разпит са задържани петима работещи във военната база, съобщи телевизия Топ ченъл. Войникът, който охранявал склада, не бил там по време на кражбата, а когато се върнал забелязал, че сандъците, от където са взети автоматичните пушки и бомбите, са насилствено отворени. За разлика от другите части на базата, в този склад не е имало камери. Разследването продължава. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.11", "title": " Откраднаха оръжия и бомби от военен склад в албанска база"}
{"url": "https://trud.bg/%d0%bf%d0%b5%d1%82-%d0%be%d0%b1%d0%bb%d0%b0%d1%81%d1%82%d0%b8-%d0%b2-%d1%81%d1%82%d1%80%d0%b0%d0%bd%d0%b0%d1%82%d0%b0-%d1%81%d0%b0-%d0%bf%d1%80%d0%b5%d0%b4-%d0%b3%d1%80%d0%b8%d0%bf%d0%bd%d0%b0-%d0%b5/", "text": "Болните от грип в цялата страна се увеличават. Пет области са пред грипна епидемия, съобщи  . Областите Силистра, Ямбол, Пазарджик, Стара Загора и Бургас са на прага на грипната епидемия. Такава обаче още не е обявена. Повечето регистрирани случаи са на грип тип А, който е много близък до така наречения „свински грип“. Заболяването се развива бързо и за 2-3 дни води до усложнения, ако не се вземат мерки навреме, предупреждават лекарите. Най-често болните са в активна възраст и ученици.", "date": "2019.01.11", "title": " Пет области в страната са пред грипна епидемия"}
{"url": "https://trud.bg/%d1%83%d0%bf%d1%80%d0%b0%d0%b2%d0%bb%d1%8f%d0%b2%d0%b0%d1%89%d0%b8%d1%82%d0%b5-%d0%b2-%d0%bc%d0%b0%d0%ba%d0%b5%d0%b4%d0%be%d0%bd%d0%b8%d1%8f-%d0%b8%d0%bc%d0%b0%d1%82-%d0%bd%d0%b5%d0%be%d0%b1%d1%85/", "text": "Управляващите в Република Македония имат необходимото мнозинство от 80 народни представители, необходими за приемане на конституционните промени, предаде  . По всяка вероятност конституционните промени, съгласно Преспанския договор, ще бъдат гласувани до края на днешния ден. Той беше подписан през месец юни между властите в Скопие и Атина и той сложи край на дългогодишния спор за името на Република Македония. В Скопие приеха предложението официалното име да бъде Република Северна Македония. След като договорът бъде одобрен от македонския парламент, той трябва да бъде ратифициран и от гръцкото Народно събрание. Македонският премиер Зоран Заев очаква много бързо след това да бъде подписан и протоколът за присъединяването на страната към НАТО. Съгласно конституцията на Република Македония промените трябва да стават с две трети мнозинство – най-малко 80 депутати в 120 местният парламент.", "date": "2019.01.11", "title": " Управляващите в Македония имат необходимото мнозинство за конституционните промени"}
{"url": "https://trud.bg/%d0%b7%d0%b0%d0%bf%d0%bb%d0%b0%d1%88%d0%b2%d0%b0%d1%82-%d1%81-%d0%b1%d0%be%d0%bc%d0%b1%d0%b5%d0%bd%d0%b8-%d0%b0%d1%82%d0%b0%d0%ba%d0%b8-%d1%81%d1%8a%d0%b4%d0%b8%d0%bb%d0%b8%d1%89%d0%b0-%d0%b2-%d0%b3/", "text": "Срещу пет регионални съдилища в Германия бяха отправени бомбени заплахи с анонимни мейли. Полицейските проверки обаче не са открили взривни устройства, информира  . Засегнати и опразнени преди обед са били сградите в Потсдам, Магдебург, Ерфурт, Висбаден и Кийл. По полицейски данни в анонимните мейли е отправена заплаха за атентат, който ще засегне цялата страна. В последните седмици и в други германски градове специализираните екипи са били ангажирани с проверки заради фалшиви бомбени заплахи. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.01.11", "title": " Заплашват с бомбени атаки съдилища в Германия"}
{"url": "https://trud.bg/%d1%83%d0%bc%d0%bd%d0%be-%d1%83%d1%81%d1%82%d1%80%d0%be%d0%b9%d1%81%d1%82%d0%b2%d0%be-%d0%be%d0%bf%d1%80%d0%b5%d0%b4%d0%b5%d0%bb%d1%8f-%d0%b4%d0%b8%d0%b5%d1%82%d0%b0-%d0%bf%d0%be-%d0%b4%d1%8a%d1%85/", "text": "Един от хитовете на годишното изложение за потребителска електроника в Лас Вегас СЕS 2019 е устройството “Лумен”, което анализира дъха на човек и на негова основа избира оптималната хранителна диета, предаде Би Би Си. Устройството, подобно на електронна цигара, е свързано с приложение на смартфона, което разкрива колко ефективно работи храносмилателната система и как се изгарят калориите. Принципът на работа на изобретението се състои в това да анализира нивото на въглероден диоксид в издишания въздух. Според създателите това позволява да се проследи процесът на обмяна на веществата, който освен това преобразува приетата храна в енергия. Приспособлението може да остави в миналото нуждата да се изчислява количеството на захарта в едно или друго ястие, както и калориите. След това приложението съобщава на потребителя какво в по-голяма степен изгаря неговият организъм – въглехидрати или мазнини. За тези, които не се нуждаят от диета, компанията “Уилкинсън бейкинг” пък представи своя хлебен бот. Машината самостоятелно приготвя и пече хляб, а също така може и да го продава. Нужно е само зареждане, след което устройството смесва брашното, водата и маята в нужните пропорции, пече хляба и го нарежда в стъклена витрина да се охлади.", "date": "2019.01.11", "title": " Умно устройство определя диета по дъха на човек\t\t\t"}
{"url": "https://trud.bg/%d0%bd%d0%be%d1%80%d0%ba%d0%b0-%d1%81%d0%b5-%d0%be%d0%bf%d0%b8%d1%82%d0%b0-%d0%b4%d0%b0-%d0%b2%d0%b7%d0%b5%d0%bc%d0%b5-%d1%83%d0%bb%d0%be%d0%b2%d0%b0-%d0%bd%d0%b0-%d1%80%d1%83%d1%81%d0%ba%d0%b8-%d1%80/", "text": "Руски рибари са заснели на река Волга видео, на което се вижда как норка се опитва да вземе уловена от тях риба, съобщава РИА „Новости“. Рибарите хранели животното с по-дребни риби, но то проявило по-голям интерес към голямата риба. На видеото се вижда как норката се вкопчва в рибата и не се пуска дори когато рибарите се опитват да я приберат при себе си.", "date": "2019.01.11", "title": " Норка се опита да вземе улова на руски рибари (ВИДЕО)"}
{"url": "https://trud.bg/%d0%bf%d0%be%d0%b4%d0%bc%d0%be%d0%bb%d0%b0-%d0%be%d0%b1%d0%b2%d0%b8%d0%bd%d0%b5%d0%bd-%d0%b7%d0%b0-%d1%80%d0%b0%d0%b7%d0%bf%d1%80%d0%be%d1%81%d1%82%d1%80%d0%b0%d0%bd%d0%b5%d0%bd%d0%b8%d0%b5-%d0%bd/", "text": "Окръжна прокуратура – Бургас задържа за 72 часа Антоан П., известен с прякора си Подмола, обвинен за разпространение на наркотични вещества и за противозаконно държане на боеприпаси за огнестрелно оръжие. Това съобщиха магистратите в петък. В дома си, находящ се в село Каменар община Поморие, без надлежно разрешително разпространил, като предоставил лично на друг човек високорисково наркотично вещество – коноп (3.893 гр.), под формата на четири броя топчета в неправилна форма, поставени в кутия от цигари. Подмола е обвинен и за това, че на 10.01.2019г. в дома си, находящ се в Каменар, държал боеприпаси за огнестрелни оръжия – 51 бр. ловни патрона, без да има разрешително за това.  ", "date": "2019.01.11", "title": " Подмола обвинен за разпространение на наркотици"}
{"url": "https://trud.bg/%d0%bd%d0%b5%d1%84%d1%82%d0%be%d1%85%d0%b8%d0%bc%d0%b8%d0%ba-%d0%bd%d0%b0-%d0%ba%d1%80%d0%b0%d1%87%d0%ba%d0%b0-%d0%be%d1%82-%d1%84%d0%b8%d0%bd%d0%b0%d0%bb%d0%b0-%d0%b7%d0%b0-%d0%ba/", "text": "Носителят на купата на България „Нефтохимик 2010“ е на крачка от финала в тазгодишното издание на турнира. Волейболистите на бургаския тим заложиха на новите си попълнения Николай Учиков и Ален Джорджевич в стартовия си състав срещу лидера в Суперлигата ЦСКА и спечелиха с 3:2. На терена излезе и 46-годишния играещ помощник треньор на „червените“ Ивайло Стефанов, но и той не успя да помогне на своите момчета в зала „Васил Левски“ в Пазарджик. Във втория гейм пък наставникът на „Нефтохимик“ Найден Найденов получи червен картон, и тимът му загуби точка, малко по-рано Георги Братоев бе получил жълт картон.  Днес шампионите ще имат за съперник „Добруджа 07“ (Добрич), чийто отбор надделя над „Пирин“ с 3:1 (-21, 21 , 22, 20). За тима от Разлог дебют направиха разпределителят Николай Манчев, а на моменти се включваше и ямаецът Денис Нилсон, който също бе каркотекиран преди дни в отбора. Треньорът на „Добруджа“ Пламен Христов изрази задоволство от резултата, въпреки че неговите възпитаници демонстрираха слабости в посрещането в първия гейм.  Снощи се изиграха и останалите два четвъртфинала между „Хебър“ – „Марек Юнион Ивкони“ и „Монтана“ – „Левски“. Сблъсъкът за трофея е в неделя от 18, 30 часа.", "date": "2019.01.11", "title": " „Нефтохимик“ на крачка от финала за купата"}
{"url": "https://trud.bg/%d0%b3%d1%8a%d1%80%d1%86%d0%b8%d1%8f-%d0%bf%d1%80%d0%b8%d0%bf%d0%be%d0%bc%d0%bd%d0%b8-%d0%bd%d0%b0-%d0%bc%d0%b5%d1%80%d0%ba%d0%b5%d0%bb-%d0%b7%d0%b0-%d1%80%d0%b5%d0%bf%d0%b0%d1%80%d0%b0%d1%86%d0%b8/", "text": "Берлин подкрепя новия период на развитие на Атина Гърция се възползва от посещението на канцлерката Ангела Меркел в Атина, за да повдигне отново въпроса за репарациите за престъпленията, извършени по време на нацистката окупация на страната (1941-1944 г.). След срещата си с Меркел президентът на Гърция Прокопис Павлопулос подчерта, че гръцките претенции към Германия за окупационния заем и за репарации за престъпленията на нацисткия режим са “юридически активни”, и заяви, че “трябва да решим съответния въпрос в компетентния съдебен форум и на базата на общата ни международна и европейска правна култура”. Меркел от своя страна заяви, че Германия “поема изцяло отговорността за престъпленията”, извършени от нацистите в Гърция и подчерта, че “за нас е въпрос на чест да направим всичко възможно да имаме добри отношения с Гърция”. Павлопулос припомни и високата цена, която страната му е платила, за да остане в еврозоната, дори и за грешки, които не могат да бъдат приписани на нея. А канцлерката увери, че след излизането от спасителните програми Атина навлиза в нов период на развитие, в който ще бъде подкрепена от Германия.    ", "date": "2019.01.11", "title": " Гърция припомни на Меркел за репарациите\t\t\t"}
{"url": "https://trud.bg/%d1%80%d0%b0%d0%b7%d0%b3%d0%be%d0%b2%d0%be%d1%80%d0%b8%d1%82%d0%b5-%d0%bc%d0%b5%d0%b6%d0%b4%d1%83-%d0%b0%d0%bc%d0%b5%d1%80%d0%b8%d0%ba%d0%b0%d0%bd%d1%81%d0%ba%d0%b8-%d0%b8-%d1%82%d1%83%d1%80%d1%81/", "text": "Съветникът на президента на САЩ по националната сигурност Джон Болтън заяви днес, че разговорите между американски и турски военни за кюрдите и за Сирия ще продължат следващата седмица с надеждата страните да постигнат резултати, удовлетворяващи и двете страни, предаде Ройтерс. Болтън посочи, че той, президентът Тръмп и държавният секретар на САЩ Майк Помпейо са разбрали, че Турция е поела ангажимента да не наранява кюрдите, които са се сражавали заедно с американските военни в борбата срещу ИДИЛ. Болтън каза още, че това, което целят при тези разговори между армиите на двете страни, са уверения и протоколи, така че всяка страна да бъде удовлетворена. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com        ", "date": "2019.01.11", "title": " Разговорите между американски и турски военни за кюрдите и за Сирия ще продължат, заяви Джон Болтън"}
{"url": "https://trud.bg/%d0%ba%d0%b8%d1%80%d0%b8%d0%bb-%d0%b4%d0%be%d0%bc%d1%83%d1%81%d1%87%d0%b8%d0%b5%d0%b2-%d0%b7%d0%b0%d0%ba%d0%be%d0%bd%d1%8a%d1%82-%d0%b7%d0%b0-%d0%b3%d0%be%d1%80%d0%b8%d0%b2%d0%b0%d1%82%d0%b0-%d1%86/", "text": "Законът за горивата обслужва определени интереси и цели да останат само големите бензиностанции. Това заяви председателят на КРИБ Кирил Домусчиев пред   Той определи излизането на Петролната и газовата асоциация от КРИБ като манипулация, защото бизнес организацията е не е подкрепила Закона за горивата, а дори е спомогнала за отлагането му. „Още лятото, когато този закон тръгна да се прокарва с активното лобиране на Валентин Златев, КРИБ излезе с остра позиция към определени текстове в този закон, който засяга наши членове. Проведохме редица срещи, на които присъстваха и Валентин Златев, и председателят на Петролната и газова асоциация, и всички заинтересовани страни. След много дебати и дискусии успяхме да изключим земеделците от този закон, но за останалите остана обещанието, че ще бъдат изключени на по-късен етап”, посочи председателят на КРИБ. Домусчиев заяви, че не е имало диалог за проблемите, свързани със закона. „Един закон се вкара насила от един човек, КРИБ деликатно си замълча. АИКБ поискаха от президента Радев да наложи вето, ние се надявахме, че ще се направят съответните корекции. След като това не се случи, ръководството на КРИБ и председателите на съответните браншови организации направихме постъпки този закон да бъде спрян, докато проблемите не бъдат изчистени”. „Валентин Златев се опитва да натиска КРИБ, да казва „Аз напускам организацията”, нямам нищо против. Аз не мога заради интересите на един човек да ощетя интересите на хиляди фирми, аз имам принципна позиция. Може да ми е много симпатичен, но ролята на КРИБ е да защитава бизнеса”, каза Домусчиев. Бизнесменът заяви, че масово фирмите са намалили производството си и чакат по-добри цени на електроенергията. Той прогнозира, че индустрията ще издържи до 4 месеца на тези обороти. Държавата е монополист, защото електроенергията на независимата енергийна борса се доставя от НЕК, АЕЦ и „Марица-Изток” 2. Този монопол дава възможност за злоупотреби. Факт е, че цените са високи, достигнаха в пъти цената от предходната година, надминаха цените в съседните ни държави. Това не се контролира и не се проверява и не се взимат мерки” коментира Домусчиев. Председателят на КРИБ заяви, че прогнозираният преди Нова година двуцифрен ръст на заплатите може и да не се случи, защото българската икономика става неконкурентоспособна. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.11", "title": " Кирил Домусчиев: Законът за горивата цели да останат само големите бензиностанции\t\t\t"}
{"url": "https://trud.bg/%d1%80%d0%b5%d0%b0%d0%bb-%d0%bf%d0%bb%d0%b0%d1%89%d0%b0-%d0%bd%d0%b0-%d1%8e%d0%bd%d0%b0%d0%b9%d1%82%d0%b5%d0%b4-%d0%b7%d0%b0-%d0%bc%d0%be%d1%83/", "text": "Жозе Моуриньо и неговият агент Жорже Мендеш договориха компенсация в размер на 15 милиона паунда от „Манчестър Юнайтед“ заради уволнението на португалеца, което стана факт малко преди Коледа. Оказва се обаче, че „червените дяволи“ могат да си върнат голяма част от тази сума, ако Специалния започне работа в друг клуб в следващите 12 месеца. Офертите към наставника вече заваляха, като той получи предложение от „Бенфика“, а според някои източници вече е започнал и преговори с Флорентино Перес, президент на „Реал“ (Мадрид), за завръщането си на „Сантиаго Бернабеу“. Изпълнителният вицепрезидент на „Юнайтед“ Ед Уудуърд обаче е заложил клауза в договора на Моуриньо, която ще покрие значителна част от компенсацията. Според английският таблоид „Сън“ босът на „червените дяволи“ е включил същата точка, от която през 2016 година се възползва „Челси“. Лондончани уволниха Моуриньо през декември 2015 година, но компенсацията на португалеца е била обвързана с това дали той ще започне нова работа през следващата една година. „Манчестър Юнайтед“ назначи Специалния в края на май 2016-а, което активира въпросната клауза. Така „червените дяволи“ са изплатили 15 милиона паунда на „Челси“, като парите са били отделени от трансферния бюджет на клуба от „Олд Трафорд“. Според „Сън“ сумата е подобна и сега, но само ако Моуриньо отиде в друг отбор от Премиър лийг. Ако клубът е чуждестранен, какъвто е случаят с „Реал“, сумата е 10 милиона паунда. Снимка: Twitter", "date": "2019.01.11", "title": " „Реал“ плаща на „Юнайтед“ за Моу"}
{"url": "https://trud.bg/%d0%bf%d0%be%d0%bb%d0%ba-%d0%b4%d0%b8%d0%bc%d0%b8%d1%82%d1%8a%d1%80-%d1%81%d1%82%d0%be%d1%8f%d0%bd%d0%be%d0%b2-%d0%b0%d0%ba%d0%be-%d0%b8%d0%b7%d0%b1%d0%b5%d1%80%d0%b5%d0%bc-f-16-%d1%81%d1%80%d0%be/", "text": "Спорът около изтребителите е за спазване на процедурите, които са гласувани от изпълнителната власт, коментира пред   главният секретар на президента полк. Димитър Стоянов. „Няма как да толерираме нещо, което е в противоречие на самото решение на Народното събрание. Няма спор по отношение дали единият тип самолети е по-добър или другият. И F-16 има положителни и отрицателни страни, и „Грипен“ има положителни и отрицателни страни“, каза още Стоянов. Той беше категоричен, че конкурсът за изтребителите е опорочен. По думите му се разиграва сценарий, който води началото си още от назначаването на комисията от предното Народно събрание. 2012 г. е предоставена информация на Министерството на отбраната, където ясно е записано за F-16 и по-стар блок, че струва над 2 млрд. лв., без въоръжение, каза Димитър Стоянов. По думите му, ако се избере F-16, срокът за доставка ще бъде 5-6 години, тъй като има преместване на завода, в който се произвеждат изтребителите. Противопоставянето между институциите не е в полза на българското общество. Няма как обаче да има компромис в борбата с корупцията, в борбата за по-високи доходи и за ликвидиране на социалното неравенство, каза още Стоянов. Според него президентът и останалите институции са обединени по национално значимите теми, като пример за това е протестът на българските превозвачи в Брюксел. „По отношение на подкрепата до транспортните работници, която беше оказана и от президентската институция с писмото, което беше изпратено до Антонио Таяни. И от днес от правителството, както и участието в протеста на министъра на транспорта“, заяви полк. Стоянов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2019.01.11", "title": " Полк. Димитър Стоянов: Ако изберем F-16, срокът за доставка ще бъде 5-6 години"}
{"url": "https://trud.bg/%d1%87%d0%b0%d1%81%d1%82%d0%bd%d0%b8%d1%8f%d1%82-%d1%81%d1%8a%d0%b4%d0%b5%d0%b1%d0%b5%d0%bd-%d0%b8%d0%b7%d0%bf%d1%8a%d0%bb%d0%bd%d0%b8%d1%82%d0%b5%d0%bb-%d0%be%d1%82-%d0%b0%d1%84%d0%b5%d1%80%d0%b0/", "text": "Окръжна прокуратура – Бургас предаде на съд частния съдебен изпълнител Тотко Колев, чиито действия се разследват при промяна на собствеността на Либийския танкер. Но докато там все още се разследват само действията му, по друг случай, той вече е обвиняем. Колев е обвинен за това, че в периода 11.12. 2007 г. – 14.05.2008 г. в качеството си на длъжностно лице и с цел да набави имотна облага  за взискателя, нарушил служебните си задължения при извършване на действия по изпълнително дело. Той издал постановление за възлагане на недвижим имот на взискателя И.И., без да изпрати писмо до Служба по вписвания- Несебър, с искане за възбрана върху поземлен имот, находящ се в землището на село Емона. На 12.02.2008 г. извършил опис на същия поземлен имот, без да е налице наложена възбрана на имота към момента на извършване на описа, без да е извършил проверка на собствеността, като в постановлението за възлагане на недвижим имот от 14.05.2008г. вписал същия поземлен имот, собственост на Община Несебър, като собственост на длъжника Б.Б., и от това са настъпили значителни вредоносни последици – неимуществени и имуществени в размер на 584 955 лв. Окръжен съд – Бургас е насрочил заседанието си за 14.01.2019г. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2019.01.11", "title": " Частният съдебен изпълнител от аферата с танкера на съд за друг случай"}
{"url": "https://trud.bg/%d0%b3%d0%b5%d0%bd-%d0%b4%d0%b8%d0%bc%d0%b8%d1%82%d1%8a%d1%80-%d1%88%d0%b8%d0%b2%d0%b8%d0%ba%d0%be%d0%b2-%d0%bf%d1%80%d0%b5%d0%b4-%d1%82%d1%80%d1%83%d0%b4-%d0%bf%d0%be%d0%b1%d0%be/", "text": "Бившият шеф на Стрямската бригада бригаден генерал Димитър Шивиков призова военните на протест в подкрепа на бития във Войводиново техен колега от Специалните сили Валентин Димов. „Елате да се съберем на 11 януари 2019 г. в 18:00 часа пред църквата на село Войводиново да подкрепим нашия брат Вальо и семейството му. Да кажем „не“ на циганския произвол. С българските знамена и синята барета“, написа той в социалните мрежи. – Защо призовахте колеги на пребития във Войводиново служител на Спецчастите на протест, ген. Шивиков? За военните не е характерно да протестират, а има и законови ограничения. – Най-напред искам да Ви благодаря за предоставената възможност читателите на вестника да се запознаят от първо лице за мотивите, които ме подтикнаха да взема това решение. Първо, за пореден път да изкажа моята лична и на всички колеги съпричастност към обидата, страха и тревогата на близките на нашия колега ефрейтор Димов и да ги уверя, че всички ние сме твърдо и категорично с тях, няма да ги оставим сами и се надяваме, че нашият брат ще се оправи скоро и пак ще бъде един от нас. Второ, аз лично останах потресен до къде може да стигне наглостта на двамата цигани, че да посегнат върху униформен служител. Трето, не ми направи добро впечатление отношението на някои медии, които в коментарите при публикуването на информацията, подходиха иронично, да не кажа цинично, което е обидно за нашата професия, срещу хората, отдали се на служба в името на родината. България по конституция е правова държава, която се управлява съобразно конституцията и законите. Съгласно Закона за отбраната и въоръжените сили и по-точно член 177 казва, че военнослужещите се ползват от защитата на държавата при изпълнението на служебните им задължения и че защитата на достойнството и честта на военнослужещия е задължение на държавните органи и на длъжностните лица на територията на Република България и извън нея. Ефрейтор Димов е участвал в служебно мероприятие в град Пловдив и е бил в качеството му на служебно лице в момента на побоя. Това аз го разбирам и окачествявам като посегателство върху държавните устои. Не мога да остана безучастен. – Какво целите с протеста? – Моят съзнателен професионален живот е свързан с армията и за това се ангажирам. Призовах парашутистите, защото през цялата ми служба съм бил такъв, освен това ние сме сплотен, единен, силен социален организъм, без значение дали сме в активна служба или от резерва. Трудностите в службата и съвместното им преодоляване от всички нас, без значение дали си офицер, сержант или войник, ни прави уникални. Никой не е в състояние да ни разбие. Естествено, че всеки друг колега или съмишленик е добре дошъл. Апелът е към всички, които са непримирими към такъв вид безобразия. Да, не е нормално военнослужещите да протестират, но е морално и бих казал – задължение е на военнослужещите да отстояват своята чест и достойнство. Освен от министъра на отбраната и командира на 68 бригада Специални сили да се изкажат в подкрепа на пострадалия колега и да защитят честта на всички нас, аз поне не видях да бъде изразена позиция от страна на висшия команден състав по проблема. Това не е политически протест. В закона ясно е записано, че военнослужещите не могат да участват в събрания, митинги и манифестации на политически партии, движения или коалиции с политически цели, когато носят военна униформа. С нашия митинг, а не протест, ние искаме да изразим и подкрепа към колегите от полицията. Те трябва да бъдат свободни в техните действия при прилагането на законите, а не да се съобразяват с конюнктурата. Ние сме едно цяло. Това е подкрепа и към хората от цялата страна, станали жертва на подобни нагли и брутални нападения. Случаят с ефрейтор Димов е капката, която преля чашата. – Не се ли страхувате, че политици може да пробват да яхнат тази ваша инициатива? Ярките изявления по темата за ромите са много популярен начин за трупане на политически рейтинг. – Не се опасявам, защото няма да допуснем това нещо. Да се стигне до тук, вината е многопластова и е в политиците ни. Ние не ги искаме при нас, но това е предупреждение към тях, защото ако сега не се вземат незабавни мерки по решаването на тези огромни проблеми в обществото ни, следващият път един такъв инцидент може да запали огромен пожар. Народът ни иска трайно и безвъзвратно решаване на всичките проблеми. Ние сме в година на избори и без съмнение всичките политически играчи ще се опитат да извлекат дивиденти, но българите се събудиха и няма да оставят в този им вид нещата. Законите са за всички и никой не е привилегирован и защитен от беззаконие. Крайно време е политическите ни мъже и жени да слязат сред народа, а не само когато са в предизборна кампания. – В призива си използвахте израза „цигански произвол”. Как виждате решаването на този проблем? – Да, това е произвол на представители от циганския етнос. Не съм имал предвид да слагам под един знаменател целия цигански етнос, защото и сред другите етноси има такива изверги. Трябва ли да се страхуваме да назоваваме нещата с истинските им имена? Не, не трябва. За съжаление процентно те надвишават другите. Решаването на проблемите няма да е бързо и лесно, но при наличие на воля и консенсус в обществото нещата ще се случат. Не е моя работа да давам предложения, но като човек с активна обществена позиция ще изразя мнението си. Например получаването на социалните помощи да е обвързано с редица мерки като: полагане на общественополезен труд в комуналните дейности, посещение с непрекъснат контрол на училище от децата; задължителен образователен ценз при гласуване; задължително владеене на български език; наказателна отговорност на непълнолетни родилки; задължително хигиенизиране на гетата; делегиране на права на самоуправление в общностите; прекратяване на помощите при отказ от предложена работа и редица подобни мерки. – Какво е състоянието на Българската армия според вас и какво мислите за избора на нов боен изтребител? – Състоянието е силно притеснително. Освен постоянния недостиг на пълно финансиране и оттам недостиг от материални средства за поддържане на бойната и друга техника и на инфраструктурата, се наблюдава и усеща най-вече снижаването на самочувствието на колегите. Вече тридесет години продължава неглижирането и потъпкването на самочувствието на военнослужещите. Не виждам държавата да стои с авторитета си зад тези всеотдайни хора. Духът липсва. Не съм специалист в тази област, за да дам компетентно мнение, но оставам с чувството, че мнението на експертите на какви критерии трябва да отговаря новият самолет е неглижирано. Основание ми дава фактът, че много хора, които не са специалисти, налагат своето мнение всячески, за да ни убедят, че това е правилният избор. – Вече бяхте оправдан по две от делата срещу вас, макар да предстоят още инстанции. Имате ли обяснение защо бяхте обвинен в присвояването на одеяла от НАТО, че сте подпомагали празниците на възрожденските общини с хора и техника, без да им искате наем, и т. н.? Част от тези обвинения звучат доста странно. – Аз за себе си имам обяснение, но бих предпочел да коментирам, след като приключи всичко. Всички обвинения са неоснователни и граничещи с абсурда. Ще Ви дам за пример няколко момента от мнението на адвокат Светлана Георгиева: „Съгласно досъдебните производства по трите дела срещу него, ще се хванете за главите и ще решите, че той е най-големият престъпник, нехайник и самозабравил се генерал, а от доносите и разработките на ДАНС ще видите, че е опасен за националната сигурност на България. Военна прокуратура е продължила манипулациите като си е „намествала“ показанията на военнослужещите, както си иска само и само, за да внесе делата в съда и да изпълни поръчката. Военнослужещите в съдебните заседания се отрекоха от думите си, признаха за заплахи от страна на военни прокурори и следователи, включително с уволнения и вкарване в затвора, ако не кажат това, което манипулира прокурора …а един даже е бил отвлечен от ДАНС от улицата, и притискан да пише лъжливи неща, същият припадна в залата, докато го разпитвах само при споменаването на ДАНС. Разпитахме над 160 души по делата досега…това, което видях аз е…Човек, обожаван от подчинените си..като го видят и му козируват все още..а като ги питаме в съдебната зала какъв командир е бил, то на човек му иде да се разплаче от отговорите им.“ – Наближават европейски и местни избори? Възнамерявате ли отново да се кандидатирате – за кмет на Карлово или за друга позиция? – Да, тази година е изборна и предвещава интересни избори. Рано е още да отговоря категорично, но за да не подведа хората, които ме подкрепиха и гласуваха за мен на последните избори за местна власт заслужават моето уважение, ще кажа, че и ако те отново поискат, не трябва да ги разочаровам. – С какво се занимавате сега и липсва ли ви армията? – Работя в частна фирма. Следя с интерес случващото се в страната. Естествено е да ми липсва армията, като се има предвид, че сам съм взел това решение да се посветя на нея. Благодарен съм на съдбата, че така ми премина голяма част от съзнателният ми живот. Благодарен съм за всичко, което сме постигали с колегите и в мир и бран, за което им благодаря, защото без тях аз нямаше да съм това, което съм.   Нашият гост  Бригаден генерал Димитър Шивиков е завършил военното училище „Васил Левски“ във Велико Търново, след това и военната академия „Г. С. Раковски”. През 2012 г. завършва и Военния колеж на Сухопътните войски на САЩ. Започва службата си като офицер в 68-а бригада „Специални сили“ в Пловдив. Бил е ръководител на военните ни контингенти в Ирак и Афганистан, а от 2012-а до 2015 г. е командир на Стрямската бригада в Карлово.          ", "date": "2019.01.11", "title": " Ген. Димитър Шивиков пред „Труд“: Побоят във Войводиново е посегателство върху държавните устои\t\t\t"}
{"url": "https://trud.bg/%d0%bd%d0%b0%d0%bc%d0%b0%d0%bb%d1%8f%d0%b2%d0%b0%d1%82-%d0%b1%d1%83%d0%bc%d0%b0%d0%b3%d0%b8%d1%82%d0%b5-%d0%b7%d0%b0-%d0%bc%d0%b0%d0%bb%d0%ba%d0%b8-%d1%84%d0%b8%d1%80%d0%bc%d0%b8/", "text": "Опростяват сложните процедури Подобряват управлението на държавните предприятия Бюрократичните процедури за малките фирми ще бъдат опростени. Това е една от целите, които се е поставило правителството, става ясно от доклад за изпълнението на мерките в Националната програма за реформи. За целта ще бъдат определени 70 от най-често срещаните и 30 от най-сложните регулационни режима, с които се сблъскват малките и средни предприятия в страната. До края на годината тези режими трябва да бъдат променени за да се намали административната тежест. Това ще подобри условията за правене на бизнес в страната и ще помогне за изваждане на сивата икономика на светло. Друга промяна, която планира правителството, е подобряване на управлението на държавните предприятия. Целта е намаляване на дружествата с над 50% държавно и общинско участие, които работят на загуба. Както и повишаване прозрачността при управлението им. За целта до края на месеца е планирано в страната да пристигнат експерти от Организацията за икономическо сътрудничество и развитие (ОИСР), с които ще бъде обсъдено състоянието на държавните предприятия. Като целта е с тяхна помощ да бъдат подготвени законодателни промени за подобряване на управлението на предприятията с държавно участие. Планирано е това да стане до месец май, а до средата на годината законът да бъде гласуван в парламента. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.11", "title": " Намаляват бумагите за малки фирми\t\t\t"}
{"url": "https://trud.bg/%d1%86%d0%b8%d0%b3%d0%b0%d0%bd%d0%b8%d1%82%d0%b5-%d0%bd%d0%b5-%d0%b1%d0%b8%d1%8f%d1%82-%d0%b0%d1%80%d0%bc%d0%b8%d1%8f%d1%82%d0%b0-%d1%82%d0%b5-%d0%b1%d0%b8%d1%8f%d1%82-%d0%b4%d1%8a%d1%80%d0%b6%d0%b0/", "text": "Вероятно долните редове ще възмутят активистите от разните му там БХК-та и ще бъдат анатемосани. Но не ме интересува, единственото, пред което се прекланям е олтарът на истината. Цигани пребиха жестоко в пловдивското село Войводиново български ефрейтор, войник от бригада „Специални сили“, защото им направил забележа на пътя. За съжаление това не е поредният тежък криминален инцидент с мургави съграждани, за кой ли път, в поредната полицейска сводка. Това е цинично варварство. В случая циганите не бият армията, те бият държавата. Излишно е да обяснявам защо. Това е страшно и е показател за безпомощността на институциите, на които им плащаме заплатите. Знаете ли какви биха били последиците от аналогичен инцидент в САЩ, да речем, защото ходя там и съм бил свидетел. Ответните действия са светкавични и безкомпромисни. Но някой да е оспорил, че Америка не е люлка на демокрацията? Да не привеждам примери с други държави. Но нашите роми са европейци и са научили, че имат само права. Затова взеха да пердашат наред – обикновени хора, полиция, армия. Ще ви разкажа истинска случка от соцгодините. Курсант от военното училище във Велико Търново бил в отпуск и вечерта изпращал приятелката си до дома й. Срещнали ги група цигани. Него го пребили, а нея – изнасилили. Прибрало се момчето през нощта в казармата и разказало на другите от ротата какво се е случило. Веднага на секундата бойците се втурнали към парка с бойната техника, някой дори скачали направо от прозорците. Запалили танковете и се насочили към циганската махала. На сутринта от катуна нямало и следа. Защо припомням това? Защото бяхме на косъм и във Войводиново да се повтори подобен сценарий в малко по друг вариант, но полицията реагира светкавично и не допусна ексцесии. Разбира се, гаранции, че балонът няма да се спука, никой не дава. Не сме застраховани от подобна трагедия в наши дни, защото и най-малката искра може да възпламени саморазправа, след като я няма твърдата ръка на институциите. Разбирате ли, не може една обществена група да се сегрегира, да не плаща данъци, ток, вода, да не праща децата си на училище, да няма никакви задължения, а да консумира само права. На това ли казваме европейска демокрация? Познавам немалко роми, веднъж един ми каза: при бай Тошо беше добре, имахме работа, имаше и хляб. Така беше. Но нямаше милост за тези, които престъпваха закона. Тогава често ми се налагаше да ходя по Видинско. В селата там имаше много цигански махали. Живееха в къщи на по три етажа, каквито малко българи имаха. На 6 май, и за циганите е голям празник, във всеки ромски двор димише мощно чеверме. И никой не им завиждаше, защото се знаеше, че това благосъстояние е постигнато с труд, а не с кражби и плячкосване. Схващате ли разликата- преди и сега? Преди циганите бачкаха яко, сега бият военен, а кметовете мънкат, че течели процедури за незаконните им имоти (виж карето). Това е изходът. Трябва да се спазват законите, да се прилагат с цялата им тежест: събаряне на незаконните коптори и съд за побойниците. Да чукат камъни в някоя кариера. Не сме длъжни да ги храним в затвора за наша сметка. Все пак средно 1000 лв. струва месечната издръжка на държавата за една раирана пижама. Смятам, че това е правилният подход. Иначе саморазправата би била същото грозно деяние, както извършеното престъпление от двамата цигани. Трябва да призная, че има и свестни цигани, защото работят и учат. В кварталния магазин работят на каса, възпитани и вежливи хора са. Ако ме питате, ще ви кажа честно, че съм скептичен у нас да възтържествува справедливостта. Просто защото циганите в България са електорат за всички управляващи партии без изключение. А не граждани, равноотговорни към полагащите им се права и вменените им задължения. Проблемът, естествено има и друга страна. На изборите ние определяме в каква държава ще живеем. Рамо до рамо гласуваме с ромите за управниците ни, включително и на местно ниво. Градоначалници и кметове от всякакъв калибър яхат коня и с цигански гласове. На места с компактно мургаво население дори най-вече с техните. Не се ли получава омагьосан кръг? Незаконните гета са от десетилетия. Как кметът да ги махне, след като гледа към хоризонта на следващия си мандат. А той наднича от тъмната стаичка на мургавите секции. Кое най-много ме потресе при случая в Пловдивското село. Очевидка през сълзи разказа, че по време на побоя са преминавали много коли, но никой не е спрял да се притече на помощ. Мисля си, че тези, бездушните, които безучастно и страхливо са наблюдавали трагедията зад прозорците на автомобилите си, може да са следващите на мястото на войника. Не разбрахме ли най-сетне, че нашето бездушие подхранва опасно циганската наглост. Всъщност то е главният виновник за случилото се.   Гетото във Войводиново е точило ток десетилетия Стана ясно, че всички ромски къщи в с. Войводиново са незаконни от поне 20 г. Издигнати без разрешение, без кадастрален план и за тях не са плащани данъци. Как тогава гетото е ползвало електроенергия, тъй като постройките са извън закона. Как тези призрачни къщи са прикачени към електропреносната система на държавата? Преди време получих съобщение, че за 10 стотинки неплатен ток, ще ми изключат бушона. Който не вярва, ще му покажа съобщението. А тук става дума за стотици роми, които десетилетия са живеели на муфта. Централната и местната власт чак сега се сетиха, че във Войводиново има нещо гнило, след като се проля кръв. Досега спаха.                          ", "date": "2019.01.11", "title": " Циганите не бият армията, те бият държавата\t\t\t"}
{"url": "https://trud.bg/%d1%80%d0%b5%d0%bc%d0%be%d0%bd%d1%82%d0%b8%d1%80%d0%b0%d1%85%d0%b0-%d0%be%d1%81%d0%bd%d0%be%d0%b2%d0%bd%d0%be-%d1%81%d0%bb%d0%b5%d0%b4-70-%d0%b3%d0%be%d0%b4%d0%b8%d0%bd%d0%b8-%d0%b7%d0%b0%d0%b1%d0%b0/", "text": "Сградата и всички помещения на детска градина „Рада Войвода“ в квартал „Чолаковци“ във Велико Търново бяха основно ремонтирани. „Това не се бе случвало от строителството й през 70-е години на миналия век. Детската градина вече е с ново обзавеждане, електрическа и отоплителна инсталация. Фасадите на сградата са топлоизолирани, сградата е климатизирана, монтирани са и слънчеви колектори. Облагороден бе дворът, нови са детските площадки, оградите и алеите, засадени са дръвчета и храсти“, подчерта кметът на община Велико Търново Даниел Панов. Основният ремонт е част от големия проект на Община Велико Търново по ОП „Региони в растеж“ за модернизация на образователната инфраструктура, който обхваща общо три детски градини – „Рада Войвода“, „Пролет“ и „Ален мак“, както и училищата СУ „Владимир Комаров“, СУ „Г. С. Раковски“ и Спортно училище – Велико Търново. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.11", "title": " Ремонтираха основно след 70 години забавачка във Велико Търново\t\t\t"}
{"url": "https://trud.bg/%d0%bf%d1%80%d0%b5%d0%b4%d1%81%d0%b5%d0%b4%d0%b0%d1%82%d0%b5%d0%bb%d1%8f%d1%82-%d0%bd%d0%b0-%d0%b2%d0%b0%d1%80%d0%bd%d0%b5%d0%bd%d1%81%d0%ba%d0%b8%d1%8f-%d0%b0%d0%bf%d0%b5%d0%bb%d0%b0%d1%82%d0%b8/", "text": "Председателят на Апелативен съд-Варна /АСВ/ Ванухи Аракелян се кандидатира за втори мандат на поста. Сред ключовите си цели тя посочва довършването на процеса на електронизация на съдопроизводството в АСВ и международното сътрудничество по наказателни дела, което е приоритет от 2014 г., а като лична мотивация посочва големия си управленски опит и подкрепата на колегите й. „Като ръководител, който познава бариерите пред проактивността на екип, работещ в йерархична структура, вече имам опит как да ги преодолявам. Зная колко важни са психическото и физическо равновесие за всеки един съдия и служител от системата на правораздаването. Това е причината да утвърждавам емпатията и синергията като навици на високоефективни хора, каквито са съдиите и служителите“, смята съдия Аракелян. „Имам професионалния капацитет и нося своята морална отговорност за подготовката на няколко поколения млади хора, направили избора да изучават право. Концепцията обаче не е само и единствено публичен отчет. Тя е стратегически план за управление – за анализ на стреса, стресогенните фактори и управленския подход, за утвърждаване на новата политика на споделеното управление, за бъдещите социални и образователни инициативи. Тя е един обществено поет ангажимент“, допълва съдия Аракелян. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.11", "title": " Председателят на Варненския апелативен съд се кандидатира за втори мандат"}
{"url": "https://trud.bg/%d0%b1%d1%83%d1%80%d0%b3%d0%b0%d1%81%d0%ba%d0%b0%d1%82%d0%b0-%d0%bf%d1%80%d0%be%d0%ba%d1%83%d1%80%d0%b0%d1%82%d1%83%d1%80%d0%b0-%d0%bf%d0%be%d0%b4%d1%85%d0%b2%d0%b0%d0%bd%d0%b0-%d0%ba%d0%b0%d0%b7/", "text": "Окръжна прокуратура – Бургас образува досъдебно производство  за това, че частен съдебен изпълнител не е изпълнил служебните си задължения  и е превишил правата си, с цел да набави за другиго имотна облага, като случаят касае  незаконосъобразна промяна  на собствеността на кораб-танкер. Това съобщиха от държавното обвинение. В края на 2017 г. 62-тонният либийски танкер Badr е блокиран на пристанището в Бургас по искане на българската фирмата „Булгаргеомин ЛТД” заради дългове на либийската държава към нея. Казусът влиза в кръга на няколко съдебни инстанции, последната от които е ВАС. С решение отпреди седмица Върховният съд казва, че корабът е задържан незаконно в наши води. Решението обаче закъснява, защото плавателният съд вече плава под панамски флаг и е със сменено име. Случаят касае изпълнително производство, образувано в Районен съд – Бургас, по искане на българско дружество, претендиращо обезпечаване на свой дълг в размер на 9 250 362 американски долара, с твърдение че  му се дължи от търговско дружество, собственост на Либийската държава. Според взискателя, този дълг е бил обезпечен с ипотека върху плавателен съд – танкер, уточняват от прокуратурата. Спорът по изпълнителното дело е касаел искането претендираният дълг да бъде реализиран с промяна на собствеността върху плавателния съд. Изпълнителното дело е било спряно с акт на съда. Въпреки този влязъл в законна сила съдебен акт, частен съдебен изпълнител от град Бургас е провел незаконосъобразни действия по реализация на публична продан на кораба, която е приключила с възлагане на танкера на българското дружество. Към настоящия момент плавателният съд се намира извън териториалните води на Република България. Досъдебното производство е образувано след постъпил в Прокуратурата сигнал от страна на адвокати, които представляват интересите на търговското дружество, собственост на Либийската държава. Той е получен в прокуратурата на 21.12.2018 г. По него още същия ден е разпоредено извършване на проверка.  Образуваното дело е възложено за разследване на следовател от Окръжен следствен отдел при Окръжена прокуратура – Бургас, тъй като се отличава с висока фактическа и правна сложност.", "date": "2019.01.11", "title": " Бургаската прокуратура подхвана казуса с либийския танкер"}
{"url": "https://trud.bg/%d0%b8%d0%b7%d0%bb%d0%be%d0%b6%d0%b1%d0%b0-%d0%ba%d0%b0%d1%80%d0%b8%d0%ba%d0%b0%d1%82%d1%83%d1%80%d0%b8-%d0%bf%d1%80%d0%b5%d0%b4%d1%81%d1%82%d0%b0%d0%b2%d0%b8-%d0%b9%d0%be%d0%b2%d1%87%d0%be-%d1%81/", "text": "В Художествената галерия „Николай Павлович“ в Свищов бе открита изложба на карикатуриста Йовчо Савов. Тя е част от програмата по повод честването на 156- годишнината от рождението на Алеко Константинов и бе първото от поредицата събития организирани от община Свищов. Главният уредник на галерията Пламен Симеонов представи творческия път автора и неговите произведения. „Всяка от творбите на Йовчо Савов отразява глобалните проблеми на човечеството и благодарение на залегнатите в нея философия и скрит замисъл, може да се напише цял разказ. Три са основните елементи, които безспорно бележат добрата му карикатура и това са – безупречен рисунък, остроумният виц и неизменната поука. Йовчо Савов има сетива не само за глобалните проблеми – политика, екология, емиграция, но и активно защитава позицията си на гражданин и творец“, изтъкна Пламен Симеонов. По думите на Йовчо Савов животът без хумор и сатира е като безвкусно ястие.  „Човек може да се преструва на сериозен, но не може да се преструва на остроумен. Остроумието е част от състоянието на духа, то не може да се имитира“, заяви Савов. Творбите му ще бъдат изложени в Художествената галерия „Николай Павлович“ до 8 февруари.", "date": "2019.01.11", "title": " Изложба карикатури представи Йовчо Савов на Алековите дни в Свищов"}
{"url": "https://trud.bg/%d1%82%d1%80%d0%b0%d0%ba%d0%b8%d0%b5%d1%86%d1%8a%d1%82-%d1%81%d0%bf%d0%b0%d1%80%d1%82%d0%b0%d0%ba-%d0%b1%d1%83%d0%bd%d1%82%d0%be%d0%b2%d0%bd%d0%b8%d0%ba-%d0%b8%d0%bb%d0%b8-%d1%80%d0%b5%d1%84/", "text": "За римското общество той е новият Ханибал Днешната представа за Спартак е повече литературна и кинематографична. Името на великия син на Тракия отдавна се е превърнало в символ на революционните движения в целия свят. Политизацията на неговия образ създава почва за спекулации „за“ и „против“, които са твърде далече от историческата истина. От друга страна, името на Спартак се налага в масовата култура с приемането му от спортни дружества, футболни отбори, стадиони… Както разказва Плутарх (І век сл. Хр.), Спартак е произлизал от тракийското племе меди и „…се отличавал не само с изключителна смелост и физическа сила, но по своя ум и мекота (възпитание) на характера стоял много по-високо от своето положение (на гладиатор) и въобще приличал повече на елин…“ Роден в началото на ІІ век пр. Хр. в района на днешния град Сандански, Спартак по потекло вероятно е от някоя „клонка“ на царската династия на одрисите. Факт са неговата блестяща военна подготовка, способността му да ръководи хора, а и самото му „царско“ име. Пада в плен при войните с римляните в Тракия, а към времето на въстанието не е гладиатор, а инструктор (“доктор“) на бойците на арената. И поне през 74 г. пр. Хр. не е роб, тъй като е имал съпруга, „… негова сънародничка, надарена с пророческа дарба и посветена в Дионисиевите тайнства… Тя видяла знак за предопределената му велика и страшна власт, която ще го доведе до злополучен край…„ Поради непоносимите условия в гладиаторската школа на Лентул Батиат в Капуа през зимата на 74-73 г. зрее заговор. Инициатор е Спартак, който убеждава събратята си, че е по-достойно да загинат свободни, отколкото да се бият за развлечение на тълпата. Поради предателство бегълците, 78 на брой, се въоръжават с ножове и шишове от кухнята, обезвреждат стражата и бързат да се укрият в планината Везувий. По петите им тръгва отряд копиеносци, но Спартак им прави засада и ги обръща в бягство. Гладиаторите се крият в кратера на вулкана, който тогава е смятан за загаснал. Властите третират бунта „… не като истинска война…“, но все пак самият римски Сенат изпраща срещу шепата гладиатори трихилядния корпус на Клавдий Глабер. Римският командир блокира Везувий, но подценява присъщия за един тракийски военачалник опит в „планинската война“. С въжета, сплетени от диви лози, гладиаторите се спускат по отвесната стена на кратера и разгромяват противника. Победата отеква в околните селища, а към бунтовниците се присъединяват още хора – основно пастири, „…мъже, физически силни и ловки…“ Действията на Спартак вече са преценявани от римския Сенат не като неприятен инцидент или „робско въстание“ (теза, утвърдила се от векове), а като нещо по-опасно. Срещу Спартак е изпратен преторът Вариний с два легиона и помощни сили, общо около 12 хиляди войници. Римляните са разгромени „на части“ и позорно бягат от бойното поле… Въпреки това, Спартак решава да отстъпи на юг в гористата Лукания. Притокът на хора е внушителен, но липсва оръжие. Спартак въоръжава хората си със самоделни копия и щитове, създава конница, разузнаване и т. н., следвайки образците на римската армия – „номер едно“ в тогавашния свят. Той завладява Южна Италия и влиза във връзка с киликийските пирати, планирайки да се прехвърли на Балканите. Армията му обаче е пъстра – в нея е имало траки, но и гали, германци и най-вече италийски селяни, роби, родени в Италия, и т. н. Така или иначе, както отбелязва Плутарх, „… Спартак „… като здравомислещ човек ясно разбирал, че не е по силите му да сломи римското могъщество. И той повел своята войска към Алпите, за да даде възможност на всеки да се завърне у дома – едни в Тракия, други в Галия…“ Срещу Спартак потеглят Публикола и Клодиан, римските консули за 72 г., всеки с по два легиона. Те разбиват авангарда на бунтовниците, но еуфорията скоро е попарена – Спартак ги побеждава и навлиза в богата долина на река По. Пътят за излизане от Италия е открит, но неизвестно защо той потегля назад. Допуска се, че е влязъл във връзка с вдигналия бунт Квинт Серторий, римски управител на Иберия (Испания), и с понтийския цар Митридат VІ. Както изглежда, вече е назрял план за завладяването на самата римска държава! Част от бунтовниците настояват за атака срещу „Вечния град“, но Спартак решава, че войската му все още не е подготвена за такава сложна задача. За римското общество Спартак е новият Ханибал! Сенатът възлага командването на Марк Лициний Крас, който осем години по-късно ще стане един от „тримата големи“ (първият триумвират) заедно с Помпей и Гай Юлий Цезар. Крас формира армия от цели шест легиона, но не си прави илюзии за лесна победа и настоява за завръщането в Италия на армиите, които са в Испания, Мала Азия и Тракия. По това време Серторий, съюзникът на Спартак, е убит. При надмощието на Крас и промяната в политическата обстановка Спартак решава да се прехвърли в Сицилия, къде са живи спомените за робските въстания от 135-131 и 104 г. пр. Хр. Отново влиза във връзка с пиратите, които да прехвърлят армията му през Месинския проток. Вероятно идеята е Сицилия да стане база за бъдеща контраатака срещу римляните. Заел с войските си позиции при Регий (Реджо ди Калабрия), Спартак очаква идването на корабите. Крас предлага мир – ход, целящ печелене на време, като същевременно прегражда „върха“ на италианския „ботуш“ с ров и вал „… от едното море до другото…“ Пиратските главатари, взели „капаро“ от Спартак, са подкупени от Крас и отминават без да прехвърлят въстаниците в Сицилия. Спартак е блокиран, а в Рим се е говорело, че ще бъде „… голям позор…“, ако той най-накрая не бъде разгромен. За ужас на Крас, в една тъмна нощ Спартак прави пробив и излиза от клопката. Първата мисъл на римския командващ е, че в своята ярост въстаниците ще тръгнат към Рим! По същото време обаче армиите на Помпей и Лукул дебаркират в Италия, което принуждава Спартак да се насочи към Брундизий (Бриндизи) и отново да търси начин за прехвърляне на Балканите. Така или иначе, военното надмощие на противника парира действията му. Както разказва Апиан, в последната битка с легионите на Крас „… Спартак бил ранен от копие в бедрото, и, паднал от коня, обкръжен от римляните, продължил да се сражава, прикривайки се със своя щит… Клането било такова, че след това не могли да преброят убитите. Тялото на Спартак не било открито…“ Обективна е и оценката на Флор: „… те погинали със смъртта на достойни и храбри хора… Спартак загинал, сражавайки се най-смело в първата редица, както подобава на велик пълководец…“ След повече от две хилядолетия е трудно да разгадаем замислите на храбрия син на Тракия. И все пак, неговите действия не са предизвикани само от жаждата за свобода и отмъщение… Спартак „в движение“ се стреми да изгради обществен модел, който е сходен, но и различен от „елинския“ и римския. В него е имало елементи от традиционните ценности на траките, както и от античната демокрация. Важните решения в армията на Спартак се вземат по демократичен начин, създадена е обща каса, и т. н. Плиний Стари противопоставя това на римската алчност, като дори проявява известна симпатия към Спартак. Както стана дума, самото въстание не е „робско“ – в него има роби, но много повече свободни селяни и граждани. Те, както и доскорошните роби, мечтаят за земя, права, достоен живот. Изказвани са предположения, че Спартак е действал под влиянието на идеите за справедливо общество, развивани от някои антични философи. Сред тях е Гай Блосий (ІІ век пр. Хр.), роден в Кампания (огнището на „Спартаковата война“!), съветник на римския трибун Тиберий Гракх. Няма данни Спартак да е споделял утопичните идеи на Блосий, нито пък да е бил враг на „робовладелския строй“… И все пак, римският държавен модел, в който робите са „вещи“, явно не е бил приемлив за Спартак. Затова по-вярно ще бъде, ако виждаме в негово лице не „революционер“, а неосъществил идеите си реформатор. Затова в паметта на човечеството винаги ще има място за тракиеца Спартак – водачът, който се е опитал да направи своя и бъдещия свят по-справедлив и по-човечен.    ", "date": "2019.01.11", "title": " Тракиецът Спартак – бунтовник или реформатор?\t\t\t"}
{"url": "https://trud.bg/%d0%ba%d0%b0%d1%80%d0%b0%d0%ba%d0%b0%d1%87%d0%b0%d0%bd%d0%be%d0%b2-%d0%b3%d0%bb%d0%b5%d0%b4%d0%b0%d1%85-%d0%b7%d0%b0%d0%bf%d0%b8%d1%81%d0%b8%d1%82%d0%b5-%d0%be%d1%82-%d0%b2%d0%be%d0%b9%d0%b2%d0%be/", "text": "Гледах записите от Войводиново – двамата младежи отиват с идеята да убиват. Това заяви вицепремиерът и министър на отбраната Красимир Каракачанов пред журналисти в парламента. „Не съм бил свидетел на случката във Войводиново, но другата страна твърди, че е ударена по челото. Възможно ли е един такъв човек, който е обучен да убива, да възпроизведе удар по челото без никакви последици и да бъде оставен да бъде изненадан в гръб. Гледал съм записите и се вижда, че той не излиза от колата с намерение да се бие. Вижда се как излиза от обхвата на камерата, после се връща с отпуснати ръце и тогава му налитат в гръб“, заяви Каракачанов и посочи, че може да е имало провокация и от двете страни. Каракачанов посочи, че единият от свидетелите на случката казва как бащата на двамата младежи се е опитал да ги разтърве и единият от тях е казал: „Оставиме да го довърша“. „Те отиват с идеята да го убиват. Аз говорих с момчето и то ми каза, че няма удари по тялото. Ритали са го в главата дори и когато е загубил съзнание“, заяви Каракачанов и посочи, че само една пенсионирана учителка е призовала да не го удрят. „Полицията трябва да бъде еднаква в своите действия за всички, но това означава реални мерки за интеграция и възпитание, а не само приказки“, каза още Каракачанов. „Ето вчера излиза някакъв да ме дава под съд – Ачо Циганина, който се е снимал с турското знаме и портрета на Ататюрк. Днес някакъв друг младеж щял да прави протест и да ми иска оставката – той е осъден през 2018 г., че е откраднал 18 хил. лв. от „Америка за България“. Ето кой ги хрантути“, заяви Каракачанов.    ", "date": "2019.01.11", "title": " Каракачанов: Гледах записите от Войводиново, двамата младежи отиват да убиват"}
{"url": "https://trud.bg/%d1%80%d0%b7%d0%b8-%d1%82%d1%8a%d1%80%d1%81%d0%b8-%d0%b6%d0%b5%d0%bb%d0%b0%d0%b5%d1%89%d0%b8-%d0%b7%d0%b0-%d0%b8%d0%b7%d1%81%d0%bb%d0%b5%d0%b4%d0%b2%d0%b0%d0%bd%d0%b5-%d0%bd%d0%b0-%d0%be%d0%b1%d0%b5/", "text": "  Регионалната здравна инспекция в Сливен търси желаещи граждани, които да се включат в проучване на обемната активност на радон в жилищните им сгради, съобщиха от местната администрация. Проучването е по проект на здравното министерство и Националния център по радиобиология. То е в изпълнение на националния план за намаляване на риска от облъчване от радон. Данните ще се събират чрез детектори, които ще трябва да престоят в дома на доброволеца за период от 3 до 6 месеца. От РЗИ уточниха, че устройствата не излъчват йонизиращо или друг вид лъчения. Измерва се естествения радиационен фон и не се събира никаква друга информация за помещението, в което е поставено. За нуждите на проучването е необходимо да се изследват 344 жилища в Сливен и общината, 135 – в Котел, 192 – в Нова Загора и 60 – в Твърдица. Радонът е естествен радиоактивен газ. Образува се непрекъснато при радиоактивното разпадане на радий-222 в почвата и скалите. Невидим е, без мирис и вкус и представлява втората след тютюнопушенето причина за рак на белия дроб. Проучването е необходимо за дългосрочната политика за намаляване на риска за здравето на гражданите, казаха още от РЗИ-Сливен.  ", "date": "2019.01.11", "title": " РЗИ търси желаещи за изследване на обемната активност на радон в жилищата"}
{"url": "https://trud.bg/%d0%be%d1%82%d0%bd%d0%b5%d1%85%d0%b0-%d0%ba%d0%bd%d0%b8%d0%b6%d0%ba%d0%b8%d1%82%d0%b5-%d0%bd%d0%b0-117-%d1%88%d0%be%d1%84%d1%8c%d0%be%d1%80%d0%b8-%d0%b2-%d1%88%d1%83%d0%bc%d0%b5%d0%bd%d1%81%d0%ba/", "text": "117 шофьори от Шуменско останаха без книжки, заради нарушения през последния месец на м.г. Най-много 81 от тях са били засечени, че шофират с наложена глоба, която не са заплатили доброволно в срок. Други 46 шофьори пък са останали без автомобилите си, които са спрени от движение, заради несключена застраховка „Гражданска отговорност“. Част от тях били предоставили колите си на пияни приятели или роднини. За месец декември пътните полицаи в Шуменско са установили 2 117 нарушения на скоростта, съобщават от ОДМВР-Шумен. Повечето – 1 816 са водачи, които са се движили със скорост до 30 км/час над максимално позволената. 31 са засечени да въртят волана с над 50/км час над позволената. Рекордът за м.г. в региона се държи от Ауди с ямболска регистрация, профучало със 167 км/час при допустими 60 в района на Смядово. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.11", "title": " Отнеха книжките на 117 шофьори в Шуменско"}
{"url": "https://trud.bg/%d0%be%d1%81%d1%8a%d0%b4%d0%b8%d1%85%d0%b0-%d0%bd%d0%b0-%d0%b7%d0%b0%d1%82%d0%b2%d0%be%d1%80-%d0%b4%d0%b2%d0%b0%d0%bc%d0%b0-%d1%86%d0%b8%d0%b3%d0%b0%d0%bd%d0%b8-%d0%b7%d0%b0-%d1%85%d1%83%d0%bb%d0%b8/", "text": "Районен съд–Казанлък наложи наказание „лишаване от свобода” на 34-годишния Е.Ч. и на 37-годишния Ш.А. Двамата са участвали на 28 октомври 2018 г. в нерегламентирани състезания с конски каруци между селата Черганово и Овощник, с което са затруднили движението по пътя и са създали предпоставки за катастрофи. При опит на служителите на МВР да възстановят обществения ред, Е.Ч. е отправил обиди и закани. Той е оказал съпротива и е причинил на полицай лека телесна повреда. Представителят на ромския етнос ще лежи в затвора 11 месеца при първоначален строг режим. Ш.А. грубо е нарушил обществения ред. Той е оказал съпротива, блъскал, обиждал и пречил на полицейски служител да изпълни задълженията си и направил опит да го удари с дървена дъска. Районен съд постанови на извършителя 6 месеца затвор, който ще изтърпи при първоначален строг режим. Делата са влезли в сила и двамата осъдени изтърпяват наказанията си в затвор, съобщиха от прокуратурата.", "date": "2019.01.11", "title": " Осъдиха на затвор двама цигани за хулиганство и посегателство над полицаи"}
{"url": "https://trud.bg/%d1%88%d1%83%d0%bc%d0%b5%d0%bd%d1%81%d0%ba%d0%b8%d1%82%d0%b5-%d0%b0%d0%ba%d1%82%d1%8c%d0%be%d1%80%d0%b8-%d0%b8%d0%b7%d0%b8%d0%b3%d1%80%d0%b0%d1%85%d0%b0-345-%d0%bf%d1%80%d0%b5%d0%b4%d1%81%d1%82%d0%b0/", "text": "Шуменските театрали изиграха рекорден брой представления през м.г. – 345 на местна и национална сцена. 16 премиери, от които 6 за деца, е реализирал ДКТ „Васил Друмев” и е величил екипа си със 7 актьори. Приходите от зрителския интерес възлизат на близо 151 000 лв. Новата година актьорите започват с дни на шуменския театър на столична сцена. На 22 януари в Театър „Българска армия” ще бъде представена сценичната акция „Куцулан или Вълча Богородица” от Константин Илиев. На 24 януари в Театралната работилница „Сфумато” шуменци ще играят „Гласове и лица”. На 30 януари комедията „Ще ти разкажа за Америка” от Димитър Маринов ще гостува в Theatro – София. В момента текат репетиции на танцовия спектакъл с хореограф Стефания Георгиева – „Кукери”, чиято премиера предстои през февруари. Проектът се реализира със съдействието на Етнографски музей на открито „Етър”. До дни започват репетиции на авторския проект за деца на режисьора Съби Събев „Изгряла е месечина”.", "date": "2019.01.11", "title": " Шуменските актьори изиграха 345 представления\t\t\t"}
{"url": "https://trud.bg/%d1%84%d1%83%d1%82%d0%b1%d0%be%d0%bb-%d0%be%d1%82-%d0%b8%d1%81%d0%bf%d0%b0%d0%bd%d0%b8%d1%8f-%d0%b8-%d1%85%d0%be%d0%ba%d0%b5%d0%b9%d0%bd%d0%b8-%d0%b4%d0%b5%d1%80%d0%b1%d0%b8%d1%82%d0%b0-%d0%b2-%d0%b5/", "text": "След мачовете за Купата на Краля през седмицата, битките от испанската Ла Лига се подновяват този уикенд и спортните канали на А1 отново ще направят феновете свидетели на най-интересните двубои. Началото на маратона ще бъде поставено в събота от 14:00 часа с мача между Леганес и Уеска. От 17:15 часа един срещу друг излизат съставите на Валенсия и Валядолид. И двата тима не оправдават очакванията на феновете си от началото на сезона и се намират много близо до зоната на изпадащите. За да не бъдат въвлечени в жестоката борба за оцеляване, и „прилепите“, и „лилаво-белите“ трябва да си спомнят как се печелят мачове. От 19:30 часа е време за любопитния сблъсък между двете приятни изненади на първия полусезон в Ла Лига – Жирона и Алавес. Съботният ден на XIX кръг в Примера ще се затвори с мача между Виляреал и Хетафе от 21:45 часа. По традиция и четирите двубоя ще се излъчат пряко в ефира на MAX Sport 2. Неделният ден в Ла Лига ще предложи страхотни емоции на феновете, тъй като предстоят мачовете на четирите водещи и най-популярни тимове в Испания. В 13:00 часа Атлетико Мадрид е домакин на Леванте, а от 17:15 часа е време за коравото дерби между съставите на Атлетик Билбао и Севиля. В 19:30 часа Барселона излиза като категоричен фаворит в домакинския си мач срещу Ейбар, а в 21:45 часа Реал Мадрид ще има тежката задача да запише първа победа за новата 2019 г. при гостуването си в Андалусия на местния Бетис. Четирите мача на фаворитите за титлата в Ла Лига ще можете да проследите пряко по MAX Sport 2. Освен първокачествен футбол от Испания, спортните канали на А1 ще излъчат през уикенда пряко и двата ранни двубоя от Националната хокейна лига на Северна Америка. В събота от 20:00 часа е време за единственото градско дерби в НХЛ между съставите на Ню Йорк Рейнджърс и Ню Йорк Айлендърс. „Рейнджърите“, в чиито редици е и роденият в България вратар Александър Георгиев, се намират в страхотна криза и към момента съставът е в серия от 5 поредни загуби. Последната от тях дойде в четвъртък вечер с 3:4 именно от следващия съперник на Рейнджърс – Ню Йорк Айлендърс. В ранния мач в неделя от 19:30 часа един от лидерите в НХЛ Нешвил Предатърс се изправя срещу борещия се за място в плейофите на Изток състав на Каролина Хърикейнс. Двата хокейни сблъсъка през уикенда ще се излъчат пряко по MAX Sport 1.", "date": "2019.01.11", "title": " Футбол от Испания и хокейни дербита в ефира на спортните канали на А1 през уикенда"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%bf%d0%b5%d1%82%d0%ba%d0%be%d0%b2%d0%b0-%d0%b4%d0%be-2-3-%d0%bc%d0%b5%d1%81%d0%b5%d1%86%d0%b0-%d1%82%d1%80%d1%8f%d0%b1%d0%b2%d0%b0-%d0%b4%d0%b0/", "text": "До 2-3 месеца трябва да започне реалното строителство на интерконектора Гърция-България, Проектът е във финална фаза. Това каза министърът на енергетиката Теменужка Петкова по време на парламентарен контрол в отговор на въпрос относно договор за доставка на 1 млрд. куб. м. газ от Азербайджан. „През септември е подписан договор между „Булгаргаз“ и азербайджанската компания „Сокар“ за 1 млрд. куб. м. газ. Те са пряко свързани с два проекта – „Южен газов коридор“, от който неразделна част е интерконекторът Гърция–България. Тези 1 млрд. куб. м. представляват 1/3 от нашето потребление на природен газ. И тук вече можем да говорим за реална диверсификация и конкурентна среда“, припомни Петкова. Тя коментира, че проектът за интерконектора Гърция-България е във финална фаза. „До броени дни трябва да приключат дейностите по трите обществени поръчки – за избор на доставчик на тръби, за избор на инженер консултант и за избор на строител на проекта. Тези три поръчки трябва да бъдат финализирани и надявам се в рамките на следващите 2-3 месеца да започне реалният старт на строителството на интерконектора“, каза още енергийният министър. По думите й, строителството трябва да приключи 2020 г. и по график тогава трябва да бъдат осъществени първите доставки на природен газ.", "date": "2019.01.11", "title": " Министър Петкова: До 2-3 месеца трябва да започне реалното строителство на интерконектора с Гърция"}
{"url": "https://trud.bg/%d1%80%d0%b0%d0%b1%d0%be%d1%82%d0%bd%d0%b8%d0%ba-%d0%bf%d0%be%d1%81%d1%82%d1%80%d0%b0%d0%b4%d0%b0-%d0%bf%d1%80%d0%b8-%d1%81%d0%b0%d0%bd%d0%b8%d1%80%d0%b0%d0%bd%d0%b5%d1%82%d0%be-%d0%bd%d0%b0-%d0%b1/", "text": "Работник пострада, докато участва в санирането на жилищен блок в кв. „Дружба“ в Сливен, съобщиха от полицията в града. Злополуката е станала около 11,15 ч. на 10 януари. Линейка е откарала пострадалия в областната болница. Прегледът е установил, че 38-годишният мъж е получил фрактура на крака. Опасност за живота му няма. За случая е уведомена Инспекцията по труда. Води се досъдебно производство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.11", "title": " Работник пострада при санирането на блок в Сливен"}
{"url": "https://trud.bg/%d0%b3%d1%80%d1%83%d0%bf%d0%b0-%d0%b8%d0%bd%d1%82%d0%b5%d0%bb%d0%b5%d0%ba%d1%82%d1%83%d0%b0%d0%bb%d1%86%d0%b8-%d0%bf%d0%b8%d1%88%d0%b0%d1%82-%d0%b4%d0%be-%d0%b1%d0%be%d1%80%d0%b8%d1%81%d0%be%d0%b2/", "text": "Именити представители на българската интелигенция изпратиха писмо до министър-председателя Бойко Борисов за подкрепа на  , съобщават от партията. Акад. Георги Марков, акад. Васил Сгурев, акад. Благовест Сендов, проф. Александър Чирков, Веселин Воденичаров, акад. Пламен Карталов, акад. Стефан Воденичаров, акад. Константин Косев, акад. Антон Дончев, чл. кор. Иван Гранитски, акад. Васил Гюзелев се обръщат към българския премиер, като изразяват категоричната си подкрепа на „инициативата на Красимир Каракачанов, оповестена тези дни по повод поредните и ставащи все по-нагли безчинства на наши съграждани от цигански произход“. Според учените, позорно е днес да бъдат бити и унижавани български полицаи, военнослужещи, органи на реда, а е престъпление това да сполетява всекидневно възрастни хора, жени и деца, които биват бити, грабени, изнасилвани и убивани. Те адмирират действията на Каракачанов и смятат, че е било крайно време един държавен български мъж да заеме такава позиция и призовават тя да се превъплъти в поредица от държавнически действия. Интелектуалците призовават министър-председателят да разпореди на компетентните институции да изготвят необходимите мерки така, че „в най-скоро време да се прекрати това безумие на злодейски посегателства срещу живота, достойнство и имота на обикновени български граждани“. „В тази посока може да разчитате не само на нашата подкрепа, а на огромната част от българската интелигенция и целия народ“, завършва писмото на видните родни интелектуалци в подкрепа на действията на Красимир Каракачанов. Преди дни вицепремиерът Каракачанов нарече циганите -извършители на побоя над военен във Войводиново, „нагли“ и декларира, че ще постави на обсъждане в Министерски съвет програма от мерки за справяне с циганската престъпност. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2019.01.11", "title": " Група интелектуалци пишат до Борисов в подкрепа на Каракачанов"}
{"url": "https://trud.bg/%d0%bd%d0%b0%d1%86%d0%b8%d0%be%d0%bd%d0%b0%d0%bb%d0%bd%d0%b0-%d0%b0%d1%81%d0%be%d1%86%d0%b8%d0%b0%d1%86%d0%b8%d1%8f-%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%be-%d1%87%d0%b5%d1%80%d0%bd/", "text": "„Министерството на околната среда и водите (МОСВ) предложи за обществено обсъждане  . С тези промени се цели да се въведе ред в управлението на защитените зони от мрежата Натура 2000. От създаването на зоните до момента, територии собственост на държава, общини и частни имоти бяха откраднати и отдадени за управление на зеления октопод.“ Това казват в своя позиция от Националната асоциация „Българско Черноморие“. Всеки новоизлюпен „природозащитник“ можеше да си „намери“ първични данни, като например стъпка от бръмбар рогач или екскремент от рис живял преди 1200 години и да публикува „научен доклад“ в списание „Славейче“. Тази „неоспорима“ научна информация се внасяше в МОСВ, като първичните данни оставаха собственост на „природозащитника“ и не се даваха в МОСВ. Това доведе до огромната фалшификация при определяне на зоните от НАТУРА 2000, а „зелените“ организации отговорни за това, умело вкараха тези „първични данни“ в търговски оборот и рекет срещу държавата, инвеститорите и собствениците на земи. Внесеното предложение за задължение на лицата и организациите, които набират и анализират „първични данни“ за местообитанията и видовете да ги предоставят на МОСВ преди тяхното използване, предизвиква страх и паника в т.нар. природозащитници, защото ще разкрие цялата им схема за усвояване на колосални средства, а и първичните данни са собственост на притежателя на имота, а не на събирачите им, които са влезли в имота без разрешение. В промените на закона са заложени и критериите, на които трябва да отговарят неправителствените организации, с дейност в сферата на опазване на околната среда. Те трябва да работят на територията на поне две РИОСВ и да имат минимален опит три години в тази област. Освен това НПО-та трябва да докажат прозрачно управление, което да гарантира, че заявената от тях членска маса не само е информирана, но и участва във вземането на решения. Те не трябва да имат и задължения към държавата или общините, където са учредени. На същите условия ще трябва да отговарят и регионалните неправителствени организации. Тези критерии според НАБЧ са доста занижени. Собствениците на имоти притежават материалното и морално право да опазват природата, а природата без „природозащитници“ може, но „природозащитници“ без природа не могат. Тази промяна също хвърли в смут зелените приватизатори на природата. По телевизорите се показват като „много сме, силни сме“, а на изборите се показват като 0,5%. МОСВ преди повече от две години, организира обществен дебат как да се управляват защитените зони от мрежа Натура 2000. За участие бяха поканени представители на министерства, общини, областни управители, браншови организации, представители на собственици и ползватели на имоти, природозащитни организации, НПО-та представящи се за „зелени“ и т.н. Министъра на околната среда съвместно с експерти предложиха два вида подход за управление на мрежа Натура 2000. Поканените множество експерти от различни области и представители на заинтересовани страни, единодушно (с изключение на НПО представящи се за зелени и субсидирани от чужди фондации и държави) решиха, че най-правилният избор е на местно ниво частните, общинските и държавни имоти, включени в зони Натура 2000 да се управляват от областните администрации, с помощта на регионални комитети на заинтересованите страни. Много странно как в сегашните изменения на ЗБР, като регионални органи за управление на зони НАТУРА 2000 бяха избрани РИОСВ. Става ясно, че РИОСВ сами ще си изработват планове за управление, сами ще си ги изпълняват и сами ще се проверяват, защото компетентния орган за контрол опазването на околната среда в България са РИОСВ. Проекта на закона предвижда и създаването на регионални комитети на заинтересованите страни, в които се включват представители на териториални и местни органи на власт, регионални структури или регионални представители на браншови, работодателски и други секторни организации, регионални структури или регионални представители на организации на собственици или ползватели на земи или ресурси в НАТУРА 2000, регионални неправителствени природозащитни организации и др. В мотивите към проекта за изменение на закона, след 11 годишно членство в ЕС, самото МОСВ признава, че Директивата за местообитанията не изисква от държавите членки въвеждането на забрани за дейности в защитените зони. Практиката показва, че подобна политика по-скоро създава негативно отношение в заинтересованите страни, към природозащитата. В другите държави членки на ЕС този подход не се прилага. Въпреки това самопризнание МОСВ не предлага за премахване антиконституционния текст от закона, който забранява административен акт на министъра да бъде обжалван пред Българския съд-Заповедта със забраните (наложени и върху частни имоти) е окончателна и не подлежи на обжалване. Освен това, МОСВ продължава да не отчита разпоредбата в Европейската директива за създаване на зона Натура 2000, която гласи, че трябва да има ДОГОВОРЕНОСТ между държавата и собственика на имота, ако върху него се налагат забрани или рестрикции, целящи опазването. Природата е много скъпо нещо. Обществото желае да се ползва от нея. Част от тази природа е частна собственост, затова обществото е длъжно да заплати на собственика на земята за опазваната от него природа. Други форми на взаимоотношения общество-собственик е или кражба на собственост или болшевишко-тоталитарни практики. Не би могло да се постигне заложеното в промените на закона устойчиво развитие- постигане на икономическо развитие, осигуряващо нарастващ жизнен стандарт и опазване и подобряване на околната среда и за в бъдеще, ако местните общности не биха придобили правото сами да решават развитието на защитената зона в тяхната територия, а регионалните екоинспекции да контролират опазването. Предложените промени в ЗБР са плаха стъпка в правилна посока, която да не превръща зона НАТУРА 2000 в зоопарк, носещ доходи на зеления октопод, а да бъде най-доброто място за жива природа и живи хора.          ", "date": "2019.01.11", "title": " Национална асоциация „Българско Черноморие“: МОСВ създава ред в хаоса на зоните Натура 2000"}
{"url": "https://trud.bg/%d0%bf%d1%81%d1%81-%d0%b7%d0%b0%d0%b3%d0%b8%d0%bd%d0%b0%d0%bb%d0%b8%d1%82%d0%b5-%d1%81%d0%bd%d0%be%d1%83%d0%b1%d0%be%d1%80%d0%b4%d0%b8%d1%81%d1%82%d0%b8-%d1%81%d0%b0-%d0%bf%d1%80%d0%b5%d0%b4%d0%b8/", "text": "Планинската спасителна служба (ПСС) към БЧК отново предупреждава, че рискът от лавинни инциденти е висок.   са предизвикали преди около час свличане на лавина в западните склонове на вр. „Тодорка“ и попаднаха под огромна снежна маса. Те са открити от планинските спасители мъртви. Това съобщиха от пресслужбата на БЧК. „Извадихме и двете тела, лавината е голяма и за съжаление не са имали никакъв шанс, те са я подсекли при спускането си, разказаха планински спасители от Банско, които се отзоваха на сигнала за инцидента. Шефът на Българския червен кръст – Христо Григоров, апелира туристите да не напускат ски зоната, тъй като има много навявания от нов сняг, лавинната опасност е висока, всеки улеи крие риск „да събуди” лавина” при спускане. „Екстремното каране е като руска рулетка, двама млади хора загубиха живота си в лавината. Не бива по този начин да се рискува нито един човешки живот. Трябва да се спазват правилата, спасителите и собствениците на ски зоната непрекъснато предупреждават за опасността извън ски зоната”, каза още Христо Григоров. Въпреки многократните предупреждения на ПСС, продължава практиката да се пренебрегва информацията за утежнената лавинна обстановка, както и указанията на планинските спасители за безопасно поведение във високата планина. Във връзка с очакванията, че през почивните дни стотици граждани ще се отправят към националните зимни курорти, ПСС при БЧК призовава за стриктно спазване на правилата за поведение в планините – на пистите и извън тях. Планинската спасителна служба при БЧК ще оказва помощ при подаден сигнал на тел 112, респективно – в Централния денонощен пост на ПСС при БЧК на тел. 1470 и 9632000.  Планинската спасителна служба показва, че за днес (11.01.2019 г.) към 10 часа – степента на лавинна опасност е „значителна“. Дебелината на снежната покривка по западните части е от порядъка на 50см като новата сн.покривка е около 20см. На сайта се съобщава още, че е възможно предизвикване на лавини, дори и при малко допълнително натоварване, особено при определени стръмни склонове. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2019.01.11", "title": " ПСС: Загиналите сноубордисти са предизвикали свличането на лавината в Пирин\t\t\t"}
{"url": "https://trud.bg/%d1%82%d1%80%d0%b5%d0%b9%d1%81-%d0%b3%d1%80%d1%83%d0%bf-%d1%85%d0%be%d0%bb%d0%b4-%d0%ba%d1%8a%d0%bc-%d0%bd%d0%b8%d0%bd%d0%be%d0%b2%d0%b0-%d0%bd%d1%8f%d0%bc%d0%b0%d0%bc%d0%b5-%d0%b4/", "text": "„Трейс Груп Холд“ АД няма действащи договори с държавното предприятие „Автомагистрали“ ЕАД и не е подизпълнител на „Автомагистрали“ ЕАД. Това съобщиха от компанията в становище в отговор на декларацията от името на парламентарната група „БСП за България“, произнесена тази сутрин от лидера на социалистическата партия Корнелия Нинова. „1,350 млрд, извън закон и ред, за „Пътностроителна техника Груп“, на „Главбулгарстрой”, „Хидрострой”, ”Пътстрой-92” и „Трейс груп”. Ето ги имената и лицата на политико-олигархичните обвързаности“,  . Пълният текст на становището: До  Служителите на “Трeйс Груп Холд”АД  Акционерите на “Tрейс Груп Холд” АД  Медиите ОТНОСНО: Декларация от името на ПГ „БСП за България“, произнесена от председателя на парламентарната група на БСП Корнелия Нинова в началото на новия политически сезон от трибуната на Народното събрание на 11.01.2019 г. Уважаеми дами и господа,  Уважаеми журналисти, В политическото си слово председателят на БСП Корнелия Нинова от трибуната на Народното събрание коментира: „Докато хилядите български семейства получиха честитки за Коледа с по-скъп ток, 5 фирми получиха огромен коледен подарък – над 1 милиард лева за строителство на магистрали. Тези пари се раздадоха извън закона без обществени поръчки.  Време е да се назоват имената на олигархическите обвързаности. 1 милиард и 350 млн. лв за пътно строителна техника за получили „Хидрострой“, „Трейс Груп“, „Пътстрой 92“, „Главболгарстрой“, „ПСТ Груп“. Вярно ли е, че вече има преведени аванси на тези фирми?“ С настоящото писмо се възползваме от правото си на отговор и Ви информираме, че:  * „Трейс Груп Холд“ АД е публична компания – всички наши договори за възлагане и изпълнение на строителни обекти, както и финансовата информация са обществено достъпни. В защита на нашите акционери, които са български и чуждестранни физически и юридически лица, ние сме длъжни по Закон да предоставяме пълна, навременна и вярна информация.  * „Трейс Груп Холд“ АД е компания, която извършва дейности в сферата на строителството, ние сме изпълнители. Какви са процедурите за реализирането на обектите, за които се изразходва публичен ресурс, какви са правилата – решават политиците. Ние, като строители, искаме да има ясни правила, прозрачни процедури и практики, които гарантират изпълнението на обектите, качествено и в срок.  Относно конкретното питане на г-жа Нинова, отправено от трибуната на Народното събрание, за да няма „замитане под килима“, което винаги ражда лавина от недоразумения и тежки имиджови щети, Ви информираме, че  * „Трейс Груп Холд“ АД няма действащи договори с държавното предприятие „Автомагистрали“ ЕАД * „Трейс Груп Холд“ АД не е подизпълнител на „Автомагистрали“ ЕАД.  Бихме искали да Ви информираме, че за обявените обществени поръчки за изграждане и рехабилитация на пътна инфраструктура през 2017 г. от АПИ, Холдингът участва в 21 тръжни процедури, отстранени сме на 10 позиции. Единственият обект, който ни е възложен, е „Изграждане на обходен път на град Ахелой, част от първокласен път I-9 Слънчев бряг – Бургас“, на стойност 23 млн. и 200 хил. лв. Обектът стана част от Републиканската пътна мрежа през м. юни 2018 г., завършихме го 4 месеца преди срока по договор, и още не е изплатен.  През 2018 г. на обявените от АПИ обществени поръчки за Калотина – Софийски околовръстен път на стойност 141 млн. лв. и Калотина – Храбърско на стойност 117 млн. лв. сме отстранени.  От нас се изисква огромна отговорност към достоверността на информацията – както Ви е известно, при публичните компании има висока степен на контрол и регулация, гарантиращи прозрачност.  В заключение, в интерес на нашите акционери, на нашите служители и на обществеността, Ви информираме, че през 2018 г. предприехме законови действия срещу лица, физически и юридически, които си позволиха пряко или косвено да уронят доброто име, престижа и търговската репутация на компанията чрез разпространяване и внушаване на неверни и заблуждаващи твърдения. Ние сме длъжни да защитим репутацията и интересите си.  Вярваме, че, спазвайки принципите на журналистическата етика, ще публикувате написаното без редакторска намеса! 11.01.2019 г. С уважение  София инж. БОЯН ДЕЛЧЕВ, изп. директор АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com        ", "date": "2019.01.11", "title": " „Трейс Груп Холд“ към Нинова: Нямаме договори с  „Автомагистрали“ ЕАД"}
{"url": "https://trud.bg/%d1%81%d0%b8%d0%bb%d0%b2%d0%b8-%d0%b2%d0%b0%d1%80%d1%82%d0%b0%d0%bd-%d1%81-%d0%b2%d0%b8%d0%b4%d0%b5%d0%be%d0%bf%d0%be%d1%81%d0%bb%d0%b0%d0%bd%d0%b8%d0%b5-%d0%b7%d0%b0-%d0%bf%d0%bb%d0%be%d0%b2/", "text": "Френската певица с български корени Силви Вартан изпрати видеопослание за „Пловдив – Европейска столица на културата 2019“, съобщиха от Фондация „Пловдив 2019“. Чрез негово превъзходителство Ангел Чолаков, извънреден и пълномощен посланик на България във Френската република, изпълнителката се свърза с председателя на Управителния съвет на фондация „Пловдив 2019“ и кмет на града Иван Тотев. „С огромна гордост научих, че Пловдив е избран за Европейска столица на културата за 2019 година. Напълно заслужено, между впрочем, защото градът е много красив и изпълнен с чар. Освен това е един от най-старите градове в Европа, в който културата и историята се преплитат от векове. Пресича го най-дългата река на Балканския полуостров, вашата река, моята река – Марица, която за всички нас е символ на свободата“, казва Вартан. Силви Вартан допълва още, че се е запознала с всички дейности от програмата за следващите месеци и признава, че е впечатлена. „Днес трябва да сме щастливи и да се гордеем, че в България имаме всички тези съкровища. Желая ви добра и щастлива година, изпълнена с успехи! И се надявам да се видим скоро в нашия любим Пловдив“, завършва певицата.", "date": "2019.01.11", "title": " Силви Вартан с видеопослание за „Пловдив – Европейска столица на културата 2019“"}
{"url": "https://trud.bg/%d0%b2-%d0%b1%d1%83%d1%80%d0%b3%d0%b0%d1%81%d0%ba%d0%be-%d1%8f%d0%bb%d0%b8-%d0%b7%d0%b0%d1%80%d0%b0%d0%b7%d0%b5%d0%bd%d0%be-%d0%bc%d0%b5%d1%81%d0%be-%d0%be%d1%82-%d0%b3%d0%bb%d0%b8%d0%b3%d0%b0%d0%bd/", "text": "Шестима са приети в Бургаската болница с трихинелоза, след като яли заразено месо от глиган. Повечето пациенти са от Малко Търново.  След постъпването им в здравното заведение, спешно е бил сформиран екип от експерти на Агенцията по храните, съвместно с РЗИ – Бургас. Те са направили епидемиологично изследване, за да установят от какво са се заразили пациентите. Установено е, че ловци отстреляли прасето в землището на Малко Търново. После са си разпределили месото, без то да бъде изследвано. Част от него някои направили на луканки. Общо 15 души са консумирали от месото и са почувствали дискомфорт. Сред тях е било и 14 годишно момче.  Шестима са приети в болницата. Трихинелозата е тежко протичаща паразитна болест при хората. Причинителите на заболяването са малки кръгли червеи – трихинели. Заболяването започва най-често от 5 до 25 дни след консумация на заразеното месо. Оплакванията най-често са: стомашно-чревен дискомфорт, висока температура, мускулни болки при движение, при гълтане, дъвчене, както и отоци около очите.  ", "date": "2019.01.11", "title": " В Бургаско яли заразено месо от глиган\t\t\t"}
{"url": "https://trud.bg/%d0%bc%d0%b0%d1%80%d1%82%d0%b8%d0%bd-%d0%bf%d0%b5%d1%82%d1%80%d0%be%d0%b2-%d1%81%d0%b5-%d0%b7%d0%b0%d0%b2%d1%8a%d1%80%d0%bd%d0%b0-%d0%b2-%d1%81%d0%b8%d1%82%d0%b8/", "text": "Бившият нападател на „Манчестър Сити“ Мартин Петров се завърна на стадион “Етихад”. Българинът, който игра за “гражданите” от 2007 до 2010 година, посети последната тренировка на отбора. Той размени приятелски думи и се прегърна със звездата на „Сити“ Серхио Агуеро, както и с помощник-треньора Микел Артета. Петров поздрави щаба и играчите за силните резултати на тима. В рамките на няколко дни „Сити“ записаха впечатляващи победи в турнира КАРАБАО и ФА Къп при голова разлика 16:0. „Сити“ е настоящ шампион на Англия и втори към момента в класирането, на 4 точки от лидера „Ливърпул“. „Биеша звезда на „Сити“ зарадва тима по време на мъглива тренировка“, написа английският сайт „Дейли Мейл“.  Мартин Петров изкара доста добър период в „Манчестър Сити“, където за три сезона изигра 72 мача и отбеляза 12 гола, след като бе привлечен от испанския „Атлетико“ (Мадрид) срещу 4,7 милиона паунда. Снимка: Twitter", "date": "2019.01.11", "title": " Мартин Петров се завърна в „Сити“"}
{"url": "https://trud.bg/%d1%8e%d0%bd%d0%ba%d0%b5%d1%80-%d0%bf%d1%80%d0%b8%d0%b7%d0%be%d0%b2%d0%b0-%d0%b3%d1%8a%d1%80%d1%86%d0%b8%d1%8f-%d0%b8-%d0%bc%d0%b0%d0%ba%d0%b5%d0%b4%d0%be%d0%bd%d0%b8%d1%8f-%d0%b4%d0%b0-%d0%b7%d0%b0/", "text": "Председателят на Европейската комисия Жан-Клод Юнкер призова Гърция и Македония да завършат процеса за промяна името в определените срокове, съобщи МИА. Малко са онези, които носят пред историята такава отговорност и бих искал този процес да завърши успешно и в определените срокове, мога само да окуража двете страни, двата парламента да направят това, което историята иска от тях, заяви Юнкер. Отговаряйки на журналистически въпрос на пресконференция с румънския президент Клаус Йоханис в Букурещ Юнкер заяви, че е впечатлен от смелостта на премиерите на двете страни Зоран Заев и Алексис Ципрас. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.01.11", "title": " Юнкер призова Гърция и Македония да завършат процеса за промяна името в определените срокове"}
{"url": "https://trud.bg/12-%d0%b3%d0%be%d0%b4%d0%b8%d1%88%d0%bd%d0%be-%d0%bc%d0%be%d0%bc%d0%b8%d1%87%d0%b5-%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b8%d1%80%d0%b0-%d1%81-%d1%87%d1%83%d0%b6%d0%b4%d0%b0-%d0%ba/", "text": "12-годишно момиче е открило загубени ключове на автомобил и го подкарало, съобщиха от ОД на МВР – Хасково. Вчера в 10 часа в РУ Димитровград е получен сигнал за инцидента, станал на улица „Панорамен път“ в града. Изпратените на място екипи, установили че девойката открила изгубени ключове на лек автомобил Рено на улица „Оборище“. Чрез дистанционното управление открила колата, собственост на 64-годишна жена, която я паркирала и изпуснала ключовете в близост до нея. Неправоспособното момиче подкарало „Мегана“, предприело неправилна маневра изпреварване от дясната страна и се ударило в завиващия на дясно пред нея лек автомобил „Мерцедес“ с водач 48-годишен димитровградчанин и в крайпътна мантинела. От произшествието са настъпили само материални щети. Уведомени са Дирекция закрила на детето и ръководството на училището, в което учи детето. Съставен е акт. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.11", "title": " 12-годишно момиче катастрофира с чужда кола в Димитровград"}
{"url": "https://trud.bg/%d0%bc%d0%b5%d1%82%d0%be%d0%b4%d1%8a%d1%82-%d0%b3%d1%80%d1%8c%d0%be%d0%bd%d1%85%d0%be%d0%bb%d0%bc-%d0%bd%d0%b0-%d1%81%d1%86%d0%b5%d0%bd%d0%b0-%d0%b2-%d0%b1%d0%bb%d0%b0%d0%b3%d0%be/", "text": "Постановката „Методът Грьонхолм” ще бъде представена на 16 януари в Благоевград. Началото е от 19.00 часа в зала „Пейо Яворов“. „Методът Грьонхолм“ е бляскава комедия, а в ролите влизат актьорите Асен Блатечки, Христо Бонин, Николай Урумов, Светлана Бонин. Сюжетът разказва как протича кастинг в огромна известна фирма за ръководна длъжност с фантастично възнаграждение. Подборът става чрез специално изработена процедура, наречена по името на шведски психолог “Методът Грьонхолм”. В стерилно помещение, без изход, се срещат четирима кандидати за добре платена длъжност. Вместо обичайното събеседване обаче им предлагат странна игра. Невидимият шеф им поставя задачи, коя от коя по-нелепи и подозрителни, тласкайки конкурентите в битка на живот и смърт. Зловещият офис-трилър е блестящо написан и безпощадно разголва съвременните отношения между героите, обсебени от страстта към парите и високите постове. Билети за „Методът Грьонхолм“ могат да бъдат закупени от касата на зала „Пейо Яворов“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.11", "title": " „Методът Грьонхолм“ на сцена в Благоевград"}
{"url": "https://trud.bg/%d0%b5%d0%bd%d0%b5%d1%80%d0%b3%d0%b8%d0%b9%d0%bd%d0%be%d1%82%d0%be-%d0%bc%d0%b8%d0%bd%d0%b8%d1%81%d1%82%d0%b5%d1%80%d1%81%d1%82%d0%b2%d0%be-%d0%b8-%d0%ba%d0%b5%d0%b2%d1%80-%d1%89%d0%b5-%d0%bf%d1%80/", "text": "Стартират проверки на трите електроразпределителни дружества, заяви министърът на енергетиката Теменужка Петкова. По думите й проверките ще започнат от 15 януари и продължат до 25 януари включително. „Съвместни екипи на Министерство на енергетиката и КЕВР ще проверят дейността на трите енергоразпределителни предприятия. Това, което ще бъде обект на проверка на трите дружества от страна на Министерство на енергетиката касае техническото състояние и експлоатацията на енергийните обекти. Ще бъде извършен отчет на електромерите, на електромерните табла. От страна на Регулатора ще бъдат извършени проверки в рамките на компетентността на КЕВР“, поясни министърът. Петкова обясни, че мярката е продиктувана от проведения преди броени дни извънреден Национален съвет за тристранно сътрудничество. „Основната тема беше свързана със сектор енергетика, и по-специално с цените на свободния енергиен пазар. Притесненията и въпросите, които бяха поставени и от страна на синдикатите и от страна на бизнеса, предизвикаха доста широк отзвук“, каза Петкова. Тя допълни, че днес председателят на КЕВР доц. Иван Иванов я е поканил на среща по тези въпроси. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.01.11", "title": " Енергийното министерство и КЕВР ще проверяват трите електроразпределителни дружества"}
{"url": "https://trud.bg/%d1%88%d0%bf%d0%b8%d0%be%d0%bd%d1%81%d0%ba%d0%b8-%d1%81%d0%ba%d0%b0%d0%bd%d0%b4%d0%b0%d0%bb-%d1%81-%d1%85%d1%83%d0%b0%d0%b2%d0%b5%d0%b9-%d0%b2-%d0%bf%d0%be%d0%bb%d1%88%d0%b0/", "text": "Полша арестува китайски служител на „Хуавей“ и полски киберспециалист по подозрения в шпионаж, съобщи днес държавната агенция ПАП, предаде  . Службата за национална сигурност е претърсила офиси на „Хуавей“ в страната, както и местния клон на телекома „Ориндж“. Арестите задълбочават интригата, свързана с критики на Запада срещу дейността на големия китайски производител на смартфони и телекомуникационно оборудване. US разузнавателни агенции твърдят, че „Хуавей“ е свързана с китайското правителство и оборудването й може да има „задни вратички“ за използване от държавни шпиони. След критиките от САЩ редица западни страни и компании започнаха анализи, с цел да решат дали да позволят използването на оборудване на „Хуавей“ в телекомуникационните им мрежи. „Китайският гражданин е бизнесмен, работещ за голяма компания в електрониката… полякът е известен в среди, свързани с кибер бизнеса“, заявил Мачей Вашик, зам.-шеф на полската служба за сигурност през ПАП. Двамата остават в ареста за 3 месеца, посочва ПАП, цитирайки говорител на спецслужбите. Обществената телевизия съобщи, че задържаният поляк е бивш агент на службата за вътрешна сигурност. През декември канадските власти арестуваха по искане на САЩ висшата служителка на китайския телеком „Хуавей“ Мън Ванчжоу. Задържането й е в рамките на разследване за нарушаване на американски търговски санкции.", "date": "2019.01.11", "title": " Шпионски скандал с „Хуавей“ в Полша\t\t\t"}
{"url": "https://trud.bg/%d0%bf%d0%b0%d0%b2%d0%b5%d0%bb-%d0%ba%d0%be%d0%bb%d0%b5%d0%b2-%d0%be%d1%82%d0%ba%d0%b0%d0%b7%d0%b0-%d0%bd%d0%b0-%d0%bb%d0%b5%d0%b2%d1%81%d0%ba%d0%b8/", "text": "Собственикът на „Левски“ Спас Русев не успя да постигне договорка с Павел Колев за поста изпълнителен директор. „Синият“ бос се провали в първите важни преговори за 2019-та година. Клубът е зле финансово и се управлява не както трябва. Това призна и треньорът Славиша Стоянович преди дни, като заяви, че чака с нетърпение да бъде назначен директор, с когото да работи съвместно, тъй като към момента нещата не са добре. И санкциите от УЕФА не са единственото доказателство. На „Герена“ правят всичко през пръсти. В тима са започнали да работят по желаната от Стоянович селекция едва в началото на 2019-та. Красимир Иванов, изпълнителен директор, и Кирил Вангелов, главен скаут на тима, излезли във ваканция след последния мач на тима за календарната 2018 година, вместо да работят по трансферите. Това е една от причините „Левски“ да започне подготовката без нови, а нежеланите от Стоянович играчи да са още с договори. Павел Колев бил надеждата на треньора за изпълняването в срокове поставени бъдещи задачи. Но провалът с назначаването на работещия в БФС шеф бе очакван. Още през ноември, когато били първоначалните преговори, Колев поставил няколко условия. Едно от тях беше да получи важна документация от „Герена“, като счетоводен баланс, списък с кредитори, финансов отчет и др., за да се запознае с реалната ситуация в тима. Колев обаче получил желаната справка едва в първите дни на Новата година. След като се запознал с тях, бившият журналист взел решение да не приема предложението. „Липсата на гаранция за дългосрочност на този проект, с който се захващам, е основната причина да не съм в „Левски“. Това заяви заместник изпълнителният директор на БФС Павел Колев пред колегите от „Спортал“. „За да разкажа какво се случи, ще ни трябва серия от предавания, минисериал – каза гласеният за шеф на „Герена“. – Не успяхме да намерим допирни точки за развитието на „Левски“ през следващите години. Не е ставало въпрос за финансови условия и не съм поставял такива за персонални промени, защото не ми е това работата, докато не съм в клуба. Голямото разминаване бе за дългосрочното развитие. Такива гаранции не получих. С това тази тема приключи. Клубът и Спас Русев бяха запознати с моите искания от самото начало – да ми бъдат осигурени определен тип документи, за да се запозная с това каква картинка ме очаква на “Герена” и как бих помогнал. Получих ги, но с огромно закъснение. Не знам защо стана така, но това допълнително забави процесът на преговори, защото без тях няма как да знам къде отивам. Настоящата ситуация в „Левски“ се дължи на мениджмънта и икономическия модел, който е прилаган в България. Други неща се изискват, за да има полза от моята работа. Ще изисква време и търпение, а аз не съм сигурен, че на “Герена” има такова“. Снимка: Спортал", "date": "2019.01.11", "title": " Павел Колев отказа на „Левски“\t\t\t"}
{"url": "https://trud.bg/%d1%83%d1%87%d0%b5%d0%bd%d0%b8-%d0%bf%d1%80%d0%b5%d0%bf%d0%be%d1%80%d1%8a%d1%87%d0%b2%d0%b0%d1%82-%d1%81%d0%b5%d0%ba%d1%81-%d1%81%d0%bb%d0%b5%d0%b4-%d0%bf%d1%8a%d1%80%d0%b2%d0%b0%d1%82%d0%b0-%d1%81/", "text": "Досега се считаше, че е най-добре за новозапознали се партньори да пристъпят към секс след третата си среща. Но американски и израелски учени опровергават тази препоръка, след като установиха, че е добре да се пристъпи към интимност още при първия контакт. „Метро“ цитира изследване на психолози от университета в Рочестър и на техни израелски колеги от Научния център в Херцлия. Те стигнали до извода, че сексуалното привличане играе съществена роля при оформянето на стабилни партньорски двойки. „Сексът задълбочава емоционалната обвързаност между непознати“, твърди един от авторите на изследването Гурит Бирнбаум. Според нея това се отнася за партньорите както от женски, така и от мъжки пол. По време на изследванията били направени тестове с хетеросексуални доброволци от двата пола, които трябвало да установят контакт във възбудено състояние. За целта били използвани сублиминални еротични сигнали. Имало и контролна група, която не била подложена на подобен подход. Доброволците, с „активирани“ сексуални системи показвали повече грижовност и съпричастност при изпълнението на поставените задачи. Изследователите са на мнение, че неврологичните стимули, отговарящи за сексуалното желание, също касаят и емоционалното привличане. От еволюционна гледна точка родителите, които са тясно емоционално ангажирани, са имали по-добри шансове тяхното поколение да оцелее, в сравнение с останалите. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.11", "title": " Учени препоръчват секс на първа среща"}
{"url": "https://trud.bg/%d0%b3%d0%be%d1%80%d1%8f-%d1%83%d1%87%d0%b8%d0%bb%d0%b8%d1%89%d0%b5-%d0%b2-%d0%ba%d1%8a%d1%80%d0%b4%d0%b6%d0%b0%d0%bb%d0%b8-%d0%b4%d0%b2%d0%b5-%d0%b4%d0%b5%d1%86%d0%b0-%d0%b8-%d1%83%d1%87%d0%b8%d1%82/", "text": "Сигнал за пожар в мазето на ПГ „Васил Левски“ в Кърджали е подаден днес в 13,20 часа. По първоначални данни, няма сериозно пострадали, съобщиха от МВР. Ученици, преподаватели и помощен персонал са напуснали сградата, а пристигналите полицаи и пожарникари евакуирали четири деца и две учителки със стълба от втория етаж. Преподавателките и едно от децата са били транспортирани в Центъра за спешна помощ. Медицинска помощ е оказана и на пожарникар, който е с травма на главата. На място на произшествието са изпратени полицейски патрули и 10 служители на РУ-Кърджали, 3 екипа на РСПБЗН-Кърджали и 1 на РСПБЗН-Момчилград. Улицата, на която се намира сградата, е била отцепена, а пожарът е потушен. Причините за произшествието са в процес на изясняване. Предстои оглед от дежурна оперативна група от РУ-Кърджали.", "date": "2019.01.11", "title": " Горя училище в Кърджали, две деца и учителка са в болница\t\t\t"}
{"url": "https://trud.bg/%d0%bf%d1%80%d0%be%d0%ba%d1%83%d1%80%d0%b0%d1%82%d1%83%d1%80%d0%b0%d1%82%d0%b0-%d1%80%d0%b0%d0%b7%d1%81%d0%bb%d0%b5%d0%b4%d0%b2%d0%b0-%d1%87%d0%b0%d1%81%d1%82%d0%b5%d0%bd-%d1%81%d1%8a%d0%b4%d0%b5/", "text": "Окръжна прокуратура – Бургас образува досъдебно производство за това, че частен съдебен изпълнител не е изпълнил служебните си задължения  и е превишил правата си, с цел да набави за другиго имотна облага, като случаят касае  незаконосъобразна промяна  на собствеността на танкер. Става дума за либийския танкер BADR. Съдебният изпълнител е Тотко Колев. „Образувано е досъдебно производство, защото считаме, че са налице достатъчно данни за престъпление по служба“, каза пред „Труд“ окръжният прокурор на Бургас Георги Чинев. Предмет на разследването ще са действията на частния съдебен изпълнител, защото е допуснал въвод на танкера BADR, въпреки съдебното решение, спиращо изпълнителното дело. Ако се прецени, че има достатъчно доказателства, Колев ще бъде привлечен като обвиняем. По данни на прокуратурата, частният съдебен изпълнител Тотко Колев е напуснал страната през декември миналата година, след случая. „Нямаме представа дали се е върнал“, коментираха магистратите. Според юристи, от кантората му твърдели, че бил в София. Случаят касае изпълнително производство, образувано в Районен съд – Бургас, по искане на българско дружество, претендиращо обезпечаване на свой дълг в размер на 9 250 362 американски долара, с твърдение че  му се дължи от търговско дружество, собственост на Либийската държава. Според взискателя, този дълг е бил обезпечен с ипотека върху плавателен съд – танкер. Спорът по изпълнителното дело е касаел искането претендираният дълг да бъде реализиран с промяна на собствеността върху плавателния съд. Изпълнителното дело е било спряно с акт на съда. Въпреки този влязъл в законна сила съдебен акт, частният съдебен изпълнител от град Бургас е провел незаконосъобразни действия по реализация на публична продан на кораба, която е приключила с възлагане на танкера на българското дружество. Към настоящия момент плавателният съд се намира извън териториалните води на Република България. Досъдебното производство е образувано след постъпил в Прокуратурата сигнал от страна на адвокати, които представляват интересите на търговското дружество, собственост на Либийската държава. Той е получен в прокуратурата на 21.12.2018 г. По него още същия ден е разпоредено извършване на проверка. Образуваното дело е възложено за разследване на следовател от Окръжен следствен отдел при Окръжена прокуратура – Бургас, тъй като се отличава с висока фактическа и правна сложност.", "date": "2019.01.11", "title": " Прокуратурата разследва частен съдебен изпълнител заради либийския танкер\t\t\t"}
{"url": "https://trud.bg/%d0%bc%d0%be-%d0%bd%d0%b0%d0%b3%d1%80%d0%b0%d0%b4%d0%b8-%d0%bd%d0%b0%d0%b9-%d0%b4%d0%be%d0%b1%d1%80%d0%b8%d1%82%d0%b5-%d0%b2%d0%be%d0%b5%d0%bd%d0%bd%d0%b8-%d1%80%d0%b0%d0%b7%d1%83%d0%b7%d0%bd%d0%b0/", "text": "111-ата годишнина от създаването на българското военно разузнаване отбеляза служба „Военна информация“ (СВИ) с тържествено събрание, днес, 11 януари 2019 г. Министърът на отбраната Красимир Каракачанов и началникът на отбраната генерал Андрей Боцев положиха венци пред паметниците на загиналите при изпълнение на служебния си дълг военни разузнавачи. В приветствието си министър Каракачанов подчерта, че „Военна информация“ винаги е била най-добрата българска разузнавателна служба и благодари на ръководството и целия личен състав, че продължават да поддържат високия й авторитет и да изпълняват своите задължения. „Всяка държава трябва да има свои надеждни разузнавателни структури, които да гарантират добиването на достоверна информация и нейния точен анализ, за да може държавното ръководство да взема правилни информирани решения“, подчерта министърът на отбраната. По думите му работата на българското военно разузнаване в лицето на службата е изключително ценна за сигурността на страната. Генерал Андрей Боцев поздрави целия личен състав по повод годишнината и заяви, че стратегическото военно разузнаване винаги е било част от системата за национална сигурност и неговата роля става все по-значима. Той изрази своята признателност за точното и своевременното подпомагане в оценката на измененията и анализа на средата на сигурност и допълни, че и занапред ще разчита на пълната и достоверна информация за динамичната картина, която експертите на „Военна информация“ изграждат с много труд и постоянство. Директорът на службата бригаден генерал Пламен Ангелов заяви, че военното разузнаване винаги е било посветено на защитата на националния интерес и достойно е изпълнявало своето призвание. „Изминалите 111 години са го доказали по убедителен и безспорен начин, за това имаме повод за професионално самочувствие“, допълни директорът на службата. Бригаден генерал Ангелов увери целия личен състав, че постигнатите през 2018 г. резултати и високи оценки за дейността показват, че службата успешно е изпълнила планираните задачи. Той заяви, че се е работило мобилизирано, с висок темп, защото интензитетът, с който работи доброто разузнаване, е правопропорционален на динамиката на международните отношения и средата за сигурност. По повод на 111-ата годишнина от създаването на военното разузнаване и за постигнати високи резултати военнослужещи и цивилни служители бяха наградени от министъра на отбраната, началника на отбраната и директора на службата. На събранието присъства и командирът на 68-ма бригада „Специални сили“ бригаден генерал Явор Матеев. Директорът на службата отбеляза отличното взаимодействие с бригадата по изграждането и окомплектоването с личен състав на съвместни разузнавателни органи. Бригаден генерал Пламен Ангелов отличи командоси от 68-ма бригада за постигнати успехи в съвместни мисии.  ", "date": "2019.01.11", "title": " МО награди най-добрите военни разузнавачи"}
{"url": "https://trud.bg/%d0%b1%d0%b0%d0%b1%d1%85-%d0%b8%d0%b7%d0%b2%d1%8a%d1%80%d1%88%d0%b8%d0%bb%d0%b0-2-399-%d0%b8%d0%b7%d0%b2%d1%8a%d0%bd%d1%80%d0%b5%d0%b4%d0%bd%d0%b8-%d0%bf%d1%80%d0%be%d0%b2%d0%b5%d1%80%d0%ba%d0%b8/", "text": "За периода от 17 декември 2018 г. до 2 януари 2019 г., във връзка с официалните празници Коледа и Нова година, Българската агенция по безопасност на храните (БАБХ) извърши 2 399 извънредни проверки в предприятия за производство и търговия на храни, складове за търговия на едро и дребно, заведения за обществено хранене, пазари и борси в цялата страна. Това съобщиха от пресцентъра на агенцията. Съставени са 18 акта за установяване на административно нарушение. 67 са издадените предписания за отстраняване на установени нарушения. Възбранени и насочени за унищожаване са 140 кг храни от животински и неживотински произход, от които 106 кг животински продукти – месни продукти, пилешки разфасовки, свинско месо и месни заготовки, 13 кг храни от неживотински произход с изтекъл срок на годност и нарушен температурен режим на съхранение и 21 кг млечни продукти и консерви без идентификационна маркировка. Най-честите констатирани нарушения са свързани със сградов фонд и оборудване, несъответствие на асортимента с този, вписан в удостоверението за регистрация, некоректно водене на записи по Системата за безопасност на храните и лоша хигиена.", "date": "2019.01.11", "title": " БАБХ извършила 2 399 извънредни проверки за Коледа и Нова година"}
{"url": "https://trud.bg/%d0%be%d1%81%d1%8a%d0%b4%d0%b8%d1%85%d0%b0-%d0%bd%d0%b5%d0%bf%d1%8a%d0%bb%d0%bd%d0%be%d0%bb%d0%b5%d1%82%d0%bd%d0%b8-%d0%b1%d1%80%d0%b0%d1%82%d1%8f-%d0%b7%d0%b0-%d0%b8%d0%b7%d0%bd%d0%b0%d1%81%d0%b8/", "text": "Непълнолетни братя, които извършиха брутално престъпление, ужасило Провадия, получиха максималните предвидени по закон присъди от Варненския окръжен съд. На 22 ноември 2017 г. 14-годишният тогава Осман Юсуф и 16-годишният Станислав Митков нахлуха в дома на 77-годишната си комшийка, изнасилиха я, ограбиха я и я убиха с ритници и юмруци. Престъплението братята замислили два дни по-рано, когато жертвата им дала по 20 лв., за да пренесат у дома дървата й за огрев. Момчетата разбрали, че възрастната жена има пари и решили да ги присвоят. Влезли в съседския дом през нощта, но бабата ги усетила и слязла от горния етаж да види какво става. Разярени от препятствието, Осман и Станислав повалили жената, изнасилили я и после я довършили с множество удари. Намерили и задигнали общо 69 лв. Обезобразеното тяло на жертвата бе открито 3 дни по-късно от нейни познати, а невръстните изверги бяха задържани бързо. Стана ясно, че имат множество криминални регистрации и половината град е пропищял от набезите им. Съдът ги остави зад решетките до процес, след като се установи, че момчетата живеят без надзор. Майка им ги изоставила, бащата бил в затвора, а бабата и дядото не можели да ги накарат дори да ходят на училище. По-малкият – Осман Юсуф, получи 10 г. затвор за грабежа и убийството, но се призна за виновен и автоматично наказанието му бе намалено на 6 г. и 8 месеца. Към тях магистратите прибавиха 2 г. за изнасилването и така тийнейджърът ще прекара общо 8 г. и 8 месеца зад решетките. По същия начин бе редуцирана и присъдата на брат му Станислав Митков, който в крайна сметка получи общо 10 г. за трите престъпления. Двамата бяха осъдени солидарно да платят на децата и внуците на жертвата 575 069 лв. кръвнина. Докато навършат пълнолетие, братята ще бъдат настанени в поправителен дом, а след това – в затвора, уточниха от Окръжната прокуратура. Присъдите подлежат на обжалване или протест.      ", "date": "2019.01.11", "title": " Осъдиха непълнолетни братя за изнасилване, грабеж и убийство на съседка\t\t\t"}
{"url": "https://trud.bg/%d0%bf%d1%83%d1%81%d0%ba%d0%b0%d1%82-%d0%b1%d0%b8%d0%bb%d0%b5%d1%82%d0%b8-%d0%b7%d0%b0-%d1%81%d0%b2%d0%b5%d1%82%d0%be%d0%b2%d0%bd%d0%b0%d1%82%d0%b0-%d0%ba%d1%83%d0%bf%d0%b0-%d0%bf%d0%be-%d1%81%d0%ba/", "text": "Билетите за световната купа в алпийските ски, чийто домакин ще бъде Банско следващия месец, се пускат от днес в продажба. Стартовете са от 22 до 24 февруари. Еднодневният пропуск е 40 лева, а за три дни – 90 лева. Децата до 12 години ще могат да влизат с придружител срещу 1 лев на ден. Билетите осигуряват ползване на кабинковата въжена линия, както и на бусове от началната станция до Бъндеришка поляна и обратно.  Пропуските могат да се купят на касите в Банско, в магазините на „Макс спорт“, както и в София.  ", "date": "2019.01.11", "title": " Пускат билети за  световната купа по ски в Банско"}
{"url": "https://trud.bg/%d0%b8-%d0%b3%d1%80%d0%b8%d0%b3%d0%be%d1%80-%d0%be%d0%ba%d1%83%d1%80%d0%b0%d0%b6%d0%b8-%d0%bc%d1%8a%d1%80%d0%b8-%d1%81%d0%bb%d0%b5%d0%b4-%d0%be%d1%82%d0%ba%d0%b0%d0%b7%d0%b0-%d0%bc%d1%83/", "text": "И Григор Димитров окуражи бившия №1 в световния тенис Анди Мъри, който обяви, че ще се оттегли през 2019-а. Шотландецът планира да го направи след „Уимбълдън“, но има опасения, че първенството на Австралия, започващо утре, ще е последно в кариерата му. „Всички ще приключим с тениса, но приятелствата са за цял живот“, написа Димитров в туитър.  Преди година Мъри претърпя операция на бедрото, но оттогава изпитва болки. „Има елементарни неща в ежедневието, които искам да правя без болка – да си обувам чорапите, обувките…“, обяви Анди.", "date": "2019.01.11", "title": " И Григор окуражи Мъри след отказа му"}
{"url": "https://trud.bg/%d0%b7%d0%b0%d0%bc-%d0%bc%d0%b8%d0%bd%d0%b8%d1%81%d1%82%d1%8a%d1%80%d1%8a%d1%82-%d0%bd%d0%b0-%d0%b7%d0%b5%d0%bc%d0%b5%d0%b4%d0%b5%d0%bb%d0%b8%d0%b5%d1%82%d0%be-%d1%8f%d0%bd%d0%ba%d0%be-%d0%b8%d0%b2/", "text": "„Екипът на Министерството на земеделието, храните и горите работи за създаване на условия за засилване на пазарната ориентация, за повишаване на производителността и конкурентоспособността на земеделското производство. Това ще доведе до нарастване на физическия обем на продукцията и добавената стойност от отрасъла“, заяви зам.-министърът на земеделието, храните и горите доц. д-р Янко Иванов при връчването на наградата „Еврофермер за 2018 г.” на сп. „Агробизнесът“, съобщават от МЗХГ. Той подчерта, че земеделието е стратегически отрасъл, който има ключова роля за стабилността на националната икономика. „Българското селско стопанство поддържа стабилни макропоказатели – наблюдава се ръст на произведената от него брутна добавена стойност, на предприемаческия доход и на инвестициите, насочени към модернизация на стопанствата. Работи се и в посока постигане на стандарти за безопасност на храни и фуражи, опазване на околната среда, както и хуманно отношение към животните“, каза още заместник-министърът. Доц. Иванов награди тазгодишния носител на приза „Еврофермер за 2018 г.“ Боян Бурчин, който се занимава с отглеждане на зърнени култури. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.11", "title": " Зам.-министърът на земеделието Янко Иванов: Българското селско стопанство поддържа стабилни макропоказатели"}
{"url": "https://trud.bg/%d0%b7%d0%b0%d0%b4%d1%8a%d1%80%d0%b6%d0%b0%d1%85%d0%b0-%d1%82%d0%b0%d0%ba%d1%81%d0%b8%d0%bc%d0%b5%d1%82%d1%80%d0%be%d0%b2-%d1%88%d0%be%d1%84%d1%8c%d0%be%d1%80-%d1%83%d1%87%d0%b0%d1%81%d1%82%d0%b2/", "text": "Участник в телефонни измами, работил като таксиметров шофьор, е задържан с част от парите на жертвите, съобщават от вътрешното министерство. При съвместни действия, предприети на 9 януари от криминалисти от ОД МВР-Ловеч, РУ-Ловеч и РУ-Троян е задържан 49-годишен, криминално проявен мъж от Ловеч непосредствено след като взел 2 660 лева от 75-годишна жена от с. Стефаново. В хода на разследването е изяснено, че потърпевшата, под влиянието на отправените й заплахи, е била откарана с такси до с. Врабево и използвана, за да получи пари и от друга измамена жена, на 86-години, която е предала спестяванията си от 6 870 лв. Установено е, че задържаният е работил като таксиметров шофьор в Ловеч и е криминално проявен по чл.194 и 195 от НК. При последвалите процесуално следствени действия, в жилище в града, обитавано от него полицаите открили и иззели още 2000 лв., златни монети и незаконно притежавано огнестрелно оръжие и боеприпаси. Според криминалисти, задържаният е на по-високо ниво в йерархията на телефонните измамници и в последните месеци често е пътувал до Румъния и обратно. Разследващите са установили и съпричастността му към телефонни измами, извършени на територията на гр. Троян в три последователни дни в края на месец ноември 2018 г, както и на 6 януари 2019 г., на обща стойност около 40 000 лева. Първоначално ловчанлията е задържан с полицейска мярка до 24 часа, привлечен е в качеството на обвиняем по чл.209 ал.1 от НК („Който с цел да набави за себе си или за другиго имотна облага възбуди или поддържа у някого заблуждение и с това причини нему или другиму имотна вреда, се наказва за измама с лишаване от свобода от една до шест години“), а на 10 януари, с разпореждане на Районна прокуратура –Ловеч е задържан за срок от 72 часа. Днес Районен съд – Ловеч му е наложил постоянна мярка „задържане под стража“ и той е приведен в ареста в Ловеч. През 2018 г., на територията обслужвана от ОД МВР-Ловеч са регистрирани 31 телефонни измами, като 16 от тях са разкрити, съобщи на брифинг директорът на ОД МВР-Ловеч старши комисар Милен Маринов. Криминалистите отново разясниха основните „сценарии“ на телефонните измами, а ръководството на областната дирекция за пореден път призова хората да не се доверяват на непознати и да не им предоставят пари и ценности по никакъв повод. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.01.11", "title": " Задържаха таксиметров шофьор, участвал в телефонни измами"}
{"url": "https://trud.bg/%d0%b3%d0%b5%d1%80%d0%bc%d0%b0%d0%bd%d1%81%d0%ba%d0%b0-%d0%bf%d0%be%d0%b4%d0%b2%d0%be%d0%b4%d0%bd%d0%b8%d1%86%d0%b0-%d0%be%d1%82-%d0%bf%d1%8a%d1%80%d0%b2%d0%b0%d1%82%d0%b0-%d1%81%d0%b2%d0%b5%d1%82/", "text": "Останките на германска подводница от Първата световна война се показаха от пясъка на плаж в северна Франция. Според историците подводна лодка UC61 е потопена от екипажа си, след като била заловена докато поставя мини през юли 1917 г. През декември подводницата започна да „изплува“ при отлив на пясъчния бряг край град Кале.    ", "date": "2019.01.11", "title": " Германска подводница от Първата световна война „изплува“ във Франция (ВИДЕО)"}
{"url": "https://trud.bg/%d1%81%d0%b8%d0%bd%d1%8a%d1%82-%d0%bd%d0%b0-%d1%80%d0%b0%d0%b4%d0%be%d0%b9-%d1%80%d0%b0%d0%bb%d0%b8%d0%bd-%d1%81-%d0%b8%d0%b7%d0%bf%d0%be%d0%b2%d0%b5%d0%b4-%d0%b7%d0%b0-%d0%bb%d0%b8%d1%80%d0%b8%d1%87/", "text": "Започнах да осъзнавам и да разбирам баща си, когато навлязох в темата „Алеко Константинов. Това сподели пред свищовската общественост синът на Радой Ралин- Кин Стоянов. Българският общественик бе гост на Свищов по повод Алековите дни, посветени на 156 годишнината от рождението на Щастливеца. В организирана творческа вечер, посветена на неговия баща Радой Ралин, Кин Стоянов разкри лиричната страна от характера на своя баща. Той сподели, че когато е работил по книжката „Гражданинът Щастливец“, която е мемоарен колаж на живота на Алеко, в съзнанието му започват да възникват редица аналогии между Щастливеца и неговия баща. „Може да се каже, че Алеко Константинов със своя живот, своя нравствен императив и своята чистота е създал архетипа (политически, психологически, социално), към който съзнателно или не, всеки един български сатирик по някакъв начин се е стремил. За това ми се иска да ви разкажа за тези допирни точки, които аз намерих между Алеко Константинов и Радой Ралин“, заяви Кин Стоянов. В разсъжденията си той подчерта, че Алековия сатиричен образ на Бай Ганьо всъщност е създаден от лирик и изтънчен писател, какъвто е и Радой Ралин. Кин Стоянов сподели, че преди да стигне до епиграмите, неговият баща е бил автор, който е писал стихове изразяващи тъкмо тази струнка на чувствителност, а като пример даде стихотворението му „Бодли“, което много точно го показа. Той разкри пред присъстващите, че голямата болка на неговия баща е била „неосъщественият човек“, а политическата ситуация в България, е според него, причината и Алеко Константинов, и Радой Ралин да узреят като сатирици. „Сатирикът не търси сатирата, тя намира него!“, убеден е Кин Стоянов.", "date": "2019.01.11", "title": " Синът на Радой Ралин с изповед за лиричната страна от характера на своя баща"}
{"url": "https://trud.bg/%d1%80%d1%83%d0%bc%d0%b5%d0%bd-%d0%bf%d0%b5%d1%82%d0%ba%d0%be%d0%b2-%d0%bd%d0%b0%d0%b4%d1%8f%d0%b2%d0%b0%d0%bc-%d1%81%d0%b5-%d0%ba%d0%b0%d1%80%d0%b0%d0%ba%d0%b0%d1%87%d0%b0%d0%bd%d0%be%d0%b2-%d0%b4/", "text": "Искрено се надявам се Каракачанов да е първият и последен министър, който купува бойна техника, за да бъде унищожавана! Второ: Ние от АБВ никога не сме заявявали, че някой иска да разполага ракети със среден и малък обсег на действие на наша територия, а сме настоявали пред българските институции, в това число и пред Министерство на отбраната, правителството и парламента да заявят категорично, че за нас като държава подобен акт би бил крайно недопустим. Трето: САЩ предупредиха, че след 60 дни излизат от споразумението за договора, свързан с ликвидирането на ракетите с малък и среден обсег на действие. И ние няма защо да се крием зад ЕС и когото и да е, а трябва да бъдем флагман на битката, в прекия смисъл на думата, за продължаването на този договор. Защото ние иначе ще бъдем потърпевши. Никъде не сме написали, че някой иска нещо от нас, а сме посочили, че  настояваме за декларативна позиция от нашата държава, че няма да допуснем разполагане на ракети на наша територия. Това, че господин Каракачанов мълчи услужливо, наведен нанякъде, не е проблемна АБВ, а проблем на цялото ни общество и на държавата ни. Това заяви председателят на АБВ Румен Петков в своя позиция по повод изявлението в НС на вицепремиера и министър на отбраната, съобщават от АБВ. „Вярно е, че се срещнахме с г-н Каракачанов, но останах с впечатлението, че министърът на отбраната нито е чел  доклада, който е внесъл в правителството, нито е чел предложението, свързано с ракетите със среден и малък обсег на действие, което ПП АБВ направи. Нечетящият човек, по принцип,винаги е под въпрос. Ако министърът на отбраната не е разбрал какво сме му написали и какво е внесъл в правителството, готови сме да му услужим за негово сведение и за сведение на най-близките му съратници, като публикуваме въпросните документи на нашия сайт и ги изпращаме на медиите“. „И още нещо: очевидно е, че този, отвсякъде виден политически функционер, не е разбрал, че проблемът с незаконните ромски постройки не може да бъде решаван община по община, а може да бъде решен само чрез държавна политика. Но той, както посочих по-горе, не само това не е разбрал“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2019.01.11", "title": " Румен Петков: Надявам се Каракачанов да е първият и последен министър, който купува бойна техника, за да бъде унищожавана"}
{"url": "https://trud.bg/%d0%bf%d1%80%d0%be%d0%ba%d1%83%d1%80%d0%b0%d1%82%d1%83%d1%80%d0%b0%d1%82%d0%b0-%d1%80%d0%b0%d0%b7%d1%81%d0%bb%d0%b5%d0%b4%d0%b2%d0%b0-%d1%86%d0%b8%d0%b3%d0%b0%d0%bd%d0%b8%d0%bd-%d0%be%d1%82%d0%bf/", "text": "Районната прокуратура в Пловдив се самосезира по публикации в електронни медии и разпространен към тях видеоклип с изказване на мъж, който сочи, че живее в чужбина, и прави изявление, съдържащо подбуждане към омраза и насилие във връзка с   в с. Войводиново, при който двама роми пребиха военнослужещ. Във видеото мъжът на име Салхо Кисимов, който е от селото, но живее в Германия, заявява, че „доста хора от Войводиново ще пострадат“ заради събарянето на незаконните къщи в ромската махала. Отправя и обидни калификации. Проверката е възложена по повод на установяване на данни за извършени престъпления по чл. 162, ал 1 от Наказателния кодекс – за подбуждане към насилие и омраза, основани на етническа принадлежност, и по чл. 320а от Наказателния кодекс – за закана с извършване на престъпление – палеж, както и по чл. 325 ал.2 във вр. ал. 1 от Наказателния кодекс – за хулиганство, което се отличава с изключителен цинизъм и дързост. Изказването е разпространено в медиите на 10 януари 2019 г., посочват от прокуратурата. Проверката е възложена на отдел „Криминална полиция“ към ОД на МВР-Пловдив и ще приключи в законния срок. По-късно Кисимов публикува нов клип в социалните мрежи, в който се извинява на всички, които е обидил. „Хора, казал съм го и пак ще го кажа – извинявам се. Значи – не знаех къде са ми децата, не знаех какво да направя, с 300 зора си открих жената, децата. Съжалявам много. Извинявам се. Просто в това село съм ял много хляб“, обяснява той.", "date": "2019.01.11", "title": " Прокуратурата разследва циганин, отправил заплахи за палеж във Войводиново (ВИДЕО)"}
{"url": "https://trud.bg/30-%d0%b3%d0%be%d0%b4%d0%b8%d1%88%d0%b5%d0%bd-%d0%b1%d1%8a%d0%bb%d0%b3%d0%b0%d1%80%d0%b8%d0%bd-%d0%b7%d0%b0%d0%b3%d0%b8%d0%bd%d0%b0-%d0%bf%d1%80%d0%b8-%d0%ba%d0%b0%d1%82%d0%b0%d1%81%d1%82%d1%80%d0%be/", "text": "30-годишен български гражданин загина при тежка катастрофа в съседна Сърбия. Инцидентът стана на магистралата между Нови Сад и Суботица, в северната част на републиката, недалеч от пункта за плащане на пътните такси край Сириг, съобщава  . Българинът е пътувал с камион, който е напуснал магистралата. Той загинал на място. Екипът на Бърза помощ, който е пристигнал на мястото на инцидента, е констатирал смъртта на българина. Според лекарите той изхвърчал от камиона при катастрофата, която е станала около 5.00 часа сутринта. Шофьорът на камиона се отървал само с леки наранявания и няма опасност за живота му. Мъжът е пуснат за домашно лечение, след като е бил прегледан в Спешния център на Войводина. Според полицията камионът е напуснал магистралата поради замръзнал и хлъзгав участък. Камионът се е движел със съобразена скорост.", "date": "2019.01.11", "title": " 30-годишен българин загина при катастрофа в Сърбия"}
{"url": "https://trud.bg/%d0%b8%d0%b7%d0%b4%d0%b8%d1%80%d0%b2%d0%b0%d1%82-%d1%81%d1%8a%d1%80%d0%b1%d0%b8%d0%bd-%d0%b8-%d1%87%d0%b5%d1%82%d0%b8%d1%80%d0%b8%d0%bc%d0%b0-%d1%80%d1%83%d1%81%d0%bd%d0%b0%d1%86%d0%b8-%d0%b2-%d0%bf/", "text": "Нова акция се провежда в момента  в Пирин планина спасителите от Банско. Този път търсиха изгубили се петима скиори. Младежите са открити живи и здрави. Четирима от тях са сърби и едно е русначе. Те се отклонили от пистите и излезли извън ски зоната в търсене на пресен сняг и адреналин. Но се изгубили в един от Демянишките улеи. Някои от тях са си изгубили ските и са затънали в снега. В момента ги вадят и транспортират. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.11", "title": " Нова акция в Пирин: Спасиха петима скиори, изгубили се в планината"}
{"url": "https://trud.bg/%d1%81%d0%bb%d1%83%d1%88%d0%b0%d1%82-%d1%81%d1%80%d1%81-%d1%82%d0%b0-%d0%bf%d0%be-%d0%b4%d0%b5%d0%bb%d0%be%d1%82%d0%be-%d0%b8%d0%b2%d0%b0%d0%bd%d1%87%d0%b5%d0%b2%d0%b0/", "text": "Изясняват се разминавания и пропуски В спецсъда бяха слушани разговори, записани със специални разузнавателни средства (СРС), по делото срещу отстранената кметица на “Младост” Десислава Иванчева, заместничката й Биляна Петрова и посредника Петко Дюлгеров. Тримата подсъдими и техните адвокати твърдят, че има разминавания и пропуски между записите и стенограмите от тях. На част от разговорите се чуваше например как изнудваният бизнесмен Александър Ваклин се оплаква, че поисканият от него рушвет е много голям. “За такива пари по-добре да променим закона”, казва той на Петко Дюлгеров и се чуди как да оправдае разходите пред свои английски партньори. “Това са чужденци, страшно съм притеснен. Казал съм им, че ще дам парите за консултант”, жалва се Ваклин. В друг телефонен разговор той се оплаква от Иванчева и Петрова с думите: “Те ме оставиха да чакам като пионерче пред учителската стая час и половина”. От думите му става ясно също, че няма доверие на Иванчева, защото можело да вземе подкупа и да го “пусне по пързалката”. При уговорките с Дюлгеров за парите предприемачът казва: “Аз идвам, давам ти ги и ти ги даваш на тия тъпанарки”.", "date": "2019.01.11", "title": " Слушат СРС-та по делото „Иванчева“\t\t\t"}
{"url": "https://trud.bg/%d1%85%d0%b8%d0%bb%d1%8f%d0%b4%d0%b8-%d1%85%d0%be%d1%80%d0%b0-%d1%81%d0%b5-%d1%81%d1%8a%d0%b1%d1%80%d0%b0%d1%85%d0%b0-%d0%bd%d0%b0-%d0%bf%d1%80%d0%be%d1%82%d0%b5%d1%81%d1%82%d0%b0-%d0%b2%d1%8a%d0%b2/", "text": "Хиляди хора се стекоха на митинга в пловдивското село Войводиново за подкрепа на пострадалия ефрейтор, който преди 5 дни беше жестоко пребит в центъра на селото от двама братя роми, предава  На площада пред сградата на кметството се развяват български знамена, знамето на парашутния полк и знамена с надписи „Свобода или смърт”. Въпреки, че протестът е обявен като мирен от бившия командир на 61-ва Стрямска бригада в Карлово о.р. бригаден генерал Димитър Шивиков, Жандармерията е завардила ромската махала, за да не се стигне до излишно напрежение. . АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2019.01.11", "title": " Хиляди хора се събраха на протеста във Войводиново"}
{"url": "https://trud.bg/%d1%88%d0%b5%d1%84%d1%8a%d1%82-%d0%bd%d0%b0-%d1%81%d1%8a%d1%8e%d0%b7%d0%b0-%d0%bd%d0%b0-%d0%bf%d1%80%d0%b5%d0%b2%d0%be%d0%b7%d0%b2%d0%b0%d1%87%d0%b8%d1%82%d0%b5-%d1%84%d0%b8%d0%bb%d0%be%d1%81%d0%be/", "text": "„Вчера спечелихме едно разиграване със слаби карти. Моментът беше ключов”, каза Йордан Арабаджиев – изпълнителен директор на Съюза на превозвачите пред  Депутатите от Транспортната комисия на европарламента не гласуваха вчера два от докладите в пакета „Мобилност”, което на практика го блокира. Докато течеше гласуването, шофьори от България, Румъния и Полша протестираха на площад „Люксембург” в Брюксел. Това показва че самата философия на пакета е погрешна, коментира още Йордан Арабаджиев по повод гласуването. „Така се показа уродливото лице на администрацията в Брюксел – как с административни регулации може да се отнеме бизнес в една силно конкурентна среда. Затова мисля, че вчерашното гласуване беше спечелена битка в една тактическа и позиционна война, която не е приключила”, каза още Арабаджиев. По думите му предложенията в пакета „Макрон” рушат устоите на ЕС. „Все още не сме спечелили войната. Ние искаме да има такъв пакет, който да отразява реално обстановката в целия ЕС, докато в сегашния си вариант той влезе в Европарламента без оценка на въздействието. Този пакет е чисто протекционистки и би бил удар върху българските и източноевропейски превозвачи“, обясни Арабаджиев и допълни, че няма доверие в сегашните представители от Европейския парламент. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.01.11", "title": " Шефът на Съюза на превозвачите: Философията на пакета „Мобилност“ е погрешна\t\t\t"}
{"url": "https://trud.bg/%d0%bd%d0%b0%d0%bb%d0%b0%d0%b3%d0%b0%d1%82-%d0%b3%d0%bb%d0%be%d0%b1%d0%b0-%d0%b7%d0%b0%d1%80%d0%b0%d0%b4%d0%b8-%d1%81%d0%b0%d0%b9%d1%82%d0%b0-%d0%b7%d0%b0-%d0%b2%d0%b8%d0%bd%d0%b5%d1%82%d0%ba%d0%b8/", "text": "Удържат 50% от цената 15 000 лв. да бъде глобена компанията, която е разработила сайта за купуване на е-винетки www.bgtoll.bg, предлага началникът на отдел в пътната агенция проф. Олег Асенов. Според експерта фирмата не си е свършила добре работата и трябва да й бъде удържана половината от сумата, която е трябвало да се плати за портала. Сайтът по договор е трябвало да струва 30 хил. лв. Договорът за изработване на сайта е с “УПХ” ЕООД. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.01.11", "title": " Налагат глоба заради сайта за винетките\t\t\t"}
{"url": "https://trud.bg/%d1%82%d1%80%d1%83%d0%b4-%d1%83%d0%b8%d0%ba%d0%b5%d0%bd%d0%b4-%d0%b5%d0%b4%d0%b8%d0%bd-%d0%b2%d0%b5%d1%81%d1%82%d0%bd%d0%b8%d0%ba-%d0%b7%d0%b0-%d0%b4%d0%b2%d0%b0-%d0%b4%d0%bd%d0%b8-4/", "text": "Тази събота и неделя: Кейт Босуърт: Не мога без книги От топмодел до сериозна актриса.             Найден Шейтанов: Сексуалната философия на българина Студията излиза през 1932 г. в сп. „Философски преглед“. Марксистите не могат да му простят, че не се позовава на „Еротика и социализъм“ от Димитър Благоев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.11", "title": " Труд Уикенд – един вестник за два дни"}
{"url": "https://trud.bg/%d0%b4%d0%be%d1%85%d0%be%d0%b4%d0%b8-%d0%bd%d0%b0%d0%b4-740-%d0%bb%d0%b2-%d0%b8%d0%bc%d0%b0-%d0%b5%d0%b4%d0%b8%d0%bd-%d0%bd%d0%b0-10-%d0%b1%d1%8a%d0%bb%d0%b3%d0%b0%d1%80%d0%b8/", "text": "4400 лв. в семейството, за да влезеш в групата на успелите Безработни и шефове взимат еднакъв обем заеми Хората с ниски доходи дават 44% от парите си за храна Само 11,3% от населението в страната има доходи над 740 лв. на месец, показват данните на НСИ. Оказва се, че малко под 800 хил. българи могат да се похвалят с месечни доходи, които стигат за покупката на един хубав и голям хладилник без да избират от луксозните модели. Средният годишен доход на човек 5586 лв., което прави по 465 лв. на месец, показват последните данни на НСИ. Сумата е доста малка като се има предвид, че средната заплата за страната вече надмина 1100 лв. Но парите в едно домакинство се разделят между всичките му членове. Затова дори един от родителите да получава висока заплата, ако в семейството има пенсионер, безработен или дете, средният доход на човек пада значително. За да има по-ясна картина за доходите в страната от НСИ са разделели домакинствата на 10 групи като в първата попадат хората с годишни доходи до 2160 лв., което прави до 180 лв. на месец. А в последната са гражданите с месечни доходи над 740 лв. Оказва се, че с под 180 лв. на месец живеят 7,7% от българите, или 5,1% от домакинствата. Населението на България е малко над 7 млн. души и се оказва, че над 542 хил. души преживяват с под 180 лв. на месец. Най-голям дял от българите – 30%, имат месечни доходи между 250 лв. и 390 лв. А 48,3% от населението живеят с под 390 лв. на месец като в тези доходи влизат освен заплатите и всички получавани от домакинството пенсии и социални плащания. В България дори 11-те процента най-заможни граждани имат доста ниски доходи на фона на стандартите в ЕС. Средният годишен доход на тези 11,3% от населението, които влизат в групата на хората с най-големи финансови възможности, всъщност е 13 172 лв., което прави по близо 1100 лв. на месец. Така, ако в семейството има две деца, заплатите на двамата родителите трябва да са общо над 4390 лв. и те да живеят отделно от бабите и дядовците за да влязат в групата на най-преуспелите 11% от населението. Любопитното е, че най-бедните домакинства, в които има безработни, и тези в групата с най-високи доходи, където попадат шефовете, взимат почти един и същи обем заеми. Но най-много кредити теглят домакинствата с месечен доход около 1400 лв. Най-много пари в банките естествено трупат хората с най-високи доходи. Домакинствата от най-заможната група спестяват на влог в банка средно по 2850 лв. за година, докато бедните не могат да спестят почти нищо.   Заможните ядат 42% повече калории Повечето пушачи взимат високи заплати 11-те процента най-богати българи дават за храна 24,2% от разходите си, докато най-бедните 7,7% харчат за прехрана 44% от парите си. Заможните харчат за свободното си време, за отдих и образование 5,9% от разходите си, а бедните дават за развлечения само 2,1% от парите си. Хората с високи доходи на ден ядат средно по 2567 калории, което е с 42% повече от енергийното съдържание на храната на най-бедните ни сънародници. Бедните се изхранват предимно с хляб и брашно, а заможните ядат доста по-разнообразна храна. Най-бедните нямат дори пари за цигари като на година пушат средно по 305 цигари, което прави по по-малко от цигара на ден. Докато хората с високи доходи на година пушат средно по 1346 цигари, което прави по близо 4 цигари на ден. Като с всяка изминала година бедните пушат все по-малко, а хората с високи доходи повече.   Раждаемостта при бедните е по-висока Големите домакинства разчитат на социални помощи Семействата с две или повече деца живеят доста по-бедно от домакинствата, в които още няма наследници, или пък децата вече са пораснали и сами се оправят в живота. Разбира се, това се дължи на факта, че доходите на родителите се ползват и за прехрана, обличане и образование на децата. Но интересно е какво показват данните на НСИ за доходите на семействата със и без деца. Средният годишен доход на семействата с две деца е 18 890 лв. Това прави по 1574 лв. на месец за цялото домакинство. Средният годишен доход на човек в семействата с две деца е 4339 лв., или 362 лв. на месец. В домакинствата с едно дете живеят с близо 450 лв. на човек на месец, а при три и повече деца средният доход на човек пада на 203 лв. На този фон семействата без деца живеят над два пъти по-охолно с 508 лв. на човек на месец. В тези суми влизат получаваните от семейството заплати, пенсии, помощи за деца, обезщетения за безработица и всички други доходи. Оказва се, че в семействата с по едно и две деца заплатите осигуряват 66-72% от доходите. Докато в семействата с три и повече деца заплатите дават само 49% от всички доходи. При многодетните семейства много голяма роля за бюджета им имат социалните плащания. Тези данни потвърждават, че три и повече деца имат предимно по-бедните семейства. А хората с по-високи доходи предпочитат да имат само едно или две деца за да могат да им осигурят образование и по-добър старт в живота. По отношение на разходите между семействата с едно и три деца най-голяма разлика има в прехраната. При домакинствата с едно дете за храна отиват 27,6% от всички разходи, а при многодетните семейства за прехрана се дават 34,4% от разходите. В същото време родителите с едно дете дават доста по-голям дял от разходите си за данъци и осигуровки (15,8%), спрямо хората с три и повече деца, които дават за налози само 9,5% от парите си. Оказва се, че по-заможните гледат по едно-две деца, но плащат повече данъци, с които се плащат помощите за многодетните семейства. А по-бедните имат повече деца и разчитат на социалните помощи.   Пенсиите осигуряват 26% от бюджета Пенсиите осигуряват 26,5% от парите в семейния бюджет на българите, сочат данните на Националния статистически институт. Но прави впечатление, че в семействата на заможните граждани пенсиите формират само 9,8% от доходите. Това показва, че в тази групата влизат предимно активни на пазара на труда хора. Заплатите формират 64,5% от доходите на най-заможните домакинства, и само 34,2% от доходите на най-бедните семейства. Хората с най-ниски доходи разчитат много повече от богатите на пенсиите и социалните помощи, които влизат в семейния бюджет. Докато заможните не разчитат на пари от държавата, а 9,7% от доходите им се формират от развитие на собствен бизнес. Семействата на заможните могат да се похвалят и с доходи от наеми или аренда на земя, докато най-бедните нямат никакви приходи от собственост.   Мъжете взимат 25% повече от жените Заплатите на мъжете са с 25% по-високи от тези на жените. Средното месечно възнаграждение на мъжете е 1054 лв., а на жените – 842 лв., показват последните данни на националната статистика. Почти във всички икономически дейности средната заплата на мъжете е по-висока от тази на жените. Най-голямо е различието в секторите „Хуманно здравеопазване и социална работа“ и „Финансови и застрахователни дейности“, където възнаграждението на жените е съответно с 38,4% и 32,1% по-ниско от това на мъжете. В здравеопазването това се обяснява с факта, че повечето медицински сестри са жени, а те взимат по-ниски заплати от лекарите. Във финансите пък по-ниски заплати взимат хората, които директно общуват с клиентите, които също са предимно жени. Но и в държавната администрация, където не би трябвало да има разлика между мъжете и жените представителите на по-силния пол получават точно 100 лв. повече от дамите. В две сфери на икономиката – „Административни дейности“ и „Строителство“ средната заплата на жените е по-висока от тази на мъжете – съответно със 17,2% и 10,9%. В строителството това се обяснява с факта, че на по-ниските позиции работят мъже, докато жените в сектора са например проектанти или архитекти. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2019.01.11", "title": " Доходи над 740 лв. има един на 10 българи\t\t\t"}
{"url": "https://trud.bg/%d1%81%d0%b2%d0%b5%d1%82%d0%be%d1%81%d0%bb%d0%b0%d0%b2-%d0%bc%d0%b0%d0%bb%d0%b8%d0%bd%d0%be%d0%b2-%d0%bd%d0%b0%d0%b9-%d1%81%d0%b8%d0%bb%d0%bd%d0%b8%d1%8f%d1%82-%d0%bc%d0%be%d0%bc%d0%b5%d0%bd%d1%82/", "text": "Най-силният момент за решаване на проблемите около пакета „Мобилност“ беше Българското европредседателство. Това коментира пред   евродепутатът Светослав Малинов. Според него шансът тогава е пропуснат заради липсата на опит от българската страна. „Трябваше да подходим максимално прагматично и да се вгледаме в конкретни неща, които можехме да направим сега. В последния момент се получи притеснение у самите евродепутати и се спря. Това спиране обаче не е окончателно“, заяви евродепутатът. Той определи като парадокс изискването да бъде връщано превозното средство в страната, където е регистрирана фирмата превозвач. Светослав Малинов призова усилията на българските управляващи и евродепутати да бъдат насочени към отлагане на гласуването на пакета „Мобилност“ за следващия Европейски парламент. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.01.11", "title": " Светослав Малинов: Най-силният момент за решаване на проблемите около пакета „Мобилност“ беше Българското европредседателство"}
{"url": "https://trud.bg/%d0%bc%d0%b0%d0%ba%d0%b5%d0%b4%d0%be%d0%bd%d0%b8%d1%8f-%d0%bf%d1%80%d0%b8%d0%b5-%d0%ba%d0%be%d0%bd%d1%81%d1%82%d0%b8%d1%82%d1%83%d1%86%d0%b8%d0%be%d0%bd%d0%bd%d0%b8%d1%82%d0%b5-%d0%bf%d1%80%d0%be/", "text": "С 81 гласа „за“, нито един „против“ и „въздържал се“ бяха приети измененията на конституцията на Република Македония,  произлизащи от Преспанския договор с Гърция, предава  Изменение 33 гласи следното: В Конституцията думите „Република Македония“ се заменят с думите „Република Северна Македония“, а думата „Македония“ се заменя с думите „Северна Македония“, с изключение на член 36 от Конституцията на Република Македония. Изменение 34 гласи : Думите „живеещи в нейните граници“ се заменят с „като гражданите, които живеят в неговите граници, гражданите на Република Македония, македонския народ и част от албанския народ, турския народ, влашкия народ, сръбския народ, ромския народ , бошняшкия народ и другите народи „. Изменение 35 гласи: С думите „Републиката зачита суверенитета, териториалната цялост и политическата независимост на съседните страни“ се допълва член 3 от конституцията на Република Македония. Изменение 36 гласи следното: „Република защитава, гарантира и подхранва особеностите, историческото и културното наследство на македонския народ“; -Република защитава правата и интересите на своите граждани, живеещи или пребиваващи в чужбина; -Република се грижи за диаспората на македонския народ и другите общности и подхранва и насърчава връзките с родината; -Република няма да се намесва в суверенните права на други държави и във вътрешните им работи. Обявеният днес нов текст променя третата позиция, която сега гласи: Република се грижи за диаспората на македонския народ и за част от албанския народ, турския народ, влашкия народ сръбския народ, ромския народ, босненския народ и други народи, и подхранва и насърчава връзките им с родината. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com      ", "date": "2019.01.11", "title": " Македония прие конституционните промени\t\t\t"}
{"url": "https://trud.bg/%d0%b2%d0%b0%d1%80%d0%b8%d1%86%d0%b5%d0%bb%d0%b0-%d0%bf%d0%be%d0%b2%d0%b0%d0%bb%d0%b8-49-%d0%b4%d1%83%d1%88%d0%b8-%d0%b7%d0%b0-%d1%81%d0%b5%d0%b4%d0%bc%d0%b8%d1%86%d0%b0-%d0%b2-%d1%82%d1%8a%d1%80/", "text": "Варицелата отново се завърна във Великотърновска област, като през първата седмица на годината са заболели 49 души. Най-много са пациентите от община Велико Търново – 27, от община Горна Оряховица болните са 19. Това сочат данните на Регионалната здравна инспекция в старата столица. Пред последната седмица на 2018 година варицелата беше затихнала и боледуващите бяха 11 души. Ентероколитите заемат второ място през новата година, като от тях са пострадали 14 пациенти от региона. Шестима са заболели от скарлатина, а трима – от туберкулоза.  Засега областта остава незасегната от грипната вълна. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.11", "title": " Варицела повали 49 души за седмица в Търновско"}
{"url": "https://trud.bg/%d0%bc%d0%b8%d1%82%d0%bd%d0%b8%d1%87%d0%b0%d1%80%d0%b8-%d1%85%d0%b2%d0%b0%d0%bd%d0%b0%d1%85%d0%b0-%d0%bd%d0%b0%d0%b4-%d0%bf%d0%be%d0%bb%d0%be%d0%b2%d0%b8%d0%bd-%d0%bc%d0%b8%d0%bb%d0%b8%d0%be%d0%bd/", "text": "549 600 къса нелегални цигари задържаха митнически служители от отдел „Митническо разузнаване и разследване – Югозападна“ при съвместни действия с органите на ДАНС на 09.01.2019 г., съобщиха от пресслубата на Агенция „Митници“. При роуд стоп проверка на главен път Е871, до разклона за с. Григорево, област Елин Пелин, е спрян товарен микробус, превозващ строителни панели. При огледа на стоката митническите служители установяват, че панелите са издълбани и са превърнати в своеобразен тайник, в който са скрити общо 27 480 кутии цигари без бандерол, от марката „Royal blue“, опаковани в кашони. По случая е образувано досъдебно производство под надзора на Районна прокуратура Елин Пелин.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.11", "title": " Митничари хванаха над половин милион къса нелегални цигари, скрити в строителни панели"}
{"url": "https://trud.bg/%d0%b2%d0%be%d0%b4%d0%b5%d1%89%d0%b8-%d1%84%d0%b8%d1%80%d0%bc%d0%b8-%d0%b2-%d1%81%d0%bb%d0%b8%d0%b2%d0%b5%d0%bd-%d1%89%d0%b5-%d0%be%d0%b1%d1%83%d1%87%d0%b0%d0%b2%d0%b0%d1%82-%d0%b3%d0%b8%d0%bc%d0%bd/", "text": "Водещи за икономиката на Сливен и региона фирми ще си партнират с професионалните гимназии и ще обучават ученици в производствените си бази през следващата учебна година, съобщиха от областната администрация. Директори на учебни заведения са информирали администрацията за внесените от тях предложения за новия държавен план-прием. Професионалната гимназия по механотехника кандидатства за 6 паралелки, като една от тях ще е дуална, за машини с ЦПУ и практиката ще се провежда в ЗММ-Сливен. В две нови паралелки в единственото средно училище в Твърдица ще изучават производство на облекло и текстил и ще учат професията в реална работна среда, във фабриката за хавлии „Аглика“. Традиционно италиянският предприемач Едоардо Миролио, който има текстилна фабрика и живее в Сливен, е подал ръка на Професионалната гимназия по текстил в града. За новата учебна година от фирма „Е.Миролио“ са заявили желание да работят с гимназистите от две паралелки. За първи път в Сливен ще бъде разкрита паралелка „спедитор-логистик“. Тва ще стане в СУ „К.Константинов“ в областния град. Професията попада в списъка на защитените от държавата и е сред най-търсените и перспективните на националния и европейския пазар заради засиленото развитие на транспортния бранш, каза директорката Веселка Паскалева. Към момента обучение за тази професия се извършва само в още едно учебно заведение в страната.", "date": "2019.01.11", "title": " Водещи фирми в Сливен ще обучават гимназисти"}
{"url": "https://trud.bg/%d0%bd%d0%b0%d0%b9-%d0%bc%d0%bd%d0%be%d0%b3%d0%be-%d0%bb%d0%b8%d1%87%d0%bd%d0%b8-%d0%bb%d0%b5%d0%ba%d0%b0%d1%80%d0%b8-%d0%b8%d0%bc%d0%b0-%d0%b2-%d0%bf%d0%bb%d0%b5%d0%b2%d0%b5%d0%bd-%d0%b4%d0%be%d0%b1/", "text": "Най-малко лични лекари има в регионите на Разград и Кърджали. В Плевен, Добрич и Видин е най-голям е броят на общопрактикуващите лекари. Данните бяха представени от министъра на здравеопазването Кирил Ананиев по време на парламентарния контрол в отговор на въпрос, свързан с приходите на личните лекари. Осигуреността с общопрактикуващи лекари към 31 декември 2018 г. средно за страната е 1 лекар на 1 409 здравноосигурени лица с непрекъснати здравноосигурителни права. Министър Ананиев допълни още, че според годишните отчети за касовото изпълнение на Закона за бюджета на НЗОК ежегодно се отчита нарастване на здравноосигурителни плащания за първичната извънболнична медицинска помощ /ПИМП/. Заплатените средства през 2017 г. за здравноосигурителни плащания за ПИМП са били 198 902.6 хил. лв., а през 2018 г. – 206 844 хил. лв., с което се отчита нарастване със 7 941 хил. лв., уточни той. Нарастване се отчита и при средствата, заплащани на лекарите в ПИМП, работещи при неблагоприятни условия. За 2019 г. в Закона за бюджета на НЗОК са заложени с 8.6 на сто повече средства за плащания в ПИМП. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.11", "title": " Най-много лични лекари има в Плевен, Добрич и Видин, най-малко – в Разград и Кърджали"}
