{"url": "https://trud.bg/%d0%bf%d1%80%d0%be%d1%82%d0%b5%d1%81%d1%82%d0%b8%d1%80%d0%b0%d1%89-%d0%bd%d0%b0-%d0%bc%d0%b0%d0%b3%d0%b8%d1%81%d1%82%d1%80%d0%b0%d0%bb%d0%b0-%d1%85%d0%b5%d0%bc%d1%83%d1%81-%d1%81%d1%8a%d0%b1%d0%be/", "text": "Участник в блокирането на магистрала „Хемус“ при пътен възел „Белокопитово“ край Шумен атакува в съда глоба от 20 лв. и Районен съд я отмени. Санкцията била наложена на шофьора П.Б. от Търговище, който паркирал колата си „Хонда“ в активната лента за движение на 25 ноември м.г., когато имаше протест срещу цените на горивата и повече от час аутобанът беше блокиран. Причината да падне санкцията обаче, не е, че няма нарушение от водача, а в допуснато нарушение от наказващия орган – Пътна полиция към ОДМВР-Шумен. Затова съдия Красимир Кръстев не разглежда казуса по същество, става ясно от решението му. Шофьорът бил поканен на 12 декември и му съставили акт, наложили му административно наказание 20 лв. глоба за това, че „като участник в движението създава пречки за движението, имуществени вреди и опасност за живота и здравето за хората“. „В обстоятелствената част на наказателно постановление обаче, е посочено само, че жалбоподателя П.Б. с поведението си създава опасност и пречки за движението, без въобще да се споменава, че е поставил в опасност живота и здравето на хората и е причинил имуществени щети“, пише в съдебния акт. Затова според съда от диспозитива на атакуваното наказателно постановление, категорично не става ясно какво точно е възприел административно-наказващия орган. Лишава се наказаното лице от възможност да разбере в какво точно е обвинено и му се пречи да си организира адекватна защита. Решението не е окончателно и може да се обжалва пред Административен съд-Шумен. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.29", "title": " Протестиращ на магистрала „Хемус“ събори глоба от 20 лева"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-412/", "text": "Нисък ДДС в Гърция и Румъния удря родния бизнес Съседите свалиха налога за храните, у нас остава 20 на сто. Производители искат ставката за хляба да стане 5%.             Касов апарат за чужда валута и регистрация на онлайн магазин Данъчен консулт на „Труд“.             Медиите в САЩ работят така, че все едно ЦК им дава указания Преди руснаците слушаха западните радиостанции, сега на Запад слушат и руските, казва Владимир Соловьов, председател на Съюза на журналистите в Русия, в интервю за „Труд“.           Българите сме в графата “Други” Десет нови празници в Република Северна Македония. По-голямо лицемерие и демагогия не може да има – коментар на Костадин Филипов.               Неловкият елемент Силует на кандидата за приемник на Тереза Мей Майкъл Гоув. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.29", "title": " Вижте акцентите в броя на вестник „Труд“ в четвъртък, 30 май 2019"}
{"url": "https://trud.bg/%d0%b4-%d1%80-%d0%b0%d1%82%d0%b0%d0%bd%d0%b0%d1%81-%d0%b1%d0%b0%d0%bd%d1%87%d0%b5%d0%b2-%d0%be%d0%bd%d0%ba%d0%be%d1%85%d0%b5%d0%bc%d0%b0%d1%82%d0%be%d0%bb%d0%be%d0%b3-%d0%bf%d1%80%d0%b5%d0%b4/", "text": "– Д-р Банчев, каква е честотата на онкохематологичните заболявания сред децата?  – Всички детски онкологични заболявания са редки и при тях се наблюдава постоянна честота. У нас тя не се различава от тази, която регистрират останалите държави по света. Редки са тези заболявания, които се срещат сред по-малко от 5000 души на 1 млн. население. Затова и клиниките, които специализирано лекуват тези болести в България, са три. – С какви фактори са свързани тези заболявания – наследствени, генетични, фактори на околната среда?  – Честотата им много малко зависи от фактори на околната среда. Има случаи, в които за кратки периоди в някои държави се увеличава процентът на онкологичните заболявания в детска възраст. Това обаче обикновен е свързано с определени програми, които са фокусирали вниманието на лекарите върху група заболявания, а не с реално увеличение на заболеваемостта. Има и генетични фактори, но те са много редки. Все пак дете с вроден генетичен синдром има по-голяма вероятност да развие онкологично заболяване, отколкото, ако няма такава наследственост. – Какво означава вроден генетичен синдром?   – Става въпрос за заболявания, които се дължат на някаква генетична мутация или генетични мутации, които са се случили още в ембрионален етап. Ако мутацията настъпи по-късно, вече говорим за рак, а не за генетичен синдром. – Какъв напредък бележи съвременното лечение на онкохематологични заболявания при децата? Имат ли достъп малките ни пациенти до най-съвременните медикаменти?   – Напредъкът в онкологията в световен мащаб е най-отчетлив и най-ясно се вижда при детската онкология. Огромна част от тези заболявания в ранна възраст вече са лечими до такава степен, че 80-90% от малките пациенти не просто влизат в ремисия, а постигат дефинитивно оздравяване. Онколозите и хематолозите, които лекуват възрастни пациенти, далеч не могат да се похвалят с толкова добри резултати. – На какво се дължи това?  – Това се дължи на огромните усилия и колаборация между различни центрове за онкология и хематология по света. Тъй като, както казах, тези заболявания са редки, за да сме сигурни в резултатите, имаме нужда от обобщение на големи количества данни. Интернационалното общество от детски специалисти, онкологи и хематолози е достигнало до извода, че единственият шанс за успех, е да обединят усилията си. Няма друга лекарска гилдия, която да обменя така информация, както педиатрите, онколозите и хематолозите. Целият напредък който сме постигнали и в България, е благодарение на това. Резултатът е, че лечението, което получава едно дете тук, е същото като това, което би получило в Германия, Италия или САЩ. Страната ни е част от тези интернационални регистри. – Кои детски заболявания са лечими?  – Двете групи заболявания в детска възраст, които имат потенциален шанс да бъдат дефинитивно излекувани, са инфекциите и раковите заболявания. Всички останали, които не могат да бъдат излекувани, минават в групата хронични. Ефективността на една терапия в детската онкология се определя по годините живот. Можем да кажем, че базата данни от началото на 21 век до 2005 г., с която разполагаме, показва изключително добри резултати – около 96% от децата, лекувани в този период, са излекувани. Обобщените данни са за наблюдение с продължителност между 5 и 10 години, тъй като се смята, че ако една ремисия трае 5 години, тя ще продължи цял живот. – Какъв съвет бихте дали на родителите, които се сблъскват с такава диагноза при децата си?  – Да имат повече доверие в нас, лекарите. По отношение на скрининга при онкологичните заболявания сред децата, реално ефект няма, въпреки че са се провеждали опити в някои държави като Япония, Канада и др. Те, за разлика от заболяванията при възрастните, настъпват изведнъж и са изключително агресивни. Не остава време за мислене. Родителите обикновено се измъчват с въпроса дали са хванали проблема навреме. Те трябва да знаят, че това е нещо, което не зависи от тях. В детска възраст няма значение колко навреме си стигнал до лекаря, защото когато това се случи, вече е налице остра проява на болестта. Няма вариант тя да бъде хваната по-рано, защото такава е природата на детския рак.  Но опитът ни показва, че малките пациенти, минали през лечение, постигат изключително високо качество на живот, тъй като биват абсолютно излекувани. Д-р Атанас Банчев е лекар-оринатор в Клиника по детска клинична хематология и онкология към УМБАЛ „Царица Йоанна – ИСУЛ” – София. Завършва медицина през 2013 г. в МУ-Пловдив. Част от висшето си образование прекарва в университета Фрийдрих-Шилер Йена, Германия. Заемал е длъжности в Европейската асоциация на студентите по медицина (EMSA). Член е на „EHA – European Hematology Association”. ", "date": "2019.05.29", "title": " Д-р Атанас Банчев, онкохематолог пред „Труд”: Заболяванията на кръвта са лечими в детска възраст\t"}
{"url": "https://trud.bg/%d0%b7%d0%b0%d0%b3%d0%b8%d0%bd%d0%b0%d0%bb%d0%b8%d1%8f%d1%82-%d0%b2-%d1%81%d0%be%d0%b7%d0%be%d0%bf%d0%be%d0%bb-25-%d0%b3%d0%be%d0%b4%d0%b8%d1%88%d0%b5%d0%bd-%d0%b1%d0%b0%d1%80%d0%bc%d0%b0%d0%bd-%d0%bd/", "text": "25-годишният младеж, който загина в крайбрежен бар в Созопол, не е имал сключен трудов договор, установи инспекцията по труда в черноморския град. Момчето тръгнало към кухнята на все още неработещото заведение, но след като не открил ключа, направил опит да влезе от малкото прозорче, от което готвачите предават храната. Тогава се чул шум и колегите открили безжизненото му тяло. Една от версиите за инцидента е токов удар. Инспекцията по труда извърши проверка на място. „По информацията, която имам към момента, по проверка по ЕГН, няма регистриран трудов договор момчето. Ще има санкция за това че е нает без трудов договор, но санкцията за неосигурени безопасни условия на труд  също не е малка“, коментира пред Нова телевизия Павлин Васков, директор в Инспекцията по труда – Бургас. Фирмата-наемател на обекта е с регистрация в София. Техен представител не беше открит за коментар. Миналата година същото това заведение беше запечатвано няколко пъти от тогавашния вицепремиер Валери Симеонов за нарушаване на нощната тишина в Созопол. Дали ще има виновни и наказани след днешния инцидент зависи от съдебно-медицинската експертиза. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.29", "title": " Загиналият в Созопол 25-годишен барман не е имал трудов договор\t"}
{"url": "https://trud.bg/%d1%81%d1%8a%d0%b4%d0%b5%d0%b1%d0%bd%d0%b0%d1%82%d0%b0-%d1%81%d0%b0%d0%b3%d0%b0-%d0%b7%d0%b0-%d1%80%d0%b5%d0%ba%d1%82%d0%be%d1%80-%d0%bd%d0%b0-%d0%bc%d1%83-%d1%81%d0%be%d1%84%d0%b8%d1%8f-%d0%bf%d1%80/", "text": "Настоящият ректор на МУ-София – проф. Виктор Златков, е избран за такъв напълно легитимно с решение на Общото събрание (ОС) на университета през 2016 г. – жалбата, оспорваща това няма да бъде разглеждана. Това реши окончателно Върховният административен съд (ВАС). В съответствие с друго решение на Административен съд-София, магистратите отхвърлиха и жалбата на бившия ректор – проф. Вихра Миланова, че е била отзована неправомерно. Нещо повече – тя ще трябва да заплати на висшето учебно заведение разноските по делото, постанови още ВАС. С това тригодишната почти съдебна сага за легитимността на настоящия ректор и за отзоваването на бившия, приключва. “Правата є (на проф. Миланова – б.р.) не са нарушени по никакъв начин, точно обратното – (…) тя не е изпълнила задължението си на член на ОС да участва. Нещо повече, Съдът намира, че като не се е явила в качеството си на Ректор (…), всъщност е засегнала правата на останалите членове на ОС”, се посочва в мотивите на ВАС. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.29", "title": " Съдебната сага за ректор на МУ-София приключи\t"}
{"url": "https://trud.bg/%d0%b5%d1%81%d1%80%d0%b0-%d1%80%d0%be%d0%bd%d0%b0%d0%b1%d0%b0%d1%80-%d0%be%d1%86%d0%b5%d0%bb%d1%8f%d0%b2%d0%b0-%d1%81%d0%bb%d0%b5%d0%b4-%d1%82%d0%b5%d0%b6%d0%ba%d0%b0-%d0%ba%d0%b0%d1%82%d0%b0%d1%81/", "text": "Тя е Арзу Соер, която още със старта на сериала „Сълзи от Рая“ е ясно, че ще е един от отрицателни герои в поредицата. Първо с това, че зарязва момиченцето си Дженет още с раждането му и си урежда един на пръв поглед щастлив брак с богаташ. С мъжа си имат дъщеря Мелиса и Арзу вече е една истински всеотдайна майка. В един момент обаче животът я изправя лице в лице и с първородната й щерка Дженет, израснала с баба си, но момичето вече е дипломиран архитект. Като такава тя попада в обкръжението на семейството на биологичната си майка, което ѝ предлага работа в престижната си фирма. В началото самата Арзу и не подозира, че това е нежеланото дете от младостта ѝ. Когато разбере това обаче, тя всячески ще се опитва отново да отстрани Дженет от живота си, а в хода на развитието на сюжетната линия се разбират и същинските причини, заради които, младата навремето Арсу, изоставя бебето си. В образа на Арзу се превъплъщава известната турска актриса Есра Ронабар, която за българските зрители преди това е позната като Биннур от излъчвания по Нова ТВ сериал „Истанбулска приказка”. В живота Еспа е имала четири мечти и четирите се сбъднали. Като дете мечтаела за братче или сестриче, като пораснала – да стане актриса. Когато се влюбва, иска да се омъжи за покорилия сърцето й – актьорът Баръш Фалай (Селим от „Кварталът на богатите“ и Харун от „Твоят мой живот“). След това желае да стане майка… Когато и това се случва, съпругът й присъства на раждането на сина им. „Заедно направихме това бебе, хайде сега заедно да раждаме”, казва му Еспа, докато ходят заедно с Бъръш на курс за отглеждане на деца. Есра е родена в Измир, но е отгледана от баба си и дядо си, бошняци от Истанбул. После заминава да следва химия в Анкара, но любовта към театъра надделява и въпреки противопоставянето на родителите си, тя завършва актьорско майсторство в Анкарския университет. Връщайки се в Истанбул, за да е близо до сестрите си близначки, които следват там физика, решава да остане тук – в града, център на филмовата и телевизионна индустрия. Когато се запознава с Баръш, тя вече е известна. „Всичко съм постигнала с борба и много труд – казва актрисата. – Аз съм решителна, упорита и работлива. За да бъдеш актьор, необходимо е и да бъдеш дисциплиниран и да поддържаш във всеки един момент в добра кондиция гласа и тялото си.“ Баръш Фалай се влюбва от пръв поглед в жена си. Той е млад актьор в измирския театър. След края на представлението в гримьорната идва едно хубаво момиче, което иска да го поздрави. Той прави чудеса, за да я впечатли. Баръш я ухажва настървено и емоционално, докато в крайна сметка й иска ръката. Женят се на 7 юли 2006 година. Чакат две години, за да се появи на бял свят синчето им. Есра избира името Рюзгяр (вятър), мъжът й слага пред него „Мави” (син). Баръш, също като Селим от „Кварталът на богатите“, се чувства щастлив и преуспял в своя малък рай за трима. Уви! Есра катастрофира на път за снимки. Състоянието й е такова, че дори се страхуват, че няма да проходи. Съпрузите изпускат контрола над емоциите си. Положението става нетърпимо. В крайна сметка разводът се разминава, двамата преоткриват любовта и Есра се възстановява. Актрисата и досега играе в театъра, но признава, че станала позната на зрителите едва след като започнала да се снима в сериали.", "date": "2019.05.29", "title": " Есра Ронабар оцелява след тежка катастрофа\t"}
{"url": "https://trud.bg/%d0%bd%d0%b8%d1%81%d1%8a%d0%ba-%d0%b4%d0%b4%d1%81-%d0%b2-%d0%b3%d1%8a%d1%80%d1%86%d0%b8%d1%8f-%d0%b8-%d1%80%d1%83%d0%bc%d1%8a%d0%bd%d0%b8%d1%8f-%d1%83%d0%b4%d1%80%d1%8f-%d1%80%d0%be%d0%b4%d0%bd%d0%b8/", "text": "Цените ще тръгнат надолу  Производители искат ставката за хляба да стане 5% Нисък ДДС в Гърция и Румъния удря родния бизнес. Затова българските производители настояват ставката да падне и у нас.. Това от една страна ще доведе до по-ниски цени на продуктите, а от друга ще направи българските производители по-конкурентни на външния пазар. Преките ни конкуренти – Гърция и Румъния вече намалиха сериозно ставката на ДДС. Правителството в Букурещ реши да насърчи консумацията на здравословни и традиционни храни, като намали ДДС от 9% на 5%. В съседката ни стандартната ставка е 19%, но се прилагат и две намалени – 9% за храни, лекарства и протези, и 5% – за книги и учебници. От тази година ставката за планински, екологични и традиционни продукти, сертифицирани от Министерството на земеделието, се намалява от 9 на 5 на сто. В Гърция ДДС на храните, включително и на хляба, тока, водата и горивата, беше намален от 24 на 13 процента. Предстои ново понижение от 1 януари 2020 година – от 13 на 5 на сто. България обаче изостава – у нас ДДС е 20% за всички стоки и услуги, включително за храните и биопродуктите. В същото време страната ни е на челните места по смъртност и по затлъстяване сред децата (виж карето). “В Гърция ДДС на храните вече е 13 процента. С това решение гръцките производители стават много конкурентноспособни, което ще се отрази на българския бизнес”, коментира пред “Труд” Мариана Кукушева, председател на Националния браншови съюз на хлебарите и сладкарите в България. По думите й в момента България е доставчик номер едно на тестени и хлебни изделия в Европейския съюз. 3 процента от износа на храни в ЕС го държат именно хлебопроизводителите в България, посочи тя. “За този пазар ще се лее кръв. Но техните правителства ги стимулират да станат конкурентни”, подчерта Кукушева. Според нея не е нормално на всеки лев потребителят да дава 20 стотинки на бюджета на държавата. В същото време тол системата ще бъде въведена и тежестта от нея отново ще се плати от бизнеса и потребителите, категоричен беше председателят на Националния браншови съюз на хлебарите и сладкарите в България. Тя подчерта, че по-нисък ДДС за хляба трябва да има, защото той се прави изцяло от български суровини. От бранша настояват ставката да стане 5%. Това ще доведе до намаляване на цената за крайния потребител с 12-13 процента. Не приемаме аргумента, че търговците ще откраднат разликата. Държавата има механизми, за да хване крадците, категорична беше Мариана Кукушева. Отдавна настояваме у нас също да има по-ниска ставка на ДДС за биохраните, заяви за “Труд” Милен Стоянов, член на Управителния съвет на Българска Асоциация Биопродукти. Според него аргументът, че така ще се намалят приходите в хазната е несериозен, защото делът “ни е много малък, за да разклатим бюджета”. По думите му подобна мярка може да се въведе у нас, но няма политическа воля това да се случи.   В Румъния ставката падна от 9 на 5% Румъния от тази година за втори път намалява ставката на ДДС върху традиционните земеделски продукти, сертифицирани от Министерството на земеделието. Стандартната ставка на ДДС там е 19%, но за храни, лекарства и протези тя е 9%, а за книги и учебници – 5%. “Обмисляме увеличаване на достъпа на румънците до здравословните продукти, с високо качество, които са все по-търсени на пазара на хранителни стоки. Чрез намаляването на ставката на ДДС по цялата дистрибуторска верига ще допринесем за намаляване на цените на тези продукти и така ще насърчим хората да консумират здравословни храни”, заяви румънският премиер Виорика Дънчила. Правителството смята, че мярката ще създаде бюджетни загуби в размер на 175 милиона евро през следващите четири години, но настоява, че ще бъде от решаващо значение за подкрепа на вътрешното потребление на висококачествени хранителни продукти.   Купуваме по-евтини биохрани, ако данъкът намалее Производители предлагат 5% квота в градините  Цените на родните биохрани ще се намалят, ако бъде въведено по-ниско ДДС върху тях, заяви пред “Труд” Милен Стоянов, член на Управителния съвет на Българска Асоциация Биопродукти. Така българските екологично чисти продукти ще станат по-конкурентни на вносните, допълни той. Предлагахме в училищата, детските градини и социалните домове минимум 5% от храните да бъдат екологично чисти. Такава квота трябва да има и за магазините, посочи Стоянов. И даде за пример, че няма държава в ЕС, в която да не е въведена задължителна квота за биологичните храни в училищата и градините. В Дания наскоро излезе информация, че правителството възнамерява да задължи магазините да продават само екологично чисти продукти, разказа Стоянов. Ако искаме хората да се хранят здравословно и да не харчат пари за лекарства, трябва държавата да насърчава производството и потреблението на здравословни храни, категоричен беше Милен Стоянов. И дава за пример изследване, проведено в 14 държави в ЕС (България не е била тогава член на съюза), при 140 души за наличие на глифозат в урината. Резултатите са показали, че в 47% от пробите е имало наличие на най-разпространения пестицид в земеделието и то при хора, които живеят в градовете и нямат достъп до него. Критериите за биологично хранене у нас са много ниски и страната ни е на последно място по биологично хранене в Европейския съюз, твърди Слави Трифонов, председател на Националната биоасоциация. По думите му в повечето страни от ЕС и във всички скандинавски държави децата до 14 години ползват на 100 процента биохрани в детските градини и училищата, а в България то е под 1 процент. Директивата за тези страни е до 2020 г. 20 на сто от всички продукти на пазара да са биологични.   Родните еко стоки отиват за износ  По-голяма част от българските биологични храни и продукти са предназначени за външни пазари. Това посочва последният Аграрен доклад на Министерството на земеделието, храните и горите. Според изводите в него страната ни е традиционен производител на различни видове биологично сертифициран пчелен мед с отлични качествени показатели, но голяма част от продукцията се изнася на световния пазар.  В същото време пазарът на биологични продукти в България е сравнително нов и все още твърде малък. Към края на 2017 г. общо регистрираните в МЗХГ биологични оператори са 6 822 броя – с 440 по-малко спрямо година по-рано. В рамките на 2017 г. се наблюдава намаление на площите, върху които се прилагат методите на биологично производство, както и на сертифицираните екологично чисти райони, от които се събират диворастящите култури – гъби, билки и горски плодове. През 2017 г. площите в система на контрол заемат едва 2,72% от общата използвана земеделска площ в страната, показват още данните в доклада.   Боледуваме, защото не можем да си позволим чисти продукти На челни места сме по затлъстяване и смъртност Ако здравословните храни поевтинеят, българите ще могат да си купуват повече по-полезни храни. В момента страната ни е една от страните в ЕС с висока честота на наднорменото тегло и затлъстяването в ранна детска възраст заедно с Гърция, Чехия и Великобритания. Данните са от изследване на Българското сдружение за проучване на затлъстяването и съпътстващите го заболявания. Според данните средно около 30% от децата в страната са с наднормено тегло и 13% със затлъстяване. Според специалистите лошите хранителни навици, формирани преди навършването на 7 години, и заседналият начин на живот са рискови фактори за десетки заболявания. България се нарежда и на челна позиция в черната статистика за смъртността и продължителност на живота от всичките държави членки на ЕС. Това показват данни от доклада “Здравето накратко: Европа (2018)“ на Европейската комисия и на Организацията за икономическо сътрудничество и развитие (ОИСР).   Ядем най-малко плодове и зеленчуци  Българите се хранят нездравословно, показа наскоро анализ на Евростат. Страната ни е сред държавите, където се ядат най-рядко плодове и зеленчуци. При консумацията на плодове България е на предпоследно място, а при зеленчуците само четири държави се нареждат зад нас. Близо 37% от българите ядат всеки ден плодове. Близо една трета от допитаните са посочили, че консумират плодове между 1 и 3 пъти седмично. Лидер е Италия, където 85% от населението консумира всеки ден плодове. Следват Португалия и Испания. Средният показател за ЕС е 64 на сто. Според данните на европейската статистическа агенция 45% от българите консумират зеленчуци всеки ден. Само четири държави са с по-лоши показатели. Това са Литва, Латвия, Румъния и Унгария, където едва 30% ядат ежедневно зеленчуци. Лидери по този показател са Ирландия и Белгия с по 84%. Следват Италия и Португалия. Средно 64 на сто от жителите на ЕС ядат зеленчуци всеки ден.", "date": "2019.05.29", "title": " Нисък ДДС в Гърция и Румъния удря родния бизнес\t"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%b0%d1%82%d0%b0-1989-%d0%b3%d0%be%d0%b4%d0%b8%d0%bd%d0%b0-%d0%b2-%d0%b4%d0%b2%d0%be%d1%80%d0%b5%d1%86%d0%b0-%d1%85%d1%80%d0%b0%d0%b4%d1%87%d0%b0/", "text": "Експозицията, посветена на падането на Берлинската стена, е под патронажа на президента на Чехия Милош Земан  Снимките проследяват хронологията на събитията Фотоизложба, посветена на падането на комунизма и на Берлинската стена, беше открита в двореца Храдчани в чешката столица – Прага в сряда. Тя под патронажа на президента Милош Земан. Всички снимки, събрани в историческата документална панорама от Източна Европа – “Падането на желязната завеса”, са правени през 1989 г. В експозицията хронологично се проследява чрез снимки и текстове към тях как настъпиха промените преди тридесет години в България, Полша, Унгария, Чехословакия, Съветския съюз, ГДР и Румъния. Фотосите показват първите акции на синдиката “Солидарност” в Полша, Седмицата на Ян Палах в Чехословакия, ареста на Вацлав Хавел, граждани на ГДР (Германската Демократична Република) в Прага, чакащи да отидат на Запад през посолството на ФРГ (Федерална република Германия), задръствания на граничния пункт “Капитан Андрево” от български турци, прокудени от Тодор Живков, зверства в Тимишоара, екзекуцията на Николае Чаушеску, разрушаването на стената в Берлин и др. В изложбата са събрани фотографии на сто автора от седемте бивши социалистически държави, които са имали гражданската доблест и кураж да бъдат на място и да заснемат протести, сблъсъци с милицията, митинги, политически личности, документирали са най-горещите места от промените в соцлагера през 89-та година. Нашият колега – Цветан Томчев, фоторедактор на в. “Труд” бе поканен да събере снимки и да селектира българската част от събитията на 1989-а за изложбата в Прага. Той е автор и на текстовете към тях. Томчев е бил два пъти член на международното жури Czеch Press Photo и почти двадесет години е организатор на конкурса за българска фотожурналистика Бг Прес фото.", "date": "2019.05.29", "title": " Българската 1989 година в двореца Храдчани"}
{"url": "https://trud.bg/%d1%82%d0%b5%d1%80%d0%b5%d0%bd%d0%b8%d1%82%d0%b5-%d0%b2-%d0%b1%d0%be%d0%b6%d1%83%d1%80%d0%b8%d1%89%d0%b5-%d0%bf%d1%80%d0%be%d0%b4%d0%b0%d0%b4%d0%b5%d0%bd%d0%b8-%d0%bd%d0%b0-%d1%82%d1%8a%d1%80%d0%b3/", "text": "Кметът Георги Димов взел 1 млн. лв. кредит при годишна заплата от 25 000 лв. Апетитните терени от 80 декара в района на Божурище са били продадени на манипулиран търг, в който участвали само „свои хора”. Това стана ясно вчера от изявленията на Сийка Милева – говорител на Специализираната прокуратура и на наблюдаващия прокурор Генка Брезашка. Както писа „Труд”, във вторник бяха задържани кметът Георги Димов (ГЕРБ), заместничката му Габриела Дончева и отговорничката за общинските имоти Цветелина Димитрова. Вчера на Димов бе повдигнато обвинение за длъжностно престъпление и той остана в ареста за 72 часа. Двете служителки ще отговарят за документи с невярно съдържание и бяха пуснати. В началото на декември м.г. общинската земя е била продадена по 2,16 лв. на кв. м, като съседни на нея площи се търгували по 40-50 евро за квадрат. Решението за търга било взето от Общинския съвет и много местни хора искали да се включат в наддаването. Оказало се обаче, че обявата с условията за участие била качена в сайта на общината един час преди изтичане на крайния срок. Зам.-кметицата и шефката на отдела пък съставили менте протоколи, че обяви за търга са разлепени в сградата на общината и в съседни села. Така с евтините имоти се сдобили 3 фирми и следователка от НСлС, като бащата на кмета е бил пълномощник на един от „играчите”. Само за ден били сключени договорите за продажба между новите собственици и общината. Разследващите установили, че кметът Димов взел 1 млн. лв. кредит от банка и кола на лизинг при годишен доход от 25 000 лв., но тепърва ще се проверява срещу какви обезпечения. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.29", "title": " Терените в Божурище продадени на търг менте (обзор)\t"}
{"url": "https://trud.bg/%d1%80%d0%be%d0%b4%d0%b8%d1%82%d0%b5%d0%bb%d0%b8-%d0%bd%d0%b5-%d0%b8%d1%81%d0%ba%d0%b0%d1%82-%d0%bd%d0%bf%d0%be-%d1%82%d0%b0-%d0%b4%d0%b0-%d0%b8%d0%bc-%d0%be%d1%82%d0%bd%d0%b5%d0%bc%d0%b0%d1%82-%d0%bf/", "text": "Документът бе спрян от министър-председателя Протестиращите срещу Националната стратегията за детето настояват неправителствените организации да отпаднат като посредник между децата и родителите. Според тях документът, качен за обществено обсъждане и по-късно спрян от премиера Бойко Борисов, лишава родителите от права върху децата им и дава прекомерно много такива на институции и организации. Родителите посочват, че толкова огромни промени в законодателството не са правени за 25 години. Те подчертават, че всяка от тези промени се одобрява, без да има никакви дискусии, и оказва съществено отражение в семейните взаимоотношения. Според протестиращите в Закона за закрила на детето е смущаващо присъствието на НПО-тата, чиято преценка е представена като по-меродавна от тази на родителя. “Ние нямаме нужда от посредници. Обществото трябва да може да общува директно с държавата”, категорични бяха родителите на пресконференция по случая и уточниха, че подготвят пореден протест на 2 юни. Според тях зад документа стоят три организации – “Отворено общество”, Норвежкият финансов механизъм и Фондация “Оук”. Те посочват и че всички НПО-та, които са изразили подкрепа към Стратегията, са се оказали партньори именно на тези организации.", "date": "2019.05.29", "title": " Родители не искат НПО-та да им отнемат правата\t"}
{"url": "https://trud.bg/%d0%b4-%d1%80-%d0%b4%d0%be%d1%80%d0%be%d1%82%d0%b5%d1%8f-%d1%82%d0%be%d0%b4%d0%be%d1%80%d0%b8%d0%b5%d0%b2%d0%b0-%d0%ba%d0%bb%d0%b8%d0%bd%d0%b8%d1%87%d0%b5%d0%bd-%d1%85%d0%b5%d0%bc%d0%b0%d1%82%d0%be/", "text": "– Д-р Тодориева, какво представляват онкохематологичните заболявания?   – Това са злокачествени заболявания, които могат да засегнат кръвта, костния мозък, лимфните възли, далака – по отделно или в комбинации. Бластните левкемии (например острата лимфобластна левкемия, остра миелоидна левкемия) се характеризират със свръхнатрупването на незрели и нефункционални клетки в костния мозък и кръвта на пациента. Лимфомите пък ангажират най-честно лимфните възли и лимфни структури, разположени в други органи, като се характеризират с натрупването на променени лимфоцити, които не могат адекватно да изпълняват защитната си функция. При миелопролиферативните заболявания се установява разрастване на клон здрави кръвни клетки, които нормално се откриват в костния мозък, но са в неадекватно повишено количество – бели, червени кръвни клетки, тромбоцити, фиброзна тъкан. – Какво са генните терапии и доколко съвременно е лечението у нас?   – Лечението на онкохемагологичните заболявания в България е на много добро ниво. Пациентите в голяма степен имат достъп до най-новите медикаменти. Старанието на хематологичната общност е българският пациент да се лекува като всеки друг европейски гражданин. Разбира се, има видове терапия, която все още не се прилага при нас, или достъпът е строго ограничен и регламентиран, но това е така и в болшинството други страни. Генните и клетъчни терапии се развиват екстремно бързо. На тях се възлага голяма надежда, защото те залагат на строга специфичност – например пациент с вродено генетично заболяване, при който с вирусен носител се „добавя“ липсващия ген – точно определен ген, който липсва при точно този пациент. Или пък пациент с левкемия, чиито собствени имунни клетки са променени инженерно, за да разпознаят левкемичните клетки и с висока специфичност и ефикасност да унищожат само тях. Резултатите от клинични изпитвания са наистина впечатляващи. Но заедно с това тези технологии откриват редица въпроси – най-вече морално-етични по отношение промяна в генетичния код и дългосрочните последствия от това, продължителността на ефекта при такова лечение, безопасността, цената – във всеки смисъл. – Изисква ли се по-специфично лечение (индивидуализирано), когато става въпрос за онкохематологични болести и защо?   – Персонализираната медицина е много важна изобщо, защото тя цели оптимизирано лечение за точно определен пациент с дадена болест за постигане на максимален ефект при висока безопасност. За това е необходимо обаче в детайли да се проучи конкретния пациент с неговата болест – възраст, пол, придружаващи заболявания, социално-битов статус, наличието на дадени мутации, експресията на различни маркери върху клетките, вида заболяване, стадия, промените в кръвни изследвания и още други. И всичко това да доведе до правилното определяне на риска, а от там и възможността за таргетна (прицелна) терапия. Колкото по-агресивни можем да сме срещу конкретната туморна клетка с всички оръжия, които целят основно нея, толкова по-ефективно е лечението. А защо не и няколко мишени с различни похвати. В хематологията разполагаме с огромен набор малки и по-големи молекули, които действат срещу различни таргети върху клетката или блокират сигнални пътища в нея, или дезинтгерират структурите й, а някои работят и комбинирано. – Успеваемостта на лечението сред децата е много по-висока от тази при възрастните. Защо е така?   – Наистина дългосрочните резултати при пациенти с остра лимфобластна левкемия (ОЛЛ) по отношение преживяемост са поне два пъти по-добри при деца, отколкото при възрастни. Но това заболяване е и много по-често в детска възраст. Освен това генетичният фон при възрастен човек е неминуемо променен с годините. Между всички генетични промени, които могат да се открият, пример може да е наличието на Филаделфийска хромозома (вид транслокация). Тя се среща в около 25% от възрастните пациенти с ОЛЛ и при под 5% от децата със същата диагноза. Но тази транслокация определя значимо по-висок риск. Отчитането на генетичните промени към момента на диагностициране на заболяването е изключително важно. Спрямо този показател пациентите се разделят в рискови групи, а това е един от критериите, които определят тяхната терапия. В допълнение често възрастните пациенти имат и други заболявания, за които приемат различни лекарства. И накрая, обикновено полихимиотерапевтичните схеми често се понасят по-добре при деца поради тяхното по-бързо възстановяване и заради по-добрия ефект на лечението върху бързо делящи се клетки (каквито са обикновено раковите клетки при деца). – Какво трябва да знаят пациентите и какво бихте ги посъветвали?   – Първо искам да препоръчам настойчиво хората да не отмятат с лека ръка профилактичните си прегледи, защото често хематологични болести се откриват чрез тях. При съмнение, не отлагайте отиването на хематолог и не залагайте основно на алтернативни подходи. Чуйте какво има да ви каже и препоръча лекуващия ви лекар след поставяне на диагнозата. Новите лекарства дават шанс и са все по-ефективни и безопасни. Страничните действия са очаквани и могат да бъдат повлияни. Онкохематологичните заболявания са сериозни и само доверието между лекар и пациент, точната диагноза с конкретна терапия и придържането към нея могат да поведат пациента по правилния път до оптималната цел. И доза късмет, естествено. Д-р Доротея Тодориева–Тодорова е завършила МУ-Плевен. Има специалност Клинична хематология. Работи в УМБАЛ „Д-р Георги Странски“, Плевен в Клиниката по Хематология.  Има научни интереси в областта на коагулационните нарушения, малигнените хемопатии и най-вече миелопролиферативни заболявания.", "date": "2019.05.29", "title": " Д-р Доротея Тодориева, клиничен хематолог пред „Труд“: Българският пациент получава най-съвременно лечение\t"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%bd%d1%8f%d0%ba%d0%be%d0%b8-%d0%be%d1%82-%d0%bd%d0%b0%d0%b9-%d0%b8%d0%bd%d1%82%d0%b5%d1%80%d0%b5%d1%81%d0%bd%d0%b8%d1%82%d0%b5-%d1%81%d0%bd%d0%b8%d0%bc%d0%ba%d0%b8/", "text": "Страницата   в туитър е посветена на това да публикува снимки и цитати от миналото, така че хората да могат да научат за нещо вече отшумяло или просто да си го припомнят.", "date": "2019.05.29", "title": " Вижте 10 от най-интересните снимки в историята"}
{"url": "https://trud.bg/%d0%b7%d0%b0%d0%b4%d1%8a%d1%80%d0%b6%d0%b0%d0%bd%d0%b8%d1%82%d0%b5-%d0%b7%d0%b0-%d1%83%d0%b1%d0%b8%d0%b9%d1%81%d1%82%d0%b2%d0%be%d1%82%d0%be-%d0%b2-%d0%b0%d1%81%d0%b5%d0%bd%d0%be%d0%b2%d0%b3%d1%80/", "text": "Окръжен съд – Пловдив наложи най-тежката мярка за неотклонение задържане под стража спрямо И. А. и М. А. Това съобщиха от Съдебна палата – Пловдив. Спрямо И. А. е повдигнато обвинение по чл. 116 ал.1 вр. чл. 115 и чл. 198 за   и грабеж, а спрямо М. А. – за грабеж, престъпление по чл. 198, ал. 1 от НК, като престъпленията са извършени на 26 май т.г. в Асеновград. Повдигнатите обвинения касаят престъпления, за които законодателят предвижда наказание лишаване от свобода. Съдът прие, че от събраните до момента доказателства може да се изведе обосновано предположение, че И. А. и М. А. са съпричастни с повдигнатите им обвинения. Според съда е налице и реална опасност при по-лека мярка за неотклонение да извършат престъпление. Определението не е окончателно и подлежи на протест и обжалване пред Апелативен съд – Пловдив на 6 юни 2019 г. от 10.00 часа. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.29", "title": " Задържаните за убийството в Асеновград остават в ареста"}
{"url": "https://trud.bg/%d1%85%d0%b0%d1%81%d0%ba%d0%be%d0%b2%d0%bb%d0%b8%d1%8f%d1%82%d0%b0-%d0%be%d0%b1%d0%b2%d0%b8%d0%bd%d0%b5%d0%bd-%d0%b2-%d0%ba%d1%83%d0%bf%d1%83%d0%b2%d0%b0%d0%bd%d0%b5-%d0%bd%d0%b0-%d0%b3%d0%bb%d0%b0/", "text": "Съдът в Хасково остави в ареста мъж, който предложил 15 лв. на съседка, за да гласува. Жената, която отказва да покаже лицето си, ни казва, че никога не ходи да гласува, съобщава  . Този път обаче не успяла да устои на офертата на съседа ѝ Марин Ангелов. Мъжът я накарал да си вземе личната карта, за да отидат да гласуват – срещу възнаграждение от 10-15 лв. До гласуване така и не се стига, тъй като жената е спряна когато влиза в тъмната стаичка с телефон. Марин е арестуван и отрича да е предлагал пари срещу глас. По думите на Марин, той отишъл с жената до секцията, за да може и той да гласува. Жената разказа, че Марин ѝ посочил да гласува за „бюлетина номер 20 и 22“. По думите ѝ той е щял да получи пари и от други хора за организирания вот. Днес жената съжалява за това, че е била манипулирана да гласува. Прокурорът в Районната прокуратура Емилия Генова обясни, че обвинението на Марин е за предлагане на имотна облага в размер на 15 лв., с цел да бъде упражнен незаконен вот в полза на определена политическа партия. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.29", "title": " Хасковлията, обвинен в купуване на гласове, остава за постоянно в ареста"}
{"url": "https://trud.bg/%d0%b4%d0%be%d1%86-%d0%b2%d0%b0%d0%bb%d0%b5%d0%bd%d1%82%d0%b8%d0%bd-%d0%b2%d0%b0%d1%86%d0%b5%d0%b2-%d0%bf%d1%80%d0%b5%d0%b4-%d1%82%d1%80%d1%83%d0%b4-%d0%b5%d0%b2%d1%80%d0%be%d0%b1%d1%8e%d1%80/", "text": "В навечерието на европейските избори геополитическият анализатор доц. Валентин Вацев направи за пръв път в България дисекция на явлението „жълти жилетки“ във Франция с представянето на основните 25 искания на протестиращите. От няколко години прогнозира, че нови елити в ЕС ще изместят старите. Какво следва на стария континент след евровота и как да разчитаме резултатите от милионите бюлетини в ЕС? Разговорът ни с доц. Вацев започна пред скоби за случващото се в БСП, което сравнява с „хутсцва“ (????????) – еврейска дума, означаваща „чудовищна, оглушителна наглост, която обърква публиката“. „Не мога да преценя дали Корнелия Нинова или Сергей Станишев в момента демонстрират по-голяма хутсцва“, казва събеседникът ми. Но вмята, че сериозните хора днес в България не трябва да се занимават вече с тях.  – Нова карта на политическите отношения в ЕС прогнозирахте пред „Труд“, доц. Вацев, в коментар във вчерашния ни брой, но и нови порблеми в Европа. Не са ли u достатъчни и сегашните? Изправен ли е ЕС пред спирала от кризи предвид резултатите от европейските избори или напротив – политическото кълбо ще започне да се развива в решаване на сегашните?  – На Евросъюза му стигат старите проблеми. Но днес пред големи проблеми е изправена преди всичко евробюрокрацията. Това е една огромна, макар и невидима корпорация, от десетки хиляди невидими хора, които са назначени с определящата воля на ядрото на Европарламента. Те са десетки хиляди – и според мен са повече като численост от апарата на НАТО – огромна паразитична структура, претендираща да твори смисли, но произвездаща само мъртвородена претенциозна фразеология. Това са хората, които първи ще усетят, че досегашното политическо ядро на ЕС е срутено и че монополът върху кадровата дейност на ЕС е загубен. Проблемите започват сега за еврочиновничеството, включително и за българското, а после вече и за Евросъюза. Да, достатъчни са и сегашните проблеми – и ще има още повече. Но, вижте, животът, всъщност, е просто лавина от проблеми – някои се решават, други се изместват, трети се забравят. А Евросъюзът предстои да намери своята нова политическа форма. Сега можем да говорим само за общата u рамка. Но тя предстои да се запълва със съдържание, и не се знае още какво ще бъде то. Сигурно е, че е разрушен монополът на сегашните либерали. От този избор до следващия в пространството на Европарламента ще се движат различни разпадни продукти – неизбежно е при такова срутване на ядрото, плюс кълновете на новото, някои от които вече са в Европейския парламент, а други – предстои да влизат там. В момента всичко върви по логиката на историческото развитие. ЕС ще разрушава досегашната си политическа форма и ще създава нова такава. Но ЕС не е загубил ролята си в този свят. – Колко време ще продължат тези турбуленции в ЕС, които неминуемо ще се случат със споменатите от Вас разпадни политически продукти?  – От една – две години не може да се говори, че времената са спокойни. Напротив. А сега, след тези знакови избори, ще бъдат още по-неспокойни. Най-малкият срок е между половин и една година и дори повече, за да се стабилизира някакво ново статукво. Тук става дума за нова, съдържателна форма на ЕС. Никой не бива да очаква Съюза да изчезне, да се разпусне, ако нещо такова е възможно – то е в някакво отдалечено бъдеще. Може да кажем отсега, че няма да има либерален консенсус и няма да има либерален монопол. Европейският либерализъм преживява най-долната точка от своето съществуване. ЕС е създаден и се развиваше допреди 10-на години – защото тогава спря да се развива – едновременно по два проекта. Единият е федералисткият, или идеята за Съединени Европейски Щати на троцкистите: „защо Америка да може а ние – не“. Има и втори проект – това е идеята за юнионизма – ЕС като съюз между държави, които не желаят да смесват суверенитетите си. Вторият проект винаги е бил актуален – и винаги е бил държан на заден план. От няколко дни чета американски и европейски анализатори, които казват, че ще има ЕС, който ще бъде съюз на европейски държави. Много е лесно този съюз да се нарече съюз на националистите. Но ако ще се води сериозен разговор по този въпрос, обаче, трябва да се избягва скудоумието на либералната пропаганда. Трябва да започне да се прави разлика между националист – това е човек, който вярва, че нацията създава държавата и етатист – човек, който знае, че държавата създава нацията. Ако разсъждаваме, например, националистически, ще питаме защо кюрдите, които са 35-36 милиона, си нямат държава, след като са нация. Ако сме етатисти обаче, ще се запитаме защо гражданските общества на кюрдската общност, които живеят в 4 различни страни не желаят да съществува кюрдска държавност. Затова в ЕС сега очаквам не толкова ренесанс на национализма, а на етатизма, на хората, които знаят, че Държавата е тази историческа сила, която магнетизира своята среда и своето общество. Очаквам ренесанс на идеята за държавност – а държавността е главният пострадал в троцкистката парадигма да бездържавието. За да говорим за бъдещето на ЕС, ще ни трябва по-сложен категориален език. Евроидеолозите – храненици на срутеното статукво, които в момента ги друса истерична криза, не правят разлика между национализъм и етатизъм. Впрочем, българските националисти също не се интересуват от това. А аз очаквам един Евросъюз, в който държавите и съответно националните елити, ще имат качествено друга, по-висока роля. И разбира се, общоевропейската бюрокрация, която в момента изглежда точно като един самоуверен тумор, който дори си вярва, че прави Историята, ще бъде орязана безжалостно. – Ако се върнем на резултатите от европейските избори – в целия ЕС забелязахме една висока избирателна активност, а у нас – точно обратното. Какво казаха германците, французите, белгийците, испанците, италианците с вота си?  – В момента предстои най-малко десетина дни съдържателен анализ на волеизявленията на тези общества, които изброихте. Така че дори и да мога, не бива да казвам какво са казали. Мога да кажа какво са показали – великолепна политическа активност и то на фона на общия хор от политолози, които обясняваха, че спадането на политическата активност е белег на политическа зрялост на ЕС. С други думи това е оборване на старата пошла теорема, че който не гласува, не гласува, защото е доволен от статуквото. Изброените от Вас народи показаха, че са твърдо решени да използват възможността да променят нещо с гласа си. Наблюдаваме много внушителен изблик на обществено-политическа енергия, предизвикан от мотивите на недоволството. Германци, французи, белгийци са недоволни не от ЕС, а от начина на подредба на отношенията в ЕС. Това се вижда – и особено ясно в Италия. Като оставим настрана тези, които мечтаят да напускат Европейския съюз, между другото напускането също е политическа парадигма – то също е израз на политическо отношение към реалността. Много хора не са съгласни с днешната подредба. Не са съгласни с безконтролното и безсрамно нагнетяване на троцкизъм – това е антидържавност, мултикултурализъм и всичко това, което свързваме с действията на Сорос, защото Джордж Сорос е днешният говорител на Лев Троцки. Нагнетяването на троцкизъм или соросианство предизвика много дълбоко чувство на исторически дискомфорт във всички европейски народи. Европейските народи не са консервативни – това са хора, които знаят какво е прогрес, развитие, движение в правилна посока, но безконтролното налагане на соросианство, на мултикултурност, на всякакви експерименти, доведоха до това европейските народи да гласуват движени от несъгласие и чувство за тревога. Източникът на тревогата е соросианството, с други думи-троцкизмът. Те бяха активни, защото се чувстваха в силата си с волята си да променят нещо. В България положението е съвсем друго. – Има ли в България енергия за създаване на нов политически проект, който да бъде припознат от пасивните избиратели? Близо 70 процента от имащите право на глас не излязоха да гласуват – от години слушаме за „партията на негласуващите“.  – Работата е там, че цялата българската политическа система е в криза на представителността. Докато ние наблюдаваме забавните надлъгвания между българските политици, спорове относно блясъка и величието на Бойко Борисов и мизерията на БСП, всъщност обществото оценява общия статус на своята политическа класа и се разграничава от собствената си политическа система. Избирателната активност не е просто резултат от повече или по-малко успешна пропагандна вълна преди деня на изборите. Тя е проява на дълбинна политическа воля, насочена нанякъде. В България избирателната неактивност е проява на политическа воля, насочена към отхвърляне на политическата система. Затова правилно споменавате за партия на негласувалите, за партията на голямото „не“. Всъщност това са носителите на утрешния ден на България – тези, които не желаят да се ангажират със срамните изпълнения на днешната българска политическа класа. Например, мога да Ви уверя с целия си опит, че огромно количество български социалисти отказаха да гласуват за Българската социалистическа партия. За тях тя не е представителна. И огромно количество социалисти от БСП прескочиха границата и отидоха в ГЕРБ. За Ваша изненада, в ГЕРБ има огромно количество членове на БСП, които решиха, че в БСП няма място за тях. Негласувалите всъщност вече не са отсъстващи, а са присъстващи. В България вече диша новата политическа субектност. Сега предстои един изключително важен, труден и странен конструктивен момент. На тази нова политическа субектност да се помогне да се самоосъзнае – не в негативни форми, не просто че е партията на голямото „не“, а че е партията на някакво „да“, което още го няма, защото е само в бъдещето. Така че в България моментът е конструктивен. – А има ли енергия в България за създаване на нов политически субект, на нов проект?  – В момента не виждам такава енергия. На българите са им омръзнали недостойните игри, а в БСП се разви недостойна игра. В ГЕРБ преди месец – също. И това е залог за нова политическа субектност. Но според мен в историята нещата стават не толкова с енергия, колкото с мъката на катастрофата. Когато субектите ги няма, те се появяват от мъката на безсубектността. Нова субектност ще се появи със своя, собствена енергия. – Когато говорите за радикална бъркотия в Евросъюза – има ли опасност тя да предизвика икономическа криза, която да се отрази и на обикновения европеец?  – Разбира се, че има. Кризата е започнала още преди голямата бъркотия, задълбочава се в хода u и може да се задълбочи докрай в момента, в който бъркотията политически се разреши. Икономическите дела на ЕС не са добри и не отиват на добре. Въпросът не е кой европейски олигарх ще даде най-много милиони евра за възстановяването на „Нотр Дам“. Икономическите процеси в ЕС не радват никой сериозен анализатор. Избягвам думата криза, защото това е едно от наименованията на житейския процес. – Да го наречем икономическа нестабилност.  – Да, да. Вашият въпрос е основателен. Когато има политическа нестабилност, първият резултат е в сферата на икономическата нестабилност. Има и културна нестабилност. Има и идеологическо объркване. ЕС днес е система, която е разцентрована по всички възможни сценарии и направления. Но не съм съгласен да се отписва Евросъюза, само защото е надживял собствената си либерална идеология. Тя ще отиде в историята и ще дойде друга. А иначе, да – икономически проблеми, и то големи, ще има. Без да искам да нагнетявам излишен драматизъм, тези проблеми ще стигнат до нас. Работата е там, че днес българската икономическа стабилност е резултат от един прост факт: в България е прокарана една тръба, която непрекъснато бълва евра. И този, който е на власт, има правото да разпределя еврата, които бълват от тази тръба. Всъщност, за това беше битката на БСП и ГЕРБ – кой да транжира и да насочва европарите. Българският политически и стопански елит живее за сметка на европейските пари, защото българската индустриална мощ бе унищожена съзнателно, за да бъде приета България в ЕС още при закриването на преговорните глави по времето на Меглена Кунева. Ние нямаме собствени производителни сили. Някъде след 2023 година потокът от тази тръба с милионите евра ще секне – значи парите ще се разпределят по нов начин. И щеше да е добре още от сега да преценим каква е разликата за България при двата модела на ЕС, за които вече говорихме – федералисткият, който ни отрежда място в задния двор на Съюза, или да се избере идеята за сувереността, за юнионизма, с възможности за творческо национално развитие. – А как София може да стане, както казвате, геополитически център на Балканите? Имате ли конкретни идеи как може да се случи това? Какви са стъпките? Трябва ли ни геополитически тръст, който да кумулира подобна програма, например?  – България и сега е геополитически център, но той е празен, в него няма никой. Електроцентрала, в която са се самонастанили хора, незнаещи какво е електричество. На нашите политици не им е интересна геополитиката. Липсва съответната геополитическа воля. А дали е възможно създаването на геополитически тръст – да. И такъв геополитически тръст е възможен, но за да се доживее до него, са необходими толкова много промени, които трябва да изреждам дълго време. На този етап България има нужда просто от отговорна политическа класа. Ако тя е адекватна и автентична, тя някак от самосебе си, автоматично ще започне да се досеща, че българската политика непременно има и геополитическо измерение. Но засега имаме една деморализирана група от хора, които във всичките си активности не могат да съберат повече от 30 процента обществен интерес за избори. Не съм сигурен, че това може да се нарече и политическа класа. Може би политическа класа в края на своето съществуване. Нашият гост  Доц. д-р Валентин Вацев е роден през 1950 г. във Варна. Завършил е Философско-историческия факултет на СУ “Св. Климент Охридски”. До 1997 г. е член на Изпълнителното бюро на БСП. Преподавател по геополитика и европеистика. Автор на монографии по философия, социология, културология и политология. Владее английски, френски, немски, полски и руски език.", "date": "2019.05.29", "title": " Доц. д-р Валентин Вацев пред „Труд“: Евробюрокрацията е тумор, който ще бъде орязан безжалостно\t"}
{"url": "https://trud.bg/%d0%bf%d0%bb%d0%b0%d1%89%d0%b0%d0%bc%d0%b5-%d0%b4%d0%b0%d0%bb%d0%b0%d0%b2%d0%b5%d1%80%d0%b8%d1%82%d0%b5-%d0%b2-%d0%b7%d0%b5%d0%bc%d0%b5%d0%b4%d0%b5%d0%bb%d0%b8%d0%b5%d1%82%d0%be/", "text": "Поне 10 млн. лв. са наложените глоби Mилиони ще платят данъкоплатците за нарушенията с проекти, финансирани по Програмата за развитие на селските райони. Това стана възможно след като Върховният административен съд (ВАС) окончателно обяви за нищожна Методиката за определяне на санкциите след плащането по проекти по програмата. Тя бе приета по времето, когато бившият земеделски министър Румен Порожанов оглавяваше Държавния фонд “Земеделие” (ДФЗ).  Според съда обаче изпълнителният директор на ДФЗ, в случая Порожанов, е нямал право да приема подобни методики, тъй като това е изцяло в правомощията на Министерство на земеделието. Затова и тя е обявена за нищожна. Заради този гаф на Порожанов сега всички далавери с къщи за гости и други проекти ще бъдат узаконени. След решението на ВАС всички, на които са били наложени корекции по проекти, финансирани от програмата, ще имат една година да си поискат от държавата тези средства. Включително и тези, за които съдът вече се е произнесъл, че санкциите са правомерни. Наложените глоби, които сега могат да бъдат поискани обратно от бюджета, са в размер на поне 10 млн. лв. Толкова са наложените санкции през 2018 г., когато са проверени над 120 къщи за гости от общо 750-те субсидирани по програмата. Това сам призна бившият земеделски министър  Румен Порожанов малко преди да бъде освободен от поста. За част от къщите за гости е удържана цялата сума, тъй като те никога не са били ползвани по предназначение. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.29", "title": " Плащаме далаверите в земеделието\t"}
{"url": "https://trud.bg/%d0%bd%d0%b0%d0%b4-500-%d1%80%d0%b5%d1%86%d0%b8%d1%82%d0%b8%d1%80%d0%b0%d1%82-%d0%b0%d0%b7-%d1%81%d1%8a%d0%bc-%d0%b1%d1%8a%d0%bb%d0%b3%d0%b0%d1%80%d1%87%d0%b5-%d0%b2-%d1%88%d1%83%d0%bc%d0%b5%d0%bd/", "text": "Повече от 500 деца, техните родители и учители от детските градини на Шумен ще отбележат Международния ден на детето 1 юни с карнавално дефиле. След химна на Шумен, точно в 10 ч. всички присъстващи ще рецитират групово стихотворението на Иван Вазов „Аз съм българче“. Инициативата е на Академика БГ. Начело на карнавалното дефиле ще застанат барабанчиците от ДГ „Братя Грим“, следвани от мажоретките на ДГ „Смехорани“ и блоковете на 16-те детски градини в града. Дефилето ще завърши в Градската градина, където децата ще се присъединят в организирания от общината детски празник. Проявата е част от празничните инициативи по случай 130 години Предучилищно образование в Шумен. На шест места в града децата ще могат да участват в различни забавни игри на празника си. Предвидена е и томбола с билети, а големият късметлия ще спечели велосипед. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.29", "title": " Над 500 рецитират „Аз съм българче“ в Шумен"}
{"url": "https://trud.bg/%d0%bf%d1%80%d0%b5%d1%84%d0%b5%d1%80%d0%b5%d0%bd%d1%86%d0%b8%d1%8f-%d1%82%d0%be%d0%b2%d0%b0-%d0%b7%d0%b2%d1%83%d1%87%d0%b8-%d0%b3%d0%be%d1%80%d0%b4%d0%be/", "text": "След всичките скандали, съмнения за корупция при управляващите, Борисов ги размаза Един колега, който не иска да бъде цитиран, написа на приятелите си във фейсбук следното: „Евроизборите са още едно доказателство за единството на нацията. С общи усилия успяхме да осигурим поне за 17 души по-хубав живот. Не е много, но е нещо. Те няма да ни върнат жеста (както не го направиха и предишните, и по-предишните, и тези преди тях). Важното е, че всички заедно сме причината 17 български усмивки да грейнат на европейския небосклон.“ Истинско мажоритарно чудо се случи на тези иначе бутикови избори. За първи път 42 (плюс-минус) се заиграват с имената в конкретните листи. Това е първият и най-мащабен изблик на мажоритарен вот в България. И да ви кажа – за Европа няма никакво значение. Едни 17 души отиват в аристокрацията и… блазя им. Това е най-точното обяснение какво представлява за българите този евровот. Стандарт за 17 души, които рядко ще виждаме и едва ли ще направят нещо за страната си. Защото са европейци, с европейски стандарт на живота. Така е. И второто „Така е“ е, че нашите 17 са плюнка в морето от стотици играчи на нашите западни батковци. Те ще бъдат претопени, ще бъдат изядени от общите европейски политически семейства. Някои дори ще идват да ни казват колко е редно да правим едно, че и две, че и три. Например „Истанбулската конвенция“, която не разбираме. Или нещо друго. Поради тази причина има нещо, което ми е адски странно. Как така хората се заиграха с преференциите? Как се променя? Защо е толкова важно Радан Кънев да бъде евродепутат, вместо Христо Иванов, Тома Белев или Стефан Тафров? Еднакви – демократични българи. И заплатата – същата. Но тази преференциална битка беше приета присърце от хиляди, десетки хиляди българи. Демократите дори и по плажовете се вълнуваха кой ще иде в Европа и… все тая. Дали е Радан Кънев или Стефан Тафров нищо не променя живота ни. Нито живота на тяхната коалиция, ос­вен че Радан става официално неформален лидер на тази самоорганизираща се група. Което само по себе си е абсурдно. А, вижте колко странно става сетне. Всички тези хора дадоха гласа си за Радан Кънев, който практически е лидер, но няма как да бъде лидер, защото, защото отива в изгнание в Брюксел. На ви преференции! Другата партия, в която се заядоха на тема преференции беше БСП. А там беше не на живот и смърт, а на чест. Понеже са социалисти. Защо беше толкова важно Сергей Станишев да участва в изборите, при условие, че е лидер на ПЕС? И без избори пак ще си е лидер. Е, тогава на кого в Европа му пука дали Сергей е в листата за евродепутат? На никого! Но ей на – похарчиха се страшно много усилия (нямаме данни за финанси), за да се докаже, че… Сергей пак е под Елена. А пък в същото време Корнелия Нинова прие провокацията Станишев прекалено лично и изгуби. Какъв u беше проблемът на тази лидерка? Лидерът на ПЕС е в листата й? Каквато и европейска политика да защитава, той е лидер на ПЕС и е българин, и ето БСП. Слагаш го на първа писта и той ти върши работата. Ще ти докара всички европейци, ще се напъне, ще намери пари, ще се изправи лице в лице с Борисов. Спечелете изборите, а след това се карайте дали един човек иска да бъде жена или мъж, по конвенциите. Не! Ще го гоним. Честита оставка, лейди-ин-ред! Не вярвам в мажоритарния избор. Изобщо. Мажоритарният вот е въпрос на материални възможности и трибуна, което пък е следствие от първото. Това означава пари. Даже много пари. Например, английският футбол е най-добрият в света, но защото общият бюджет надхвърля в пъти националния бюджет на България. Ако е с бюджета на родната професионална лига, ще бъде също толкова затрогващо тъп. Пазарна икономика. Политиката не би следвало да бъде пазарна икономика, а е такава и мажоритарният вот в преференциалния си вид е точно това. Никой, никой човек с добра идея, чест и възможности няма как да пробие в мажоритарен вот. Ако няма достъп до националните телевизии, дори и при нас – печата, няма шанс. А той няма да има шанс, защото според закон всяка негова изява трябва да бъде платена. Смотаната популистка кампания на Слави Трифонов за мажоритарен избор е толкова вредна, колкото е вредна корупцията. Той самият е доказателство за това. Защото хората, които събира за собствения си политически проект, е по негови условия, в условия на човек, който владее ефира. Пари, пари, пари – това е политиката. Знаете колко струват президентските избори в САЩ? Няма как да участваш, без да си събрал няколко милиарда долара. Тогава какво е изборът? Идея, морал или пари? Няма смисъл да спорим. Питайте Доналд Тръмп. Или Клинтън – мъж и жена. И баща и син – Буш. Държавите се управляват от хора с възможности, а ние като обикновени хора искаме и някаква справедливост. Тя е трудно постижима и се прави от хора, които имат мъжество, сила, познания и са посветени на това. Според „Първият закон на кап. Спахоу“ дясното мислене приключва пет дни преди заплата. Левицата имаше всички шансове да спечели тези избори, които щяха да u отворят вратите за други важни ходове, но ей на – отгледаната от СДС Корнелия Нинова, взе нещата по чисто капиталистически – той или аз. Той, разбира се. Той, защото има повече възможности. По капиталистически. Чиста логика и аритметика. Това е отговорът след изборите. Политика не се прави с чисти норми, а с познаване и управление на общата картина. Когато отиваш на битка, всички от твоя лагер са важни – и Сергей, и Елена, и Кирил, и Добрев, и Светия дух. Когато започне битката, не се правят вътрешни битки, защото иначе си обречен. Дори Сталин е пускал криминалните престъпници срещу Хитлер, после… Добре че не сме живели при него и тогава. Сега и ако заради този си провал на Нинова, Кирил Добрев стане лидер на БСП, ще мина към хаитянските вярвания – поне ще мога да мушкам дявола с игли. Първо, логиката побеждава. Вътрешните, смотани борби на БСП, докараха партията да бъде унизена. След всичките скандали, съмнения за корупция при управляващите, Борисов ги размаза. Това е все едно да ти дадат дузпа в последната минута на мач, вратарят да е контузен и отборът ти да се скара кой ще удря. Накрая не уцелваш вратата. Вярвам в пирамидата на Маслоу. Човек, който няма с какво да нахрани децата си, не може да стъпи на следващите нива, камо ли да участва във философията на бъдещето. Ето поради тази една причина, преференциалният вот, мажоритарният вот не е отреден на хора, дето са под линията на бедност. Те могат да бъдат използвани и лъгани, че всичко е заради тях, и само заради тях и единствено заради тях. Народът. Лъжа.", "date": "2019.05.29", "title": " Преференция – това звучи гордо!\t"}
{"url": "https://trud.bg/%d0%be%d0%b1%d0%bb%d0%b0%d1%81%d1%82%d0%bd%d0%b8%d1%8f%d1%82-%d0%ba%d0%be%d0%be%d1%80%d0%b4%d0%b8%d0%bd%d0%b0%d1%82%d0%be%d1%80-%d0%bd%d0%b0-%d0%b3%d0%b5%d1%80%d0%b1-%d0%b2-%d0%b4%d0%be%d0%b1%d1%80/", "text": "Депутатът от ГЕРБ Пламен Манушев е готов да подаде оставка като областен координатор на политическа партия ГЕРБ в Добрич след резултата на областта от провелите се европейски избори, ако такава му бъде поискана. “Положихме усилия, но явно не успяхме да се преборим с БСП. Традиционно са силни из областта, из селата. Има около 250 села. Опитахме се, но това е правото на ръководителя на партията, лидера, ръководството – ако не е доволен от някого – да му поиска оставката. Не са ми я искали, но съм готов да я подам“, коментира Манушев пред  . „Организацията в областта е съставена от нормални хора, членове на ГЕРБ. Там няма нещо за чистене“, смята той. По думите му причината за   е, че резултатите са незадоволителни. „Нормално е един председател на партия да не е доволен, когато партията и структурите му губят“, каза още той. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.29", "title": " Областният координатор на ГЕРБ в Добрич заяви готовност за оставка"}
{"url": "https://trud.bg/%d0%b4%d0%b5%d0%bf%d1%83%d1%82%d0%b0%d1%82-%d0%b5-%d0%bd%d0%b0%d0%b9-%d1%81%d0%bb%d0%b0%d0%b4%d0%ba%d0%b8%d1%8f%d1%82-%d0%b7%d0%b0%d0%bd%d0%b0%d1%8f%d1%82/", "text": "Парламентаристите не се заседяват по банките, защото имат натоварен график с бизнес рандевута Парламентът е люпилня на милионери. Влизаш гол и бос, излизаш с копринен костюм и лачени чепици. Един мандат стига да оправиш себе си, децата и внуците. Депутат е най-сладкият занаят! Над 50 милиона лева годишно струва на българския данъкоплатец светата обител на демокрацията. Мъдрите глави на нацията вземат три средностатистически заплати. Тоест парламентарното братство е три нива над обикновения българин. Към сумата се начисляват добавки за ръководни постове в парламентарните групи и постоянните комисии. Отделно са средствата за сътрудници, приемни, венци и букети. Като се тегли чертата, излиза, че един депутат струва месечно около и над 5000 лева в зависимост от парите за прослужени години. Това разхищение тръгва от зората на нашия парламентаризъм. През 1879 г. Учредителното събрание в Търново гласува: „Народните представители съгласно с член 139 на Конституцията получават за всякой ден, доде трае сесията, по 15 фр. наднични пари и още за пътни разноски за отиване и връщане по 50 сантима на една верста“. Следната година, когато вече имаме своя валута и мерна система, дневните са обърнати на 15 лева, а пътните стават 60 стотинки на километър. Солидна сума, като се има предвид, че по онова време двулевката покрива дневния бюджет на едно средно семейство. Хлябът и млякото са по 20 стотинки, а доброто месо върви 60 стотинки килото, 100 лева е голяма заплата. Депутатските надници вървят само нагоре, защото народните представители сами си гласуват увеличенията. През 1893 г. те вдигат ръка за 20 лева дневни. През Първата световна война за заслугата, че са вкарали страната в голямата касапница, вотират: „От 15 октомврий 1917 г. до края на войната народните представители получават добавъчно по 30 лева на ден.“ А след националната катастрофа камарата узаконява:  „Дневните пари на народните представители се определят на 250 лева дневно от 28 октомврий 1921 г.“ По време на Втората световна народното представителство изпада в недоимък. С дата 25 декември 1941 г. премиерът Богдан Филов записва в дневника си: „Сутринта в бюджетната комисия се разгледа бюджетопроектът на Върховното правителство. Говори се много по депутатските дневни, които мнозина искаха да се увеличат от 14 000 на 15 000 месечно.“ Понякога в депутатската душа трепва жалостиво чувство. Цветът на нацията разбира, че електоратът няма нейните способности да печели. В тази връзка по Коледа 2012 г. парламентът реши да се солидализира с низините и да си замрази заплатите. Шансът беше пропуснат от разсеяност и недоглеждане. „Не успяхме да гласуваме замразяването заради дългата ваканция, след което започнахме заседания с изключително важни законопроекти“, обясни Димитър Главчев, заместник-председател на парламентарната група на ГЕРБ. Вместо да пъхне заплатите във фризера, Народното събрание ги подгря на котлона с увеличение между 252 и 504 лева на депутатска глава. Така нареченото Народно събрание отказва на народа достойни пенсии. Подхвърля му по няколко лева добавка за няколко кренвирша. През 2008 г. обаче депутатът от БСП Костадин Кобаков изригна: „Аз мисля, че народният представител трябва да взима над 1500 евро пенсия!“ Той посочи, че простолюдието е мързеливо и не работи, а неговите представители в камарата се късат от работа. Ето как е отворено Второто народно събрание на 23 март 1880 г. Денят е неделя, на председателското място сяда най-възрастният избраник, вехтият войвода Цеко Петков. „Днес е празник и аз бих молил да не почнем нищо – сучи мустак той. – Но утре е князовий ден, а във вторник е пак празник; заради това аз предлагам на Народното събрание да отложим заседанието за в сряда.“ Думата на Дядо Цеко на две не става и депутатите си гласуват три дни предварителна почивка. Парламентаристите не се заседяват по банките, защото имат натоварен график с бизнес рандевута. От тях идват комисионите, консултантските и рушветите за лобизъм. Лъчезар Иванов не случайно носи прозвището Мозъка. По леонардовски надарен, той заработи от консултантски услуги 131 000 лева. На 16 юни 2011 г. се изненада от себе си и се заключи в тоалетната на парламента, за да анализира как ги е изкарал. Журналистите тревожно го чакаха пред вратата с двете нули. След гастро-мозъчната атака Иванов пусна водата, излезе и заяви: „Няма нещо, от което да се притеснявам, всичко е на показ!“ Тези, които дисциплинирано са в залата, се потят да гласуват с чужди карти. Някогашният председател на парламента Огнян Герджиков поведе опълченска борба с това беззаконие. „Претърпях провал!“, призна победеният. Не е лесно да тичаш по банките и да натискаш копчетата на ония, които ги няма. Още по-трудно е да разтриваш колегата против дрямка. В такава процедура фотографите документираха Катя Попова и Стефан Дедев от ГЕРБ. Константин Иречек документира в дневника си: „Народното събрание, множество полуобразовани простаци или селяни; всеки говори колкото си иска – цели заседания минават в празни приказки. Един стане и говори нещо, друг веднага се обажда и му възразява, и така се кара.“ Кара се до днес… С малки изключения камарата е населена от съмнително образовани мераклии за дебели заплати срещу нищоправене. Цецка Цачева, която поиска да стане президент, поне се трудеше като удряше звънеца. През 2011 г. тя реформира теорията на Дарвин за произхода на видовете. Нареди петела в зората на еволюцията, някъде при амебите. „Петелът е безгръбначно животно!“, авторитетно отсъди Цачева. Фризьорката Нина Чилова първо беше депутат, после стана министър на културата. Преименува Музикалния театър от „Стефан Македонски“ на „Стефан Софиянски“. Сбърка Панчо Владигеров със Златю Бояджиев и Оскар Уайлд с Александър Островски. „Чета с удоволствие Оскар Уайлд, любимата ми негова пиеса е „И най-мъдрият си е малко прост“, обяви Чилова пред медиите. „Довиждане!“, казват си депутатите при всяко разпускане на Народното събрание. Не се сбогуват, защото ще се видят същите в следващия парламент. Отново разединени за добруването на отечеството и обединени около собственото благоденствие.", "date": "2019.05.29", "title": " Депутат е най-сладкият занаят\t"}
{"url": "https://trud.bg/%d0%b4%d0%b6%d0%b5%d0%bd%d0%b8%d1%84%d1%8a%d1%80-%d0%b0%d0%bd%d0%b8%d1%81%d1%82%d1%8a%d0%bd-%d0%b2%d1%8f%d1%80%d0%b2%d0%b0-%d1%87%d0%b5-%d0%b1%d1%80%d0%b0%d0%b4-%d0%b9-%d0%b5-%d0%b8%d0%b7%d0%bd%d0%b5/", "text": "Дженифър Анистън е убедена, че Брад Пит е спал с Анджелина Джоли преди бракът им да приключи, предават от  . Това разкритие направи самата актриса по време на   след раздялата им през 2005-та. Официалното изявление за развода на Джен и Брад бе, че двамата са в приятелски отношения и са излезли от този брак по същия спокоен и мирен начин, по който са влезли в него. Въпреки че през годините Брад Пит многократно е твърдял, че не е спал с Анджелина, Дженифър счита, че неговата версия е като плаващи пясъци, в които той затъва. Актьорът поддържаше и друга версия – че двамата не са се развели заради друга жена. Много скоро след раздялата им обаче, папараци публикуват снимки на Брад и Анджелина, на които новата двойка е доста интимна. Това накарало Джен да се замисли дали всъщност връзката им не е започнала преди нейната с Брад да приключи. Към днешна дата обаче, Брад и Джнифър поддържат добри отношения, като последните спекулации за подновяване на връзката им, бяха отхвърлени и от двамата.", "date": "2019.05.29", "title": " Дженифър Анистън вярва, че Брад й е изневерил с Анджелина"}
{"url": "https://trud.bg/%d1%80%d0%b5%d1%81%d1%82%d0%b0%d0%b2%d1%80%d0%b8%d1%80%d0%b0%d1%85%d0%b0-%d0%bf%d0%b5%d0%b9%d0%ba%d0%b0%d1%82%d0%b0-%d0%bd%d0%b0-%d0%bf%d0%b5%d0%bd%d1%87%d0%be-%d0%b8-%d0%bf%d0%b5%d1%82%d0%ba%d0%be/", "text": "Пейката на баща и син Славейкови беше реставрирана и отново е на площада в центъра на града. Това каза пред журналисти кметът на София Йорданка Фандъкова. „Пейката, която е любима на всички софиянци, вече е реставрирана“, заяви Фандъкова. „Радвам се, че успяхме да върнем тези знаци на центъра на София, които са чакани, любими и необходими за облика на центъра на нашия град“, каза още тя. Фандъкова поясни, че архитектът е настоявал да се върне идеята в цялост заедно със сянката на пейката, която е била в проекта, но не е била реставрирана. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.29", "title": " Реставрираха пейката на Пенчо и Петко Славейкови"}
{"url": "https://trud.bg/%d0%b2%d0%b0%d1%80%d0%bd%d0%b5%d0%bd%d1%81%d0%ba%d0%b8%d1%8f%d1%82-%d0%b8-%d0%b2%d0%b5%d0%bb%d0%b8%d0%ba%d0%be%d0%bf%d1%80%d0%b5%d1%81%d0%bb%d0%b0%d0%b2%d1%81%d0%ba%d0%b8-%d0%bc%d0%b8%d1%82%d1%80/", "text": "Благодаря сърдечно на премиера Борисов за отпуснатите средства за храм „Св. Прокопий Варненски“. Това каза Варненския и Великопреславски митрополит Йоан в началото на редовното правителствено заседание. „С чувство на дълбоко уважение се обръщам с благодарност към Бог и лично към Вас, г-н Борисов. През 2009 г. се положи основен камък на храм „Св. Прокопий Варненски”- храм, който отне до този момент в строителството си 2,6 млн. лв. Шеста година съм във Варна, благодаря сърдечно на вас. Благодаря, че отпуснахте 300 хил. лв. за довършването на храма, които бяха отчетени миналата година. „1,4 млн. лв. е отпуснала Община Варна с кмета на града Иван Портних. Имаме множество дарителски актове от страна на различни хора и фирми. Дирекция „Вероизповедания“ е дала около 100 хил.-150 хил. през 2009 г. и в наше време 20 хил. лв. Благодаря ви сърдечно, защото винаги съм чувствал вашата подкрепа още като кмет на София в първите ви два мандата“, поясни той. „Не малко средства се отпуснаха за тази епархия. Пожелавам здраве и благодаря за вашето отношение към Светата църква“, добави митрополит Йоан. „Благодаря за добрите отношения между църква и държава“, посочи още Варненският и Великопреславски митрополит Йоан. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.29", "title": " Варненският и Великопреславски митрополит Йоан: Благодаря за добрите отношения между църква и държава (СНИМКИ)"}
{"url": "https://trud.bg/%d0%bd%d0%b0%d1%81%d0%ba%d0%be-%d1%81%d0%b8%d1%80%d0%b0%d0%ba%d0%be%d0%b2-%d0%b8-%d0%b8%d0%bb%d0%b8%d0%b0%d0%bd%d0%b0-%d1%80%d0%b0%d0%b5%d0%b2%d0%b0-%d0%bd%d0%b0-%d1%80%d0%b8%d0%b1%d0%be%d0%bb%d0%be/", "text": "Наско Сираков заведе жена си Илиана Раева на риболов, като българската гимнастичка публикува снимки от улова им в официалната си Facebook страница. „Поздрави от нас и весел празник! Кълве, кълве… Голям кеф!!!“, написа Раева към кадрите и поздрави приятели и последователи за 24-ти май. Повечето коментирали под снимките, бяха учудени от новото начинание, в което се е впуснала Илиана, докато други поздравиха Наско, че я е убедил да му прави компания. Тя побърза да уточни, че двамата съчетават почивката с риболова, а не са отишли специално да ловят риба.", "date": "2019.05.29", "title": " Наско Сираков и Илиана Раева на риболов (СНИМКИ)"}
{"url": "https://trud.bg/%d0%b1%d1%80%d0%b0%d1%82%d1%8f-%d0%b1%d0%bb%d0%b8%d0%b7%d0%bd%d0%b0%d1%86%d0%b8-%d0%bf%d1%80%d0%b5%d0%b1%d0%b8%d1%85%d0%b0-%d0%bc%d1%8a%d0%b6-%d1%81%d0%bb%d0%b5%d0%b4-%d1%81%d0%bf%d0%be%d1%80-%d0%b2/", "text": "23-годишни братя близнаци ще бъдат съдени за побой, който нанесли на варненец след спор във фейсбук, съобщиха от Апелативната прокуратура във Варна. Нападението станало на 27 януари миналата година. Три седмици по-рано братята Цветан и Младен разменили остри реплики с потърпевшия в социалната мрежа. Гневът от виртуалния спор не им минал и решили да го уталожат с юмручно право. Причакали опонента си и го атакували. Счупили му носа и му причинили други по-леки телесни повреди, сочи обвинителният акт. От прокуратурата посочват, че един от близнаците – Цветан, вече е осъждан, докато Младен има чисто съдебно минало. Сега ги грози наказание до 6 г. лишаване от свобода за причиняването на средна телесна повреда. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.29", "title": " Братя близнаци пребиха мъж след спор във фейсбук"}
{"url": "https://trud.bg/%d0%b1%d0%be%d1%80%d0%b8%d1%81-%d0%b4%d0%b6%d0%be%d0%bd%d1%81%d1%8a%d0%bd-%d1%81-%d0%be%d0%b1%d0%b2%d0%b8%d0%bd%d0%b5%d0%bd%d0%b8%d1%8f-%d0%b7%d0%b0-%d1%80%d0%b0%d0%b7%d0%bf%d1%80%d0%be%d1%81%d1%82/", "text": "Един от кандидатите за премиерския пост във Великобритания Борис Джонсън трябва да се яви в съда по обвинения за съзнателно разпространяване на лъжи в кампанията за референдума за членството на страната в Европейския съюз, предава AFP. Джонсън, бивш външен министър, ще бъде призован да се яви пред съда в Лондон, за да се изправи пред обвинения в злоупотреби в държавната служба, се казва в писменото решение на съдия Марго Колман. Джонсън ще бъде подведен под отговорност за твърдението от 2016 г., че Великобритания дава на Европейския съюз 350 милиона лири (440 милиона евро) на седмица. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.29", "title": " Борис Джонсън с обвинения за разпространяване на лъжи в кампанията за Брекзит"}
{"url": "https://trud.bg/%d0%b4%d0%b2%d0%be%d0%b9%d0%ba%d0%b0-%d0%be%d1%82-%d0%ba%d0%b8%d1%82%d0%b0%d0%b9-%d0%b8%d0%b4%d0%b2%d0%b0-%d0%b7%d0%b0-%d1%82%d1%83%d1%80%d0%bd%d0%b8%d1%80%d0%b0-%d0%bf%d0%be-%d1%82%d0%b0%d0%bd%d1%86/", "text": "Двойка от Китай идва за първи път за XXIV Международния турнир по спортни танци „Купа Бургас“, който ще се проведе на 31 май и 1 юни в спортна зала „Младост“. Той се организира от клуба по спортни танци „Бургас 1975“, Община Бургас и Българската федерация по спортни танци. Над 300 двойки от 25 държави са подали заявка за участие в престижното спортно събитие. Съдиите са представители на 15 държави, а техен председател ще бъде Върджил Григоре от Румъния. За първи път в дългогодишната история на турнира топ коафьори от Русия идват, за да правят прическите на участниците. „Нашият клуб „Бургас 1975″ ще бъде представен от 27 танцови двойки“, каза председателят Андрей Тодоров. Билети ще се продават в дните на турнира на касата на спортна зала „Младост“. Цената е 6 лева. Началото ще бъде от 12.00 часа на 31 май, а официалното откриване е планирано за 19.30 часа същия ден. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.29", "title": " Двойка от Китай идва за турнира по танци в Бургас\t"}
{"url": "https://trud.bg/%d0%b2%d0%bf%d0%b5%d1%87%d0%b0%d1%82%d0%bb%d1%8f%d0%b2%d0%b0%d1%89%d0%b0-%d0%b8%d0%b7%d0%bb%d0%be%d0%b6%d0%b1%d0%b0-%d0%b0%d0%b7%d0%b1%d1%83%d0%ba%d0%b0-%d0%b8-%d0%b8%d1%81%d1%82%d0%be%d1%80/", "text": "По повод Деня на славянската писменост, българската просвета и култура днес, 29.05.2019 г., в Информационния център на Европейския съюз в столицата на Черна гора Подгорица беше открита впечатляващата изложба „Азбука и история“ с автор проф. Вася Велинова и консултанти проф. Аксиния Джурова и проф. Казимир Попконстантинов. В приветственото си слово на откриването посланик д-р Меглена Плугчиева поздрави присъстващите с празника, припомняйки делото на светите братя Кирил и Методий и посочи, че от датата на присъединяването на България към ЕС кирилицата е третата официална азбука на Съюза заедно с латинската и гръцката. Специален гост на изложбата беше министърът на културата на Черна гора Александър Богданович. В своето слово той подчерта, че датата, на която празнуваме началото на голямата просветителска мисия на Кирил и Методий, е наш общ празник, потвърждаващ близостта и историческата връзка между нашите две държави. По време на церемонията по откриване на изложбата посланик Меглена Плугчиева направи дарение от български книги на Народната библиотека в Подгорица, което бе прието със задоволство от директора на библиотеката г-н Борзанович. На откриването на изложбата присъстваха посланици и представители на дипломатическия корпус, на черногорските институции, интелектуалци, представители на академичните среди, медии. Събитието беше подобаващо отразено на сайта на Министерството на културата на Черна гора.", "date": "2019.05.29", "title": " Впечатляваща изложба “Азбука и история” беше открита в Подгорица"}
{"url": "https://trud.bg/%d0%b4%d0%b5%d1%82%d0%b5-%d0%be%d1%82%d0%ba%d1%80%d0%b0%d0%b4%d0%bd%d0%b0-160-%d0%bb%d0%b5%d0%b2%d0%b0-%d0%be%d1%82-%d0%bc%d0%b8%d0%ba%d1%80%d0%be%d0%b1%d1%83%d1%81-%d0%b2-%d1%81%d0%b5%d1%80%d0%b2/", "text": "Дете откраднало 160 лева от незаключен микробус, паркиран в двора на сервиз, съобщиха от полицията в Сливен. Сервизът се намирал на бул. „Самуиловско шосе“, в периферията на града. Собственикът на автомобила установил, че парите му ги няма около 18,40 ч. на 28 май и подал сигнал. По-късно служителите на реда установили крадеца. Оказало се, че той е момче на 15 години. Детето предало парите на потърпевшия. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.29", "title": " Дете открадна 160 лева от микробус в сервиз"}
{"url": "https://trud.bg/%d0%b2%d0%b8%d1%86%d0%b5%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%bd%d0%b8%d0%ba%d0%be%d0%bb%d0%be%d0%b2%d0%b0-%d0%b5%d0%b4%d0%bd%d0%b0-%d0%be%d1%82-%d0%bd%d0%b0%d0%b9-%d0%b2%d0%b0/", "text": "“Равнопоставеността на жените и мъжете е от изключително значение в контекста на общия ни стремеж за модернизиране на европейския социален модел и за постигане на целите на Стратегия Европа 2020“. Това заяви заместник министър-председателят по икономическата и демографската политика Марияна Николова в Букурещ на международната конференция „Ролята и статута на жените в съвременното общество – между овластяване, лидерство и полова дискриминация“. Това съобщиха от правителствената информационна служба. В своето изказване тя подчерта, че с тази тема се отбелязва приемственост между Българското и Румънското председателство. Вицепремиерът Николова акцентира върху последователната политика, която страната ни води за равенството между половете и даде примери с приети закони, стратегически документи и механизми за постигането на тази цел. „Една от най-важните области, в която инвестираме усилия и средства, е участието на жените на пазара на труда и съответно професионалната им реализация“, каза още вицепремиерът Николова. Тя добави, че са предприети мерки за увеличаване на заплатите при професии като тези на медицинските сестри и учителите. Марияна Николова изтъкна още, че България е на първо място в ЕС по относителен дял на жените в IT сектора. Сред водещите участници във форума беше и президентът на Световната банка Кристалина Георгиева. Двудневният международен форум е под патронажа на министър-председателя на Румъния Виорика Дънчила и се провежда в рамките на Румънското председателство на Съвета на Европейския съюз. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.29", "title": " Вицепремиерът Николова: Една от най-важните области, в която инвестираме, е участието на жените на пазара на труда"}
{"url": "https://trud.bg/%d0%b5%d1%82%d0%be-%d0%ba%d1%8a%d0%b4%d0%b5-%d0%b5-%d0%bf%d0%b0%d0%b4%d0%bd%d0%b0%d0%bb-%d0%b4%d0%b5%d0%bb%d1%82%d0%b0%d0%bf%d0%bb%d0%b0%d0%bd%d0%b5%d1%80%d1%8a%d1%82-%d1%87%d0%b8%d0%b9%d1%82%d0%be/", "text": "Все още няма яснота около причините за   днес преди обяд, пише  . Инцидентът се случи в селскостопански площи край мъглижкото село Юлиево. Сигналът  е получен в 8:30 часа днес. Делтапланерът паднал, докато пръскал с препарат посеви, както всяка година.     АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.29", "title": " Ето къде е паднал делтапланерът, чийто пилот загина"}
{"url": "https://trud.bg/%d1%88%d0%be%d1%84%d1%8c%d0%be%d1%80-%d0%bd%d0%b0-%d0%b1%d1%83%d1%81-%d1%81-%d0%ba%d0%be%d0%bd%d0%b5-%d0%bf%d1%80%d0%b5%d0%b4%d0%bb%d0%be%d0%b6%d0%b8%d0%bb-%d0%bf%d0%be%d0%b4%d0%ba%d1%83%d0%bf-%d0%be/", "text": "Шофьор на товарен бус, превозващ два коня, предложил подкуп от 30 лева на полицаи, за да не му съставят акт, съобщиха от МВР в Сливен. 51-годишният водач на „Форд транзит“ бил спрян за проверка около 10 часа на 28 май на ул. „Добри Добрев“ в Сливен. Конете, които транспортирал, за да продаде, не били придружени от необходимите превозни документи. За да избегне санкция, нарушителят направил неуспешен опит да затвори очите на служителите на реда с подкуп. Той е задържан и отведен в местното РУ на МВР. По случая се води досъдебно производство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.29", "title": " Шофьор на бус с коне предложил подкуп от 30 лева на полицаи"}
{"url": "https://trud.bg/%d0%ba%d0%b0%d0%bd%d0%b8%d0%b5-%d1%83%d0%b5%d1%81%d1%82-%d1%81%d1%82%d1%80%d0%b0%d0%b4%d0%b0%d0%bc-%d0%be%d1%82-%d0%b1%d0%b8%d0%bf%d0%be%d0%bb%d1%8f%d1%80%d0%bd%d0%be-%d1%80%d0%b0%d0%b7%d1%81%d1%82/", "text": "Рапърът Кание Уест гостува в предаването на Дейвид Летърман, където открито говори за психичния си проблем и сподели как минават моментите, наречени епизоди, в които менталното разстройство се проявява. „Когато си в това състояние, се чувстваш супер параноичен. Всеки го изживява различно, но при мен протича така: всичко е една огромна конспирация, правителството е поставило чип в главата ми, за да ме следи и всичко, което кажа ли направя, се записва“, призна съпругът на Ким Кардашиян. Той допълни още, че няма доверие дори на най-близките си хора по време на такъв епизод, поради което медиците го отделят от семейството му и много често се налага да го упоят и закопчаят с белезници, за да премине всичко бързо и лесно. Кание трябва да приема хапчета всеки ден, а ако пропусне, рискът да получи нов епизод, е много голям. През 2016-та, рапърът официално потвърди новината за психичното си състояние, но към днешна дата не го бе коментирал така подробно.", "date": "2019.05.29", "title": " Кание Уест: Страдам от биполярно разстройство\t"}
{"url": "https://trud.bg/%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%b1%d0%be%d1%80%d0%b8%d1%81%d0%be%d0%b2-%d1%80%d0%b0%d0%b7%d0%bf%d0%be%d1%80%d0%b5%d0%b4%d0%b8-%d1%81%d0%bf%d0%b5%d1%88%d0%bd%d0%b0-%d0%bf/", "text": "Министър-председателят Бойко Борисов разпореди на министъра на регионалното развитие и благоустройството Петя Аврамова и на министъра на вътрешните работи Младен Маринов да предприемат спешна проверка на загражденията по магистралите. Това съобщиха от правителствената информационна служба. „Там където са откраднати, веднага да се възстановят, там където са пробити, да се поправят“, заяви премиерът Борисов на днешното правителствено заседание. Министър-председателят Бойко Борисов беше категоричен, че трябва да се реагира максимално бързо при сигнал за скъсани или липсващи заграждения. Разпореждането на премиера дойде след   на 26 май между   на магистрала „Тракия“. БОЙКО БОРИСОВ: Аврамова, с Младен Маринов съвместно, „АПИ“ и „Пътна полиция“, на всички магистрали искам да проверите отстрани загражданията. Там където са откраднати, веднага да се възстановят, там където са пробити, да се поправят, а полицаите от „Пътна полиция“, които са по магистралите да наблюдават тези пасища. Нека районните полицейски инспектори да минат и да видят намират ли се някъде откраднати мрежи от магистралата или табели. Сега като свърши заседанието, двамата се разберете от днес да започне. Не може да излезе кон на магистрала. Късмет, че хората са живи. ПЕТЯ АВРАМОВА: Животните излизат и от пътните връзки, които водят към магистралата. БОЙКО БОРИСОВ: На пътните връзки няма ограда, но и на 112, и на трасетата, Маринов, има ли сигнал, веднага отива полицейски автомобил и ако трябва с лампите свети и предупреждава. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.29", "title": " Премиерът Борисов разпореди спешна проверка на загражденията по магистралите (СТЕНОГРАМА)"}
{"url": "https://trud.bg/%d0%bf%d0%b0%d1%80%d0%bb%d0%b0%d0%bc%d0%b5%d0%bd%d1%82%d1%8a%d1%82-%d0%bd%d0%b0-%d0%bb%d0%b0%d1%82%d0%b2%d0%b8%d1%8f-%d0%b8%d0%b7%d0%b1%d1%80%d0%b0-%d0%b1%d0%b8%d0%b2%d1%88%d0%b8%d1%8f-%d1%81%d1%8a/", "text": "Парламентът на Латвия днес избра бившия съдия от Европейския съд Егилс Левитс за следващ президент – до голяма степен церемониален пост с ограничени политически правомощия, предаде Ройтерс. Левитс беше подкрепен от 61 депутати в еднокамарния Сейм, който има 100 членове. Четиригодишният му мандат започва на 8 юли, когато приключва мандатът на сегашния държавен глава Раймондс Вейонис. Кандидатурата на Левитс беше издигната от партиите от управляващата коалиция и той беше фаворит в надпреварата, предаде ТАСС. Левитс е бил посланик на Латвия в Германия, Швейцария, Австрия и Унгария, депутат в Сейма, министър на правосъдието и съдия в Европейския съд по правата на човека и в Европейския съд. Той е един от авторите на Декларацията за възстановяване на независимостта на Латвия на 4 май 1990 г. Автор е и на приетия през 2014 г. преамбюл към конституцията. През 2015 г. той се кандидатира за президент, но загуби. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.29", "title": " Парламентът на Латвия избра бившия съдия от Европейския съд Егилс Левитс за президент на страната"}
{"url": "https://trud.bg/%d0%bf%d1%80%d0%be%d1%84-%d0%bd%d0%b8%d0%ba%d0%be%d0%bb%d0%b0%d0%b9-%d0%be%d0%b2%d1%87%d0%b0%d1%80%d0%be%d0%b2-%d0%be%d1%82%d0%ba%d1%80%d0%b8-%d0%bd%d0%b0%d0%b4%d0%bf%d0%b8%d1%81-%d0%bd%d0%b0-i/", "text": "Само девет дни след старта на археологическите проучвания на средновековната крепост„Калето“ в Свищов, проф. Николай Овчаров обяви, че са открити първите уникални находки. Уникалните артефакти свидетелстват за обсадата на Граф Дракула през 1461 година и доказват неговото пребиваване в крепостта. Изключителен интерес представалява и откритият частичен надпис на I Италийски легион. Във връзка с откритите предмети, съдържащи в себе си информация с рядка археологическа и историческа стойност, проф. Овчаров ще даде пресконференция на 30 май на мястото на разкопките в Свищов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.29", "title": " Проф. Николай Овчаров откри надпис на I Италийски легион в Свищов\t"}
{"url": "https://trud.bg/%d0%bf%d0%be%d0%b4%d0%b3%d0%be%d1%82%d0%be%d0%b2%d0%ba%d0%b0-%d0%b7%d0%b0-%d0%b1%d0%bb%d0%b0%d0%b3%d0%be%d1%83%d1%81%d1%82%d1%80%d0%be%d1%8f%d0%b2%d0%b0%d0%bd%d0%b5-%d0%bd%d0%b0-%d0%b4%d0%b2%d0%b0/", "text": "Подготовка за благоустрояване на два жилищни квартала в Търговище започна общинската администрация, която обяви обществена поръчка за избор на изпълнители за изготвяне на технически и инвестиционни проекти. Общата площ, която трябва да бъде благоустроена по всички изисквания, е почти 36 дка. Двата квартала са с жилищни сгради, но в зоните между тях не са оформени алеи за преминаване на автомобили и пешеходци, места за паркиране, зелени площи и други. От Общината уточняват, че в хода на проучванията ще стане ясно има ли нужда и от реконструкция на инженерната мрежа и съоръжения. В капиталовата програма за проектирането са предвидени 41 666 лв. Обществената поръчка е разделена на две обособени позиции, но кандидатите могат да участват и за двете. Подробностите, включително и каква е локацията на двете зони, са публикувани на сайта на местната администрация, като се посочва, че документи се приемат до края на работното време на 17 юни. Уточнено е, че срокът за изготвяне на проектите  е 50 дни след определяне на изпълнителите. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.29", "title": " Подготовка за благоустрояване на два квартала в Търговище\t"}
{"url": "https://trud.bg/%d1%81%d0%bb%d0%b5%d0%b4-%d0%b1%d0%be%d0%b6%d0%b8%d0%bd%d0%be%d0%b2-%d0%b8-%d1%83%d0%b5%d1%84%d0%b0-%d0%bf%d1%80%d0%b0%d1%82%d0%b8-%d0%bb%d0%b5%d0%b2%d1%81%d0%ba%d0%b8-%d0%b2-%d0%b5%d0%b2%d1%80/", "text": "„Левски“ получи „зелена“ светлина от УЕФА за участие в евротурнирите това лято. „Сините“ бяха под мониторинг, след като напрутаха куп задължения при предишното ръководство, което постави под съмнение лиценза на клуба за Европа. В крайна сметка от Нион потвърдиха, че през 2019 година българският отбор е показал сериозно отношение към проблема. „Левски показа доказателства пред Контролния орган за финансите на клубовете, които удовлетвориха членовете на Съдебната камара и показаха, че дълговете са изплатени, а сроковете са спазени. Точно затова наказанието за изваждане от Европа се отменя и няма да влезе в сила изобщо“, написаха от УЕФА на сайта си. Ден по-рано „сините“ сразиха „Етър“ с 1:0 в бараж за Лига Европа. Скъпоценното попълнение заби Валери Божинов, появил се като резерва.", "date": "2019.05.29", "title": " След Божинов и УЕФА прати „Левски“ в Европа"}
{"url": "https://trud.bg/%d0%bf%d1%80%d0%be%d0%ba%d1%83%d1%80%d0%b0%d1%82%d1%83%d1%80%d0%b0%d1%82%d0%b0-%d1%80%d0%b0%d0%b7%d1%81%d0%bb%d0%b5%d0%b4%d0%b2%d0%b0-%d0%b0%d0%b2%d0%b8%d0%be%d0%b8%d0%bd%d1%86%d0%b8%d0%b4%d0%b5%d0%bd/", "text": "Във връзка с   на 29.05.2019 год. около 09,00 часа в землището на с. Юлиево, обл. Стара Загора в Окръжна прокуратура – Стара Загора е образувано досъдебно производство. Досъдебното производство е образувано срещу Неизвестен извършител за престъпление по чл. 343, ал.1, буква”в” вр. с чл. 342, ал.1, предл. второ от НК за това, че при управление на въздухоплавателно средство – мото – делтапланер нарушил правилата за движение и по непредпазливост причинил смъртта на Р. Г.И. на 64 год.. Установено е, че мото – делтапланера е изпълнявал агрополет за наторяване на земеделски култури. По делото са разпитани свидетели. В момента са провежда оглед на местопроизшествие. Иззети са документи – за техническото състояние на мото-делтапланера и други документи от фирма „А.Д.Д.“ гр. Казанлък, чиято собственост е мото – делтапланера. Назначени са експертизи – съдебно медицинска и техническа. Разследването се провежда от Национална следствена служба – София. Разследването по делото продължава, като предстои извършването на действия по разследването за установяване на обстоятелства по делото и разкриване на обективната истина – разпити на свидетели имащи информация, относима към предмета на разследване, изготвяне на заключенията на назначените експертизи. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.29", "title": " Прокуратурата разследва авиоинцидента край Мъглиж"}
{"url": "https://trud.bg/%d0%b2%d0%b0%d1%80%d0%bd%d0%b0-%d0%bb%d0%b8%d1%82-%d1%89%d0%b5-%d1%81%d0%b5-%d1%80%d0%b0%d0%b7%d0%b3%d1%8a%d1%80%d0%bd%d0%b5-%d0%b2-4-%d1%84%d0%b5%d1%81%d1%82%d0%b8%d0%b2%d0%b0%d0%bb%d0%bd%d0%b8/", "text": "Фестивалът „Варна Лит“, който обединява писатели, журналисти, художници, артисти, учители и ученици, продължава 4 дни -от 29 май до 1 юни. Стартът дава писателят Захари Карабашлиев със среща, посветена на силата на думите и словото, с възпитаниците на Професионална техническа гимназия, където е прекарал ученическите си години. В класните стаи ще влязат и номинираните за Европейската литературна награда“Димитър Димов“, която се дава за първи път. А те са Саулос Шелтянис, Жером Ферари, Добромир Байчев, Дмитрий Глуховски и Тайе Селаси. Модератор на церемонията в Градската художествена галерия е журналистът Бойко Василев. Музикалното оформление е на класическия камерен оркестър“Анима“ от учители в музикални училища. Официални гости на „Варна Лит“ 2019 г. ще бъдат Дмитрий Глуховски (авторът на поредица „Метро 2033“, вдъхновила популярната компютърна игра, на романите „Бъдеще“, „Текст“ и сборника „Разкази за родината“) и Нарине Абгарян („Три ябълки паднаха от небето”, „Манюня”, „Хората, които са винаги с мен”, „Да живееш нататък”). Предстоят срещи с Жером Ферари, Томас Макгонигъл, Саулос Шелтянис, Захари Карабашлиев, Теодора Димова, с актьорите Александър Алексиев, Християна и Ивайло от Айде.бг, с доц. Пламен Дойнов, Стефан Цанев, Мария Донева, Мартин Колев, Радостина Пеева, Весела Фламбурари, Никола Райков, Добромир Байчев, Людмил Станев, Даниела Викторова, Искра Урумова, илюстраторите Катрин Ефтимова и Виктория Роянова. Освен представянето и връчването на наградите в конкурса „Малки и големи семейни истории” с участието на популярните влогъри от канала Айде.бг фестивалът предлага и дискусията „История vs. Политика”с участието на Дмитрий Глуховски, Томас Макгонигъл, Захари Карабашлиев и Пламен Дойнов, а малко след това програмата ще продължи с три късометражни филма, селектирани от платформата за българско кино NO BLINK. Литературната среща „Внимание! Жени в литературата“ е с гости -арменския Маркес Нарине Абгарян, с явлението Мария Лалева, поетесата Мирела Иванова, журналиста Георги Тошев, с поета Стефан Цанев, работилница с „майката на мотовете“ Радостина Николова и незабравима среща с „Миленита на плажа“.  Фестивалът „Варна Лит“ се осъществява с подкрепата на фонд „Култура“ към община Варна. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.29", "title": " „Варна Лит“ ще се разгърне в 4 фестивални дни\t"}
{"url": "https://trud.bg/%d1%89%d0%b5-%d0%b7%d0%b0%d0%b1%d1%80%d0%b0%d0%bd%d1%8f%d1%82-%d0%bb%d0%b8-%d0%bd%d0%b0-%d0%b6%d0%b5%d0%bd%d0%b8%d1%82%d0%b5-%d0%bd%d0%b0%d0%b4-50-%d0%b4%d0%b0-%d0%b8%d0%bc%d0%b0%d1%82-%d0%b4%d0%b5/", "text": "Руските лекари се обявиха против безплатно инвитро за жени в напреднала възраст. Това стана, след като инициативна група организира подписка и искането да се забрани процедурата беше внесено в правителството. В писмото се твърди, че се харчат средства неизвестно къде, твърди акад. Лео Бокерия. Общественото мнение беше взривено от случилото се в Бакулевския център. Там постъпва дете със съвсем прост проблем, но следват тежки усложнения, тромбоза и т.н. Всички се насочват към обстоятелството, че бебето е заченато с помощта на инвитро и няма никакъв имунитет. В Русия дори няма регистър на децата, родени с тази процедура, затова и липсва статистика за здравословното им състояние в сравнение с другите им връстници. Безплатните инвитро процедури в страната са въведени още през 2013 г. и за строителството и развитието на специализирани центрове бяха отделени милиарди рубли. На Запад подобна статистика съществува, но не ражда оптимизъм. При „ин витро децата” два пъти по-често се срещат сърдечни пороци и четири пъти – хронични стомашни и чревни заболявания. През февруари т.г. протести започнаха и в Беларус, когато Министерството на здравеопазването заяви, че планира първата инвитро процедура да е безплатна. Инициатор е Беларуската католическа църква. Архиеп. Тадеуш Кондрусевич се обърна с писмо към министъра на здравеопазването, в което нарече инвитро оплождането огромен бизнес за сметка на човешката беда. „Затова представители на този бизнес и свързаните с него медицински структури премълчават тежките, понякога катастрофални, последствия на тази процедура за жените, както и данни за лошото здраве, понякога и за инвалидността на децата, заченати по този неестествен начин. Лечението вече не се заплаща от бизнеса, а ляга върху плещите на данъкоплатците. Финансирането на тази нечовешка процедура за сметка на бюджета прави отговорни всички нас за това зло, с което не можем да се съгласим”, пише архиепископът. След писмата на обществениците против процедурата в Руската обществена палата беше проведено съвещание, на което лекарите подкрепиха безплатната програма, а обвиненията за раждането на деца инвалиди нарекоха необосновани. И все пак медиците решиха да „свият” едно направление – за жените в напреднала възраст. В света най-възрастната майка е 72-годишна индианка, но и Русия не изостава – родилките над 60 вече не удивяват никого. Директорът на Института по репродуктивна медицина Татяна Назаренко съобщи, че в много страни безплатните процедури за „зрели” дами са ограничени. В Англия например до 40 се отпускат 2 безплатни опита, от 40 до 42 – един, а по-нагоре – нито един. В близко време в Русия ще бъде въведен „възрастов ценз” за безплатно инвитро. Ограничението ще бъде навярно 40 г. Някои правозащитници смятат подобни ограничения за нечовешки и неправомерни, тъй като вероятността за настъпване на бременност с помощта на донорска яйцеклетка е достатъчно висока дори при жените на 50+. Бременността на жени в предпенсионна и пенсионна възраст предизвиква немалко обществени спорове – например украинка, родила на 66, става жертва на тормоз от съседите си. Веднага след раждането на момиченце те започват да събират подписи с искането да отнемат детето от майката и да го изпратят в социален дом. После конфликтът се разгаря. Само майката да излезе с количката, „добрите” съграждани започват да снимат детето и да изпращат жалби с твърдението, че то „не си държи главата” и се развива зле.  Майката, шокирана, че може да й отнемат момиченцето, престава да напуска дома си, който остава плътно затворен за педиатри, социални работници и изобщо за външни хора. Така детенцето се оказва пленница между четири стени. Отначало самотната майка има спонсори, но след скандала те се отдръпват. Днес двете живеят в мизерия, тъй като пенсията на жената е нищожна и понякога дори нямат пари за храна.   През 2010 г. пенсионираната психиатърка от психодиспансера в Русе даде живот чрез инвитро с донорска яйцеклетка на Жаклин (500 г) и Мери (900 г), които се родиха в 29-ата гестационна седмица.  Раждането им предизвика скандал както в обществото, така и в лекарското съсловие, като на преден план излезе въпросът морално ли е да се става майка на тази възраст. Аргументацията на Димитрова беше, че се е решила на тази крачка, след като социалните й отказали осиновяване на дете точно заради възрастта й.  За съжаление само Мери оцеля, но и тя след изписването има проблеми с очите и два пъти годишно е преглеждана от офталмолози.  Според информация от края на м.г. майка и дъщеря живеят в пълна изолация. Някои съседи твърдят, че Красимира не разговаря с никого, няма телефон и дори звънецът на вратата умишлено не работи. Други пък твърдят, че помагат на възрастната жена да отглежда Мери. Самата Красимира обаче категорично отказва да коментира личния си живот пред медиите, за да не навреди това на дъщеря й.  Припомняме, че 15 месеца след раждането на близначките Министерството на здравеопазването промени Наредба 28, според която възрастта на жените, можещи да се подложат на инвитро процедура, се увеличава до навлизането им в менопауза, но въвеждат възрастова граница при забременяване с донорски яйцеклетки, а именно 51 години.", "date": "2019.05.29", "title": " Ще забранят ли на жените над 50 да имат деца?\t"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%ba%d0%b0%d0%ba%d0%b2%d0%be-%d1%80%d0%b5%d1%88%d0%b8-%d0%bc%d0%b8%d0%bd%d0%b8%d1%81%d1%82%d0%b5%d1%80%d1%81%d0%ba%d0%b8-%d1%81%d1%8a%d0%b2%d0%b5%d1%82-%d0%b4%d0%bd-12/", "text": "  Общо 36 545 жилища в 511 блока в страната са обновени по Националната програма за енергийна ефективност на многофамилни жилищни сгради през 2018 г. Това става ясно от одобрения от правителството доклад за напредъка по изпълнението на управляваната от Министерството на регионалното развитие и благоустройството програма през изминалата година. От въведените в експлоатация общо 511 сгради най-много са в област Бургас (107 сгради), следвана от областите Хасково (45 сгради), Благоевград (42 сгради), Пловдив и Стара Загора (по 39 сгради). Към 31 декември 2018 г. са стартирали дейности по 98,8% от всички 2022 сгради със сключени договори за целево финансиране по Националната програма за енергийна ефективност на многофамилни жилищни сгради (НПЕЕМЖС). В доклада се посочва, че в края на предходната година в процес на изпълнение на строително-монтажни работи са били 135 сгради, вследствие на което ще бъдат обновени 9180 жилища. Предвижда се през 2019 г. да бъдат обновени още 29 342 жилища в общо 444 сгради, от което се очаква да се възползват 61 133 души. Според данните, последните одобрени за реновиране сгради се очаква да бъдат завършени в края на 2019 г. Отчетените резултати потвърждават, че интересът към НПЕЕМЖС продължава да бъде голям. Непосредственият социално-икономически ефект се изразява в намаляване на разходите за отопление на домакинствата, подобряване на здравословните условия за живот, създаване па приятна жизнена среда (подобрени и ремонтирани общи части и околоблоково пространство). Постига се и по-естетичен външен вид на обновените жилищни сгради в сравнение с останалите, което води до промяна на облика на цели квартали. Програмата създава заетост и увеличава финансовите постъпления както в строителния сектор, така и при производителите на строителни материали, инженери, архитектурни и проектантски фирми, транспортен бранш, складови и логистични центрове. Като положителен ефект от реализирането й се отчита и подобряването на качеството на околната среда, вследствие на спестени емисии на парникови газове, както и смекчаване въздействието на климатичните промени. Правителството предлага на Президента на Република България да издаде Указ за награждаване на Милка Митева с орден „Св. Св. Кирил и Методий“ – огърлие за особено значимите й заслуги в областта на културата и изкуството. Милка Митева е директор на НМУ „Любомир Пипков“ от 1992 г., като активно работи за утвърждаване името на най-старата музикално-образователна институция в България като средище за откриване и развитие на музикални таланти. От 1994 г. е художествен директор на конкурса „Млади музикални дарования“, а през 1996 г. е съучредител на едноименната фондация. По случай 100-годишнииата на НМУ Милка Митева инициира провеждането на международния конкурс „Млади виртуози“. Състезанието се провежда ежегодно, участниците пристигат от десетки страни, а в журито по правило присъстват големи педагози и изпълнители от цял свят. От 1998 г. Милка Митева е хоноруван преподавател, а от май 2000 г. – член на съвета на Департамент „Музикално – сценични изкуства“ при НБУ. Министерският съвет прие Решение за създаване на междуведомствена работна група с участието на представители на Министерството на финансите, Министерството на вътрешните работи, Министерството на правосъдието, Агенция „Митници“, Прокуратурата на Република България, Комисията за противодействие на корупцията и за отнемане на незаконно придобитото имущество, дирекция „Финансово разузнаване“ на Държавна агенция „Национална сигурност“, компетентни специализирани дирекции на ДАНС, органите за надзор и други държавни органи и институции с отделни правомощия в сферата на превенцията и противодействието на изпирането на пари и финансирането на тероризма, както и такива, които разполагат с данни и информация, необходими за изготвянето и актуализирането на националната оценка на риска. Решението за създаване на междуведомствена работна група е прието на основание чл. 24 от Устройствения правилник на Министерския съвет и в изпълнение на чл. 96 от Закона за мерките срещу изпирането на пари. Постоянно действащата междуведомствена работна група се създава за изпълнение на дейностите, регламентирани в чл. 96, ал. 1, т. 1 – 5 от Закона за мерките срещу изпирането на пари.   Министерският съвет одобри трансфери в размер на 277 530 лв. за стипендии и еднократно финансово подпомагане по Програмата на мерките за закрила на деца с изявени дарби от държавни, общински и частни училища през 2019 г. За 2019 г. за деца с изявени дарби от държавни, общински и частни училища са предвидени общо 793 050 лв., в т.ч. 293 130 лв. за предоставени стипендии на деца по Програмата от 2018 година. С настоящото постановление по бюджетите на общините се предоставят допълнително 203 040 лв., като 63 585 лв. са във връзка с постъпили в Министерството на образованието и науката (МОН) искания за финансиране на 40 нови стипендии по Програмата от 19 общини отпуснати за 2018 г. Отделно от тях са необходими 135 270 лв. За 250 стипендии от 46 общини, чието изплащане е започнало през 2018 година, и 4 185 лв. – за издадени заповеди за 7 стипендии на ученици в частни училища. Тъй като и седемте одобрени стипендии са на ученици в частни училища на територията на гр. София, средствата се предоставят на Столична община. По бюджета на МОН се предоставят общо 74 490 лв., от които 74 115 лв. за 91 издадени от министъра на образованието и науката заповеди – 71 заповеди от 2018 г. и 20 заповеди от 2019 г. по Програмата и за стипендии на трима ученици от Технологично училище „Електронни системи“ – София, което е в структурата на ТУ – София. Останалите 375 лв. са за еднократно финансово подпомагане, за което има издадени две заповеди от министъра в края на 2018 г. По този начин необходимите средства възлизат общо на 277 530 лв. което няма да доведе до въздействие върху държавния бюджет, тъй като средствата са в рамките на разчетените за тази дейност в централния бюджет средства за 2019 година. Правителството одобри допълнителни трансфери в размер на 22 643 942 лв., разпределени по общини, за закупуване на познавателни книжки, учебници, достъп до електронно четими учебници, учебни комплекти и учебни помагала за децата и учениците в общинските детски градини и училища за 2019 година. Министерството на образованието и науката е изготвило разпределение на необходимите средства, съобразно определените нормативи и въз основа броя на децата и учениците от Националната електронна информационна система за предучилищното и училищното образование (НЕИСПУО) към месец февруари 2019 година. Допълнителните трансфери се предоставят по бюджетите на общините от централния бюджет под формата на обща субсидия за делегираните от държавата дейности за сметка намаление на бюджетното взаимоотношение на централния бюджет с бюджета на Министерството на образованието и науката за 2019 година. Правителството променя статута на имот, управляван от Министерството на вътрешните работи, от публична в частна държавна собственост. Поземленият имот с площ 74 953 кв. м с построените в него сгради и се намира в с. Лозен, местност „Джуджин азмак“, район „Панчарево“. Той е с отпаднала необходимост за функциите на МВР. За частна държавна собственост е обявена сграда, представляваща едноетажна постройка със застроена площ 16 кв. м, разположена в близост до пристанищните терминали в зона Русе-Изток. Правителството даде съгласието си тя да бъде премахната от активите на Държавно предприятие „Пристанищна инфраструктура“ заради отпадналата необходимост от използването й, както и лошото й конструктивно състояние. Осигуряването на физическа поддръжка на сградата ще доведе до генериране на излишни разходи за предприятието. Франкофонският институт за администрация и управление (ФИАУ) се преименува в Специализиран институт на Франкофонията по администрация и мениджмънт (СИФАМ). Преименуването се налага заради съвпадение на френската абревиатура на института с абревиатурата на друго висше училище, регистрирано във Франция. Одобреното от МС споразумение не променя възприетите цели и организационни принципи в дейността на института. Той има за цел да допринася за професионалното развитие на студенти от страни в региона на Централна и Източна Европа. В него се обучават и студенти от държавите в Западните Балкани, с което той съдейства за европейската перспектива на тези страни. От създаването си през 1995 г. институтът допринася за развитието на университетското сътрудничество между европейските държави, членуващи в МОФ.   Правителството одобри проект на Меморандум за сътрудничество между Министерството на икономиката на Република България и Общинското народно правителство на Нинбо, Китай. Подписването на Меморандума бе предложено от българска страна с цел засилване на търговско-икономическото сътрудничество с Нинбо. Усилията на Министерството на икономиката са насочени към установяване на контакти и развитие на партньорството с Китай не само на централно ниво, но и с отделни китайски провинции и значими градове. Министерството на икономиката вече е подписало подобни меморандуми за сътрудничество с китайските провинции Хънан, Анхуей, Шанхай, Гуандун, Дзянсу, Джъдзян. Меморандумът предвижда активизиране на сътрудничеството между бизнеса и организациите от България и Нинбо; оказване на съдействие за създаване на нови и разширяване на съществуващите бизнес контакти между предприятията от България и Нинбо; насърчаване на сътрудничеството между малките и средните предприятия; стимулиране на предприятията от България и Нинбо да участват в панаири, изложения, форуми и симпозиуми, които се провеждат на територията на България и Нинбо. Специално внимание в обърнато на насърчаването на китайските инвестиции в българските индустриални зони. Правителството одобри резултатите от Първата сесия на смесената междуправителствена комисия за икономическо сътрудничество между Република България и Република Северна Македония, която се проведе на 6 и 7 март в Скопие. Двете страни обсъдиха изграждането на транспортна и енергийна инфраструктура, както и актуални въпроси от двустранното икономическо сътрудничество в области като търговия, инвестиции, селско стопанство и др. В рамките на заседанието беше направен преглед на изпълнението на Меморандума за разбирателство между двете страни за намаляване на международните тарифи за роуминг за телекомуникационни услуги. Също така бяха набелязани възможностите за разширяване на сътрудничеството между България и Република Северна Македония в области от взаимен интерес. Министерският съвет възложи на заместник министър-председателя Томислав Дончев да отговаря за координацията и участието на Република България в Глобалната инициатива „Партньорство за открито управление”. Към момента тази длъжност бе изпълнявана от началника на кабинета на министър-председателя Румяна Бъчварова. „Партньорство за открито управление“ е многостранна инициатива, която има за цел осигуряване на конкретни ангажименти от страна на правителствата за насърчаване на прозрачността, овластяване на гражданите, борба с корупцията и да бъдат използвани новите технологии за укрепване на управлението. Република България се присъединява към инициативата през април 2012 г. и до момента е разработила и изпълнила три национални плана за действие. Документите, свързани с ангажиментите по инициативата се публикуват на Портала за обществени консултации www.strategy.bg. Министерският съвет прие разпореждане за установяване и внасяне в полза на държавата на отчисления от печалбата за финансовата 2018 година от държавните предприятия и търговските дружества с държавно участие в капитала. Процентът на отчисленията от печалбата е 50 на сто, а за „Българска банка за развитие“ АД – 80 на сто, което е в съответствие със заложените параметри в Закона за държавния бюджет на Република България за 2019 г. Срокът за внасяне на отчисленията и дивидентите за държавата е 7 юни 2019 г., а за дружествата, които съставят годишен финансов отчет съгласно чл. 31, ал. 1 от Закона за счетоводството, е 15 юли 2019 г. От обхвата на разпореждането са изключени лечебните заведения за болнична помощ, като се отчита тяхната специфика и изключителната им зависимост от ограничен брой източници на финансиране. Извън обхвата му остава и „Държавна консолидационна компания“ ЕАД, предвид спецификата в дейността на дружеството, както и дружествата от отрасъл „Водоснабдяване и канализация“ – поради изпълнение на предварителни условия във водния сектор за усвояване на средствата от европейските фондове за програмния период 2014 – 2020 година. С разпореждането се осигуряват условия за изпълнение на приходната част на държавния бюджет за 2019 г. в частта на неданъчните приходи от дивиденти. То е изготвено в съответствие с чл. 2, чл. 11, т. 4 и чл. 12, т. 14 от Правилника за реда за упражняване правата на държавата в търговските дружества с държавно участие в капитала. Правителството прие Решение за одобряване на проект на Закон за публичните предприятия. Целта законопроекта е създаването на хармонизирана правна рамка, в която публичните предприятия ще осъществяват своята дейност, при която правилата за корпоративно управление и оповестяване ще бъдат еднакви за всички предприятия с държавно участие, независимо от това, кой орган упражнява правата на държавата. Причините, които налагат приемането на законопроекта, произтичат от одобрения от правителството на 22 август 2018 г. План за действие. Той включва мерки в отговор на намеренията на България  да се присъедини към Валутния механизъм II (ERM II) и към Банковия съюз. Планът включва още и подобряване на управлението на държавните предприятия чрез преразглеждане и привеждане на националното законодателство в съответствие с Насоките на Организацията за икономическо сътрудничество и развитие (ОИСР) за корпоративното управление на държавните предприятия. Предвидено е ограничено прилагане на закона по отношение на общинските публични предприятия, с оглед на това, да не се нарушават правата на общините за местно самоуправление. Предложените с проекта на акт стандарти за управление на публичните предприятия включват следните основни елементи: Въвежда се изискване за разработване на държавна политика в областта на публичните предприятия и механизъм за определяне на конкретни цели, която се приема от Министерския съвет; Създава се централно звено за координиране на управлението на публичните предприятия в лицето на сегашната Агенция за приватизация и следприватизационен контрол, в която се влива Българската агенция за инвестиции, името й се променя на Агенция за публичните предприятия и инвестиции. Агенцията е администрация, пряко подчинена на Министерския съвет; Въведено е изискването Агенция за публичните предприятия и инвестициите да разработва годишни обобщени аналитични доклади за дейността на публичните предприятия, включващи отчитане на финансовото представяне на дружествата; Предвидено е създаване на професионални и независими органи на управление на публичните предприятия с ясни правомощия, на основата на прозрачна, справедлива процедура за номиниране на кандидати, основана на качествата им. Правителството одобри проект на Закон за марките и географските означения. Чрез предложените изменения в действащата към момента правна уредба в областта на марките и географските означения ще се постигане съответствие между българското и европейското право в областта на защитата на търговските марки и географските означения и изпълнение на задълженията на България, като държава-членка на ЕС. Едни от ангажиментите, които ще бъдат постигнати с приемането на Законопроекта е уеднаквяване на националното ни законодателство с това на другите държави-членки, повишаване на ефективността на работа и постигане на по-висока правната сигурност за бизнеса и потребителите. Министерският съвет прие Постановление за изменение и допълнение на Правилника за устройството и дейността на Министерството на вътрешните работи. В документа се прецизира обхватът на дейностите, извършвани от дирекциите в МВР. С оглед осигурения кадрови потенциал е обърнато специално внимание на целесъобразността в ГДНП да се провежда разследване основно на дела за тежки престъпления, за които по закон е предвидено наказание лишаване от свобода повече от пет години, доживотен затвор или доживотен затвор без замяна, подсъдни като първа инстанция на окръжен съд или на Специализирания наказателен съд. Създава се възможност полицейските органи от дирекция „Противодействие на престъпността през държавната граница“ в ГДГП да извършват оперативно-издирвателна дейност и разследване на престъпления на територията на цялата страна. Отпада задължението органите на МВР да извършват оценка на риска в рамките на осъществяваните дейности, свързани с критичните инфраструктури и обектите им. Детайлизирани са функциите на дирекция „Комуникационни и информационни системи“ с оглед извършването на експертно-аналитична дейност по превенция, овладяване и предотвратяване на последиците от бедствия и защита на населението. По този начин служителите ще могат да оказват методически контрол при изграждането на Локални системи за оповестяване, провеждане на функционални тестове и интегриране на тези системи към Националната система за ранно предупреждение и оповестяване. Предвидена е възможност за назначаване на допълнителен щат на служители по трудово правоотношение във връзка с издаването/подмяната на български лични документи и персонализирането им. За подобряване на дейността на административните структури в МВР и постигане на по-високи резултати от държавните служители в Звеното за материални проверки, дирекция „Международни проекти“ и дирекция АФКОС се повишават изискванията към тях в посока образователен ценз и владеене на чужди езици.   Правителството прие промени в Устройствеиия правилник на Изпълнителната агенция „Железопътна администрация“. Чрез тях се допълват функциите на агенцията като Регулаторен орган и като Национален орган по безопасността в железопътния транспорт, както и се разширяват нейните правомощия при контрол. С измененията се въвеждат изискванията на приложимото законодателство на Европейския съюз, приети с Четвърти железопътен пакет през 2016 г., който включва: Директива (ЕС) 2016/798 на Европейския парламент и на Съвета от 11 май 2016 година относно безопасността на железопътния транспорт (OB L 138, 26.5.2016 г., стр. 102), Директива (ЕС) 2016/797 на Европейския парламент и на Съвета от 11 май 2016 година относно оперативната съвместимост на железопътната система в рамките на Европейския съюз (OB L 138, 26.5.2016г., стр. 44) (Директива (ЕС) 2016/797) и Директива (ЕС) 2016/2370 на Европейския парламент и на Съвета от 14 декември 2016 година за изменение на Директива 2012/34/ЕС по отношение на отварянето на пазара на вътрешни услуги за железопътни пътнически превози и управлението на железопътната инфраструктура (OB L 352, 23.12.2016г., стр. 1). Министерският съвет одобри Закон за изменение и допълнение на Закона за българските лични документи. С промените се въвежда възможност български личен документ да бъде получен извън страната лично чрез използване на лицензиран доставчик на пощенска или куриерска услуга. Това ще облекчи българските граждани в чужбина, особено живеещите в населени места, отдалечени от дипломатическите и консулските представителства на Република България в чужбина. Въвежда се изискване за лично явяване на лицето – при подаване на заявлението за издаване на документа в дипломатическо или консулско представителство на Република България в чужбина. С приемането на измененията се създава и нова възможност за подаване на заявления за подмяна на български лични документи чрез автоматизираната информационна система за електронни услуги на Министерството на външните работи. Получаването на готовия документ ще става само лично, след като самоличността на получателя бъде установена еднозначно и документът, чиято подмяна се иска, бъде върнат. Така български лични документи в чужбина ще се вадят само с едно посещение в консулската служба или при подаване (а ще се получават с куриер), или при получаване (когато се кандидатства онлайн). Сроковете за издаване на български лични документи при подадено в чужбина заявление ще бъдат 45 дни за обикновена услуга и 30 дни за бърза услуга. С измененията се въвежда срок на валидност на паспортите от 10 години, като същевременно се запазва и възможността за издаване на паспорт с 5-годишна валидност. Министерство на вътрешните работи следва да осигури технологичните и организационни условия за издаването на паспорти със срок на валидност 10 години не по-късно от 01.01.2021 г. Предвижда се финансовите разходи за използване на пощенска или куриерска услуга да се заплащат предварително от заявителя. Правителството прие Постановление за разработване на стратегическите и програмните документи на Република България за управление на средствата от фондовете на Европейския съюз за програмния период 2021 – 2027 г. Постановлението предвижда създаване на работни групи, които да бъдат отговорни за разработването на Споразумението за партньорство и програмните документи в областта на Кохезионната политика, Общата селскостопанска политика и Общата политика по рибарство. В работните групи ще вземат участие представители на централната администрация, на регионалните и местни власти, социални партньори, структури на гражданското общество, академичната общност и др. За осигуряване на максимална публичност и прозрачност на процеса и за гарантиране на възможност за участие в него на всички заинтересовани страни, се предвиждат обществени обсъждания на всеки от стратегическите и програмните документи на територията на страната. Правителството одобри позицията на България за неформалното заседание на Съвета на Европейския съюз по земеделие и рибарство, което ще се проведе в периода 2-4 юни в Букурещ, Румъния. Един от основните приоритети в областта на земеделието на Румънското председателство е биоикономиката. В тази връзка темата на работната среща на министрите ще бъде „Научните изследвания в селското стопанство и биоикономиката – изграждане на синергии“. В българската позиция е застъпено становището, че бъдещата Обща селскостопанска политика може да допринесе за развитието на биоикономиката чрез подкрепа за по-иновативно, ефективно използване на ресурсите и конкурентоспособно производство. Подкрепата с директни плащания ще продължи да осигурява сигурност за земеделските стопани и тяхното производство. Правителството одобри проект на Закон за изменение и допълнение на Закона за културното наследство. С предлаганите промени се изпълняват пет мерки от РМС № 704 от 5 октомври 2018 г. за опростяване и привеждане на услугите за бизнеса в съответствие със Закона за ограничаване на административното регулиране и административния контрол върху стопанската дейност. Регламентират се документите, удостоверяващи наличието на изискванията на Закона за културното наследство за извършване на музейна дейност от частни музеи и се намалява срока за издаване на разрешението от министъра на културата. Регламентират се изискванията, при които се извършва съгласуването на планове за опазване и управление, устройствени планове и специфичните правила и нормативи към тях, заданията за тяхното изготвяне, както и на инвестиционни проекти и искания за намеси в защитени територии за опазване на културното наследство. Създава се законова уредба на изискванията за издаване на разрешения за изработка на копие и реплика на културни ценности със световно и национално значение или национално богатство и за извършване на консервация и реставрация на движими културни ценности национално богатство, които до момента се съдържат в подзаконови нормативни актове. Правителството одобри допълнителни средства в размер на 20,9 млн. лв. по бюджетите на общините Столична община, Габрово и Петрич и по бюджета на Министерския съвет. По бюджета на Столична община допълнителните средства в размер на 15 млн. лв. са предназначени за доставка, реновиране и модернизация на метровлакове – част от процеса на изграждане и модернизация на метрото в гр. София. Осигуряването на финансовия ресурс ще позволи спазването на заложения график за изпълнение на дейностите по най-големия транспортен проект на територията на столицата, който е със съществен екологичен и социален ефект. Одобрени са и допълнителни трансфери в размер на 5,4 млн. лв. по бюджетите на общините Габрово и Петрич, предназначени за ремонт и благоустрояване на улици, тротоари, междублокови пространства, укрепване и отводняване на инфраструктурни обекти, както и ремонт на общинска пътна мрежа. Одобрените разходи по бюджета на Министерския съвет за 2019 г. са в размер на 500 хил. лв. и са предвидени за довършителни дейности в храм „Св. Прокопий Варненски“, гр. Варна. Допълнителните разходи/трансфери по бюджетите на първостепенните разпоредители с бюджет се предоставят за сметка на предвидени разходи по централния бюджет за 2019 г. и за сметка на преструктуриране на разходи и/или трансфери по централния бюджет за 2019 година. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.29", "title": " Вижте какво реши Министерски съвет днес, 29 май 2019 г."}
{"url": "https://trud.bg/%d0%b2%d0%bb%d0%b0%d0%b4%d0%b8%d0%bc%d0%b8%d1%80-%d0%b7%d0%b5%d0%bb%d0%b5%d0%bd%d1%81%d0%ba%d0%b8-%d0%b2%d0%bd%d0%b5%d1%81%d0%b5-%d0%b7%d0%b0%d0%ba%d0%be%d0%bd%d0%be%d0%bf%d1%80%d0%be%d0%b5%d0%ba/", "text": "Администрацията на украинския президент Владимир Зеленски е внесла във Върховната рада законопроект относно процедурата за импийчмънт на държавния глава, съобщава  , цитирайки представителя на президентството в парламента Руслан Стефанчук. „Преди малко предадох на Върховната рада законопроект за отстраняването от длъжност на президента“, каза Стефанчук. Той обясни, че никой държавен глава на Украйна досега не е правил подобно нещо и че Зеленски е обещал пред парламента да предостави възможността да бъде отстранен от длъжност веднага след като стане държавен глава. Стефанчук побърза да припомни на членовете на Върховната рада, че в замяна депутатите ще трябва да гласуват да им бъдат отнети имунитетите. Според представителя на Зеленски ако народните представители изпълнят обещанието си това ще даде добро начало на общата им работа с държавния глава. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.29", "title": " Зеленски предлага процедура по импийчмънт на президента срещу депутатските имунитети"}
{"url": "https://trud.bg/%d0%b1%d0%be%d1%80%d0%b8%d1%81-%d0%b4%d0%b6%d0%be%d0%bd%d1%81%d1%8a%d0%bd-%d0%bf%d0%be%d0%bb%d1%83%d1%87%d0%b8-%d0%bf%d1%80%d0%b8%d0%b7%d0%be%d0%b2%d0%ba%d0%b0-%d0%b7%d0%b0%d1%80%d0%b0%d0%b4%d0%b8/", "text": "Бившият британски външен министър Борис Джонсън, който е фаворит да заеме премиерския пост след оттеглянето на Тереза Мей, ще бъде изправен пред съда по обвинение, че е излъгал обществото за Брекзит, предаде Ройтерс. Уестминстърският магистратски съд реши, че Джонсън трябва да отговаря по обвинение, че е извършил три нарушения, докато е заемал държавна длъжност. Обвиненията са свързани с недостоверни изявления на бившия външен министър, направени по време на и след кампанията за референдума за брекзит през 2016 г., на който британците гласуваха с 52 на сто против оставане в ЕС. Според съда Джонсън е лъгал в изявленията си за вноската на Великобритания в европейския бюджет. По време на кампанията за референдума през май 2016 година той заявява публично, ще Великобритания ще си върне обратно 350-те милиона лири, които дава седмично на Европейския съюз. В решението на съда се казва, че обвиненията не са доказани, но Джонсън ще бъде задължен да се изправи пред съда за предварително заседание, след което делото ще бъде предадено на Съда на короната. Засега няма коментар от говорителя на бившия външен министър. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.29", "title": " Борис Джонсън получи призовка заради неверни изявления за Брекзит"}
{"url": "https://trud.bg/%d0%b5%d0%ba%d1%81%d0%bf%d0%b5%d1%80%d1%82%d0%b8-%d0%bf%d0%be-%d1%85%d0%b8%d1%82%d1%80%d0%b8%d0%bd%d0%be-%d1%81%d0%ba%d0%be%d1%80%d0%be%d1%81%d1%82%d1%82%d0%b0-%d0%be%d1%81%d0%bd%d0%be%d0%b2/", "text": "Дерайлирането на  . е следствие на изместване на релсо-траверсовата скара, а за това основно е повлияла неговата скорост. Това обявиха двама експерти от ВТУ „Тодор Каблешков“ по време на тричасово заседание на Окръжен съд-Шумен в сряда. През цялото време беше обсъждана тяхната комплексна специализирана съдебно-техническа експертиза на жп.пътя в района на стрелки 1 и 5, и на финала съдът я прие. Постанови на проф.Майя Иванова и Коста Костов да бъдат изплатени общо над 5 500 лв. възнаграждения. Адвокатите на двамата обвиняеми машинистите Димитър Михнев и Радослав Петков поискаха време, за да се запознаят с нормативната уредба, използвана от вещите лица и да направят доказателствени искания. Затова заседание ще има в четвъртък. По думите на експертите, при движение с 50 км/ч устойчивостта на жп.пътя не е била застрашена, при 60 км. обаче, има условия за нарушаване на устойчивостта срещу напречно изместване на железния път, т.е. граничната безопасна скорост е 60 км/ч. Във фаталния участък е имало ограничение от 40 км., а е известно, че по констатации на експерти в обвинителния акт влаковата композиция се е движела със 78 км/ч. В съдебната зала в сряда беше изрично зададен въпросът „тази скорост оказва ли допълнителен натиск върху устойчивостта на релсите?“ и отговорът на експертите беше утвърдителен. Иначе по думите им, състоянието на жп.пътя през 2016 г. е било по-добро, отколкото през 2018 г., когато са правили детайлни проучвания. Отклоненията обаче, са в рамките на допустимото. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.29", "title": " Експерти по „Хитрино“: Скоростта основно повлияла за дерайлирането"}
{"url": "https://trud.bg/%d0%ba%d0%bc%d0%b5%d1%82%d1%8a%d1%82-%d0%bd%d0%b0-%d1%84%d1%80%d0%b0%d0%bd%d0%ba%d1%84%d1%83%d1%80%d1%82-%d0%b1%d1%8a%d0%bb%d0%b3%d0%b0%d1%80%d0%b8%d1%82%d0%b5-%d1%81%d0%b0-%d0%b4%d0%be%d0%b1%d1%80/", "text": "„Моля, изпратете това послание към България – Франкфурт е мястото, където българите са добре дошли да живеят и да развиват своята кариера. Ние се гордеем с българските си съграждани. Те са трудолюбиви и амбициозни. Пазят своята идентичност и същевременно с това са добре интегрирани.“ С тези думи кметът на Франкфурт на Майн Петер Фелдман посрещна вицепрезидента Илияна Йотова. Специално за визитата на българската делегация пред сградата на кметството бе издигнато и знамето на Република България. Вицепрезидентът благодари за грижите, които управата на града полага за българската общност. Илияна Йотова поиска съдействие за предоставяне на помещения за провеждането на занятията на съботно-неделните училища – проблем, който споделиха българи на среща с нея. Франкфурт е град, в който живеят в мир и разбирателство хора от много националности, говорят се над 200 езика. 50% от жителите на Франкфурт не са родом от града, а между 70 и 80% от децата са с мигрантски произход. Петер Фелдман сподели, че имигрантите успяват да се интегрират, тъй като не се капсулират в своите общности. Кметът на Франкфурт не е съгласен със схващането, че колкото повече са имигрантите, толкова повече са проблемите. Градът е свикнал с чужденците и те се възприемат от местното население като предимство за неговото развитие. „Моделът на Франкфурт може да бъде пример за много градове в Европа“, подчерта вицепрезидентът Илияна Йотова и посочи, че българите са много толерантен народ. По официални данни малко над 300 хил. са регистрираните български граждани в Германия. В консулството на Франкфурт на Майн са регистрирани близо 130 хил. български граждани. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.29", "title": " Кметът на Франкфурт: Българите са добре дошли да живеят и да развиват своята кариера тук"}
{"url": "https://trud.bg/%d1%83%d0%bd%d0%b3%d0%b0%d1%80%d0%b8%d1%8f-%d0%bf%d0%bb%d0%b0%d0%bd%d0%b8%d1%80%d0%b0-%d0%b4%d0%b0-%d1%81%d0%b5-%d0%bf%d1%80%d0%b8%d1%81%d1%8a%d0%b5%d0%b4%d0%b8%d0%bd%d0%b8-%d0%ba%d1%8a%d0%bc-%d1%82/", "text": "Унгария планира да започне процедура по присъединяване към газопровода „Турски поток“ в началото на есента, заяви пред ТАСС външният министър на страната Петер Сиярто. Той припомни, че при неотдавнашната му среща с ръководителя на Газпром Алексей Милер бе постигната договореност за присъединяване на тръбопровод от Унгария към „Турски поток“. „Доколкото разбираме, Русия има споразумение с България и Сърбия. Готови сме да проведем процедура за съединяване на тръбопроводите на Сърбия и Унгария в началото на есента“, каза министърът. Унгария и Русия могат да сключат договор за допълнителни газови доставки на Петербургския международен икономически форум идната седмица, допълни Сиярто.", "date": "2019.05.29", "title": " Унгария планира да се присъедини към „Турски поток“ през есента"}
{"url": "https://trud.bg/%d0%bc%d0%bb%d0%b0%d0%b4%d0%b8-%d0%b2%d0%b0%d1%80%d0%bd%d0%b5%d0%bd%d1%81%d0%ba%d0%b8-%d0%b0%d0%ba%d1%82%d1%8c%d0%be%d1%80%d0%b8-%d0%b4%d0%b5%d0%b1%d1%8e%d1%82%d0%b8%d1%80%d0%b0%d1%82-%d1%81-%d0%bd/", "text": "Младите кинематографисти от школа „Братя Люмиер“ при Общински детски комплекс -Варна дебютират с нямо кино. Техният филм „Децата и Госпожата“ е с премиера на 1 юни в галерия „Тереза Зиковска“. „Филмът се „движи“ по ръба на документалното и измислицата”, споделя Елица Матеева, кинокритик, режисьор и ръководител на школата. Чрез лентата тя въвежда децата в света на нямото кино и комедийните гегове, познати от Чаплин, Бъстър Кийтън, Лоръл и Харди и другите велики неми комици. „Децата и Госпожата заедно споделят своите страхове, мечти и идеи за кино проекти, а действието на филма препуска около спомените за киното, което сме гледали през 70-те и 80-те, когато Госпожата е била дете”, отгръща още предпремиерно завесата Елица Матеева. Филмът е с участието на Богдана Христова, Божана Станева, Калина Вашева, Миа Канариева, Денислав Градев, Велислав Ранчев, Ема Маврова, Йоанна Кръстева, Виктория Кирилова, Деспина Николова, Магдалена Неделчева, Антон Генчев, Симеон Иванов, Йордан Шипкалиев, Мария Иванова, Преслава Николова, Стелиан Ганчев, Александър Габровски, Никола Петров и Максим Панков. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.29", "title": " Млади варненски актьори дебютират с нямо кино\t"}
{"url": "https://trud.bg/%d0%ba%d0%b5%d0%b2%d1%80-%d0%bf%d0%be%d1%81%d0%ba%d1%8a%d0%bf%d0%b2%d0%b0%d0%bd%d0%b5%d1%82%d0%be-%d0%bd%d0%b0-%d1%82%d0%be%d0%ba%d0%b0-%d0%bf%d0%b0%d1%80%d0%bd%d0%be%d1%82%d0%be-%d0%b8-%d1%82%d0%be/", "text": "„Поскъпването на цената на тока, парното и топлата вода от 1 юли е по причини извън България, върху които нито правителството, нито Комисията за енергийно и водно регулиране може да влияе“. Това коментира в парламента председателят на КЕВР Иван Иванов. Едната причина е резкият скок на емисиите въглероден диоксид на световните пазари, които на европейските борси достигнаха 25 евро за тон. Тези емисии се купуват от всички енергийни дружества, обясни Иванов. Втората причина е заради усложнената обстановка в Иран и Венецуела, което предизвиква сътресения на пазара на суров петрол, който участва във формулата за изчисление на цената на природния газ. Цената на природния газ от 1 юни ще бъде внесена от „Булгаргаз“ на 10 юни. КЕВР предложи цената на тока от 1 юли да бъде увеличена с 3.48%. Това предложението е разгледано на проведено заседание на базата на постъпилите искания на трите електроразпределителни дружества. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.29", "title": " КЕВР: Поскъпването на тока, парното и топлата вода е по причини извън България"}
{"url": "https://trud.bg/%d0%b1%d0%be%d0%bc%d0%b1%d0%b0-%d0%b2-%d0%bf%d0%bb%d0%be%d0%b2%d0%b4%d0%b8%d0%b2-%d0%b1%d0%be%d1%82%d0%b5%d0%b2-%d1%83%d0%b2%d0%be%d0%bb%d0%bd%d0%b8-%d0%bd%d0%b8%d0%ba%d0%be%d0%bb%d0%b0%d0%b9/", "text": "Николай Киров вече не е треньор на „Ботев“ (Пд). Най-дълго задържалият се наставник на тим от Първа лига в последните три сезона бе освободен след решение на президента на клуба Георги Самуилов. Босът на „канарчетата“ обяви новината на специална за целта пресконференция, след като се запозна с анализа на треньорския щаб за изминалия вече сезон.  „Решението е мое – обяви Самуилов. – Направихме анализи и решихме да предприемем тази стъпка. Записахме две нулеви години. Формата от 6 мача – 6 загуби. Гвоздеят бе загубения финал от „Локомотив“. Решението ми не подлежи на коментар. Най-болно ми стана, че ни обвиняват, че сме продали мача.“  Под ръководството на Киров „Ботев“ спечели Купата и Суперкупата на България през 2017 година. Собственикът на „жълто-черните“ допълни, че до 10 юни трябва да се знае името на новия наставник. Самуилов не пожела да разкрие дали той ще бъде българин или чужденец, но обяви добрата новина – от 1 септември започва строежът на стадион „Колежа“, който ще има ново име – „Инса Оил Арена“.", "date": "2019.05.29", "title": " Бомба в Пловдив: „Ботев“ уволни Николай Киров"}
{"url": "https://trud.bg/%d1%8f%d0%b7%d0%be%d0%b2%d0%b5%d1%86%d1%8a%d1%82-%d0%b4%d0%be%d0%b1%d1%80%d0%b8-%d0%b5-%d0%bd%d0%b0%d0%b9-%d0%bd%d0%be%d0%b2%d0%b8%d1%8f%d1%82-%d0%be%d0%b1%d0%b8%d1%82%d0%b0%d1%82%d0%b5%d0%bb-%d0%bd/", "text": "Едногодишният язовец Добри е най-новият обитател на Зоокът Павликени. Той беше дарен на зоологическата градина от ловец от с.Камен, който го отгледал в дома си. Затова Добри е опитомен и много дружелюбен към всички посетители. Той обича да похапва плодове, царевица, яйца, дребни гръбначни, насекоми и др. Единственият зоопарк във Великотърновска област отскоро разполага и с двойка птици – мандаринки. Те са едни от най-красивите и скъпи декоративни патици. Посетителите на Зоокът Павликени могат да видят още кенгуру, лами, птици нанду, маймуни гвенон, мечки, вълци, чакали, пауни, богато разнообразие от птици – общо над 400 животни и птици от над 40 животински вида. Отскоро любителите на животните се радват и на богата колекция от над 200 гълъба, които бяха дарени от общинския съветник Тошко Крумов.  Зоокътът е отворен всеки ден. Входът е свободен. Посетителите могат да оставят дарения в касичката до главния вход на зоологическата градина. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.29", "title": " Язовецът Добри е най-новият обитател на Зоокъта в Павликени"}
{"url": "https://trud.bg/%d0%bd%d0%b0%d0%b9-%d0%bc%d0%bd%d0%be%d0%b3%d0%be-%d0%bf%d1%8a%d1%82%d1%83%d0%b2%d0%b0%d0%bc%d0%b5-%d0%b4%d0%be-%d0%b3%d1%8a%d1%80%d1%86%d0%b8%d1%8f-%d0%b8-%d1%82%d1%83%d1%80%d1%86%d0%b8%d1%8f/", "text": "Стягаме куфара повече за гости при роднини и приятели, отколкото за ваканция  Българите пътуват най-много към Турция и Гърция. Тенденцията от последните години се запазва и през април. Това показват данните на Националния статистически институт (НСИ). През пролетния месец с 2,4 на сто са се увеличили пътуващите спрямо четвъртия месец на 2018 г. Отново най-голям остава броят на тези, които пътуват не с цел ваканция или заради командировка, а за да гостуват на роднини или приятели, да посетят културно събитие или тъй като учат в чужбина. 42,1 на сто от всички, които са стегнали куфарите зад граница, са именно такива. На второ място се нареждат българите, които пътуват в чужбина със служебна цел. През април всеки трети от пътуващите е бил зад граница заради командировка или бизнес среща. Всъщност най-малко от тези, които стягат куфарите са реалните туристи, които отиват в чужда страна с цел ваканция или екскурзия. Делът им през април е бел 28,4%, показват данните на статистиката. През април в чужбина са пътували 620 000 българи. Увеличение има на воаяжите към Испания, Франция, Гърция, Австрия, Германи и Турция. Спад на интереса на българите има към Северна Македония, Великобритания, Нидерландия и Полша. Освен до съседните страни Турция, Гърция, Сърбия, Румъния и Северна Македония, българите пътуват най-много до Германия, Италия, Австрия, Испания и Великобритания, сочат още данните на НСИ. В същото време у нас като туристи най-много пристигат гости от страните-членки на Европейския съюз, като те са повече от половината гости у нас, показва статистиката. Положителното в статистическите данни е, че страната и е посрещнала със 110 хиляди повече гости в сравнение с българите, пътували зад граница. Ръстът през април на посещенията на чужденци у нас, спрямо същия месец на 2018 г., е 4,2 на сто. 39 на сто от посетителите у нас, пристигат с цел туризъм. Най-много се е увеличил броят на гостите от Германия, Гърция, Румъния и Великобритания. Спад на интереса към родните градове и забележителности се отчита от страна на поданиците на Франция, Австрия, Италия и Полша. Статистиката отчита и ръст на интереса към България на сръбските граждани, като увелчението е с 15 на сто спрямо предходния април. Най-много от туристите, които посещават страната ни, са от съседните страни, показват още данните на НСИ. Най-много са гостите от Румъния – 173 хиляди от общо 710 хиляди посетители чужденци. След тях се нареждат пътниците от Турция, Гърция, Сърбия и Северна Македония. В челната десетка са още Германия, Украйна, Великобритания, Полша и Италия. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.29", "title": " Най-много пътуваме до Гърция и Турция\t"}
{"url": "https://trud.bg/%d1%82%d0%b5%d0%ba%d1%81%d1%82%d0%b8%d0%bb-%d1%81-%d1%80%d1%8a%d1%87%d0%bd%d0%be-%d0%bf%d0%b5%d1%87%d0%b0%d1%82%d0%b0%d0%bd%d0%b5-%d0%b8-%d0%b1%d0%b0%d0%b3%d1%80%d0%b5%d0%bd%d0%b5-%d1%81-%d0%b8%d0%bd/", "text": "Съвременни текстилни изделия, десенирани с традиционните техники на ръчното печатане и багренето с индиго, ще бъдат показани в Националния музей на текстилната индустрия в Сливен. Двете традиционни техники са били използвани при изработката на синята котленска хаджийска престилка. В продължение на няколко месеца музейни специалисти, етнографи, приложници и текстилни инженери са ги проучвали и са работили по темата. Резултат от съвместната им работа са изделията, които ще бъдат експонати на изложбата под надслов „Вариации в синьо“. Тя ще бъде открита на 30 май. Изложбата е заключителното събитие по проект, финансиран от Националния фонд „Култура“, по който музеят работи от 2018 година насам. Музеят на текстилната индустрия е единственият в страната и е един от 100-те туристически обекта. Създаден е през 1986 година, заема сграда – паметник на културата. Намира се в непосредствена близост до фабриката на Добри Желязков, открита в Сливен през 1834 година. Тази фабрика поставя началото на индустрията в България и на текстилната индустрия на Балканите. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.29", "title": " Текстил с ръчно печатане и багрене с индиго показват в Сливен"}
{"url": "https://trud.bg/%d0%b8%d0%b7%d0%bd%d1%83%d0%b4%d0%b2%d0%b0%d1%82-%d0%bc%d0%b5%d1%80%d0%b2%d0%b5-%d0%b1%d0%be%d0%bb%d1%83%d1%83%d1%80/", "text": "Популярната актриса Мерве Болуур стана жертва на изнудване. Наскоро тя получила текстово съобщение по мобилния си телефон от непознат номер, в който пише, че подателят има много лични нейни снимки, на които е гола и мастурбира. Изпращачът поискал голяма сума от Meрве и я заплашил, че ако не получи парите, ще разпространи изображенията в интернет. Актрисата изпаднала в шок, но не се поддала на заплахите, отишла направо в прокуратурата на Истанбул и подала изявление, че е изнудвана. Нека правораздаващите органи се справят с проблема, решила актрисата. Досега обаче е установено само, че номерът на изнудвача е регистриран в чужбина. Разследването е в ход.", "date": "2019.05.29", "title": " Изнудват Мерве Болуур"}
{"url": "https://trud.bg/%d0%b9%d0%be%d1%80%d0%b4%d0%b0%d0%bd%d0%ba%d0%b0-%d1%84%d0%b0%d0%bd%d0%b4%d1%8a%d0%ba%d0%be%d0%b2%d0%b0-%d0%bd%d0%b0%d0%bb%d0%be%d0%b6%d0%b5%d0%bd%d0%b0-%d0%b5-%d0%bc%d0%b0%d0%ba%d1%81%d0%b8%d0%bc/", "text": "109 хил. лв. са наложените санкции за незадоволително качество на ремонта на централната градска част. Това каза пред журналисти кметът на София Йорданка Фандъкова. „Приключи реконструкцията на етап 2 от цялостната реконструкция на Зона 2 в централната градска част. Това е един изключително тежък обект по няколко причини. Първо, защото представлява труден за изпълнение проект. И, второ, защото не включва само настилки – беше подменена 100-годишна канализация, бяха подменяни водопроводи, топлопроводи – т.е. това е координация на много хора, институции и структури“, обясни Фандъкова. Тя припомни, че изпълнението на проекта беше изпълнено с редица проблеми и предизвикателства. „Участниците в проекта са много и всеки от тях носи отговорност – проектанта, отговорната фирма, изпълнителите и всички, които от страна на Столична община отговаряха за този проект“, обясни кметът на София. Фандъкова се извини на гражданите за неудобствата, които възникнаха по време на изпълнение на проекта. „Изпълнението на този проект беше изключително необходимо за града. Вчера представители на надзора и на Дирекция „Транспортна инфраструктура“ проверяваха всички строително-ремонтни дейности по всички участъци от етап 2 – цялото протежение на ул. „Граф Игнатиев“, пл. Гарибалди“, пл. „Славейков“, градината на църквата „Св. Седмочисленици“, ул. „Солунска“. По всички тези обекти бяха констатирани и направени бележки от страна на надзора. Вчера задачата беше да се провери отстраняването на забележките и да получа становището на експертите за степента и качеството на изпълнение на целия този проект“, каза още тя. Фандъкова посочи, че комисията приема за завършени строителните дейности, но в отделни участъци констатира незадоволително качество. „Участъците са описани, изчислени са съответните санкции. Изчислените до момента неустойки за качество са в размер на 109 хил. лв., които всъщност са максималният размер на неустойки по договор за участъците, в които са констатирани проблеми“, каза тя. По думите й цялостната площ на зоната е малко над 40 дка, като констатирани недобре изпълнени дейности са на площ около 15 дка. „И точно в тези участъци е наложена максималната санкция от 5% от всяка дейност“, уточни Фандъкова. Тя посочи, че на места е допусната различна големина на фугите, както и недостатъчно фугирано. „Констатирано е и некачествено озеленяване на определени зони, както и недобре оформена и завършена настилка и недобре подредена настилка на някои от капаците на ревизионните шахти“, обясни Фандъкова. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.29", "title": " Йорданка Фандъкова: Наложена е максимална санкция заради качеството на ремонта на „Граф Игнатиев“"}
{"url": "https://trud.bg/ek-%d0%bf%d1%80%d0%b5%d0%bf%d0%be%d1%80%d1%8a%d1%87%d0%b0-%d0%b7%d0%b0%d0%bf%d0%be%d1%87%d0%b2%d0%b0%d0%bd%d0%b5%d1%82%d0%be-%d0%bd%d0%b0-%d0%bf%d1%80%d0%b5%d0%b3%d0%be%d0%b2%d0%be%d1%80%d0%b8-%d1%81/", "text": "ЕК препоръчва начало на преговори със Северна Македония и Албания за присъединяване към ЕС, съобщава агенция  . За да подкрепи продължаващата динамика на реформите, Комисията ще приложи засилен подход към преговорните глави относно съдебната система и основните права, правосъдието, свободата и сигурността в страната, се посочва в заключенията на ЕК.", "date": "2019.05.29", "title": " EK препоръча започването на преговори със Северна Македония и Албания за влизане в ЕС"}
{"url": "https://trud.bg/%d0%b0%d1%80%d0%b5%d1%81%d1%82%d1%83%d0%b2%d0%b0%d1%85%d0%b0-%d0%b4%d0%b8%d1%8f%d0%bd-%d0%b3%d0%b0%d0%b9%d1%82%d0%b0%d0%bd%d0%be%d0%b2-%d0%b7%d0%b0%d1%80%d0%b0%d0%b4%d0%b8-%d1%85%d1%83%d0%bb%d0%b8/", "text": "Арестуваха бургазлията Диян Гайтанов, по прякор Боксьора. Той е задържан на територията на Районното управление в Несебър, заради хулигански действия. За задържането му потвърдиха от полицията в Бургас. Срещу него има повдигнато обвинение по член 325 от Наказателния кодекс. Преди година Диян Гайтанов бе арестуван и срещу него бе повдигнато обвинение за принуда след употреба на сила над благоевградчанина Борислав Стоилков. Ден по-късно обаче съдът го освободи, тъй като нямало достатъчно събрани доказателства срещу него.", "date": "2019.05.29", "title": " Арестуваха Диян Гайтанов заради хулиганство"}
{"url": "https://trud.bg/%d0%b4%d0%be-100-%d0%bb%d0%b2-%d0%bd%d0%b0-%d0%b4%d0%b5%d0%bd-%d0%b8%d0%b7%d0%ba%d0%b0%d1%80%d0%b2%d0%b0%d1%82-%d0%b3%d1%8a%d0%b1%d0%b0%d1%80%d0%b8/", "text": "Смръчкулата е най-търсената Заради обилните дъждове, паднали през последните два месеца, гъбарите са доволни от реколтата на гъби в гората. Печурки с големи размери са израстнали в района на благоевградско. Тази пролет се берат предимно печурка, майска гъба и челядинка. Смръчкулата е най-търсената, но тя трудно се намира, манатарките също са сред предпочитаните, споделят гъбари. Много от тях казват, че брането на гъби подпомага семейния им бюджет, а не е просто хоби. Според изкупвачите в този сезон без проблем може да се изкарат около 70 до 100 лв. на ден надница, ако береш гъби неуморно. Цената на майската гъба за килограм в пунктовете е около 6 до 8 лева. Челядинката върви около 3-4 лева. Смръчкулата е най-търсената, но тя трудно се намира. Тя се търгува и най-скъпо, като нейната цена е около 25-30 лв. за кило. Манатарките се изкупуват по 6 лева. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.29", "title": " До 100 лв. на ден изкарват гъбари"}
{"url": "https://trud.bg/%d0%b1%d0%b5%d0%b7%d1%80%d0%b0%d0%b1%d0%be%d1%82%d0%b8%d1%86%d0%b0%d1%82%d0%b0-%d0%b2%d1%8a%d0%b2-%d0%b2%d0%b0%d1%80%d0%bd%d0%b0-%d0%bf%d0%b0%d0%b4%d0%bd%d0%b0-%d0%b4%d0%be-2/", "text": "Стотици оферти за сезонна работа в туризма се въртят в Бюрата по труда във Варненско. Търсенето на персонал започна още от март, а за април в сектора е имало 1515 свободни места – близо 2/3 от всички вакантни позиции за региона, сочат данни на Регионалната служба по заетостта /РСЗ/. Според тях за месец безработицата в областта е намаляла с половин процент до 3,3%, а във Варна до началото на май се е стопила до рекордните 2,1%. Въпреки че в региона за всяко обявено свободно място са се конкурирали по двама души, дефицитът на кадри за туризма е голям, особено за позиции, изискващи владеене на език или специална квалификация. Затова вносът на сезонни работници върви с пълна пара. „От началото на годината 425 работодатели са подали декларации при нас за наемане на 1851 работници, предимно от Украйна и Молдова. Отделно заявки се подават и в Агенцията по заетостта, а пикът предстои“, съобщи пред „Труд“ директорът на РСЗ Божидар Михайлов. Според него част от фирмите са се възползвали от спогодбата с Молдова за по-дълъг срок на договорите. Според Областната инспекция по труда още от ранна пролет във Варна и региона работа са започнали над 100 чужденци. Повечето са били наети от заведения за хранене, но има и договори в промишлените предприятия и в строителството, поясни Иван Иванов, шеф на ОИТ. Той допълни, че през лятото по традиция в курортите ще работят и ученици. Одобрените молби вече са над 120, като броят им ще се увеличи сериозно след края на учебната година за гимназистите. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.29", "title": " Безработицата във Варна падна до 2%\t"}
{"url": "https://trud.bg/%d0%b7%d0%b0%d1%81%d1%82%d1%80%d0%b0%d1%85%d0%be%d0%b2%d0%b0%d1%82%d0%b5%d0%bb%d0%b8-%d0%bf%d0%bb%d0%b0%d1%89%d0%b0%d0%bb%d0%b8-3-%d0%bc%d0%bb%d0%bd-%d0%bb%d0%b5%d0%b2%d0%b0-%d0%bd%d0%b0-%d0%b4%d0%b5/", "text": "3,1 млн. лева на ден са плащали застрахователите у нас през 2018 г. за обезщетения. Това съобщиха от браншовата асоциация. С резервите, които браншът е заделил, а те наброяват 360 млн. лв. само за събития по „Гражданска отговорност“, сумата ще нарастне до 6 млн. лв. Застрахователите алармираха, че са на загуба от задължителната застраховка „Гражданска отговорност“ с 212 млн. лв. Освен промяната в резервите на застрахователите, е повлиял и ръстът на сумата за платени обезщетения с цели 25% до 514 млн. лв. през изминалата година. От Асоциацията съобщиха и, че през 2018 г. са се увеличили приходите от премии по полици с 42% до 936 млн. лв. Една от причините е, че клиентите на фалиралия кипърски застраховател „Олимпик“ са се преместили към местните дружества. За дългоочакваната система „бонус-малус“ стана ясно, че Комисията за финансов надзор (КФН) продължава работата си в рамките на работна група с експерти от министерства, които ще представят готови варианти през септември. „Кoмисията работи по нов вариант на системата, но ние все още не сме го виждали“, коментира Светла Несторова, председател на Асоциацията на застрахователите. Застрахователите се оплакаха, че хаосът с изплащането на неимуществени обезщетения при смърт на близък на пътя по застраховка „Гражданска отговорност“ продължава въпреки промените в закона преди половин година. Съдебни решения постановяват застрахователи да плащат над сумата 5 хил. лв., записано в Кодекса за застраховането. Има случаи, в които роднини извън най-близкия кръг са осъдили застрахователни компании за суми от 20 хил., 50 хил. и дори 100 хил. лв.  ", "date": "2019.05.29", "title": " Застрахователи плащали 3 млн. лева на ден обезщетения"}
{"url": "https://trud.bg/%d0%be%d0%b1%d0%b8%d0%b4%d0%b8%d1%85%d0%b0-%d0%bd%d0%b0%d0%b4%d0%b0%d0%bb-%d0%b7%d0%b0%d1%80%d0%b0%d0%b4%d0%b8-%d1%84%d0%b5%d0%b4%d0%b5%d1%80%d0%b5%d1%80/", "text": "Рафаел Надал може да е 11-кратен шампион на Ролан Гарос, но това не се оказа достатъчно, за да си спечели място на централния корт „Филип Шатрие“. Вместо това испанецът бе пратен на „Сюзан Ленглен“ и то по обяд.  „Харесвам Ролан Гарос, а центалният корт тук е най-важният в кариерата ми – намуси се Матадора, след като разби с 6:1, 6:2, 6:4 германеца Яник Маден.  Федерер, който в продължение на 3 години не игра в Париж, получи място на „Филип Шатрие“ за мача си от втория кръг с Оскар Оте (Германия).", "date": "2019.05.29", "title": " Обидиха Надал заради Федерер"}
{"url": "https://trud.bg/%d1%84%d0%b5%d1%82%d0%b5%d0%bb-%d1%81%d0%b5-%d0%be%d1%82%d1%82%d0%b5%d0%b3%d0%bb%d1%8f-%d0%be%d1%82-%d1%84%d0%be%d1%80%d0%bc%d1%83%d0%bb%d0%b0-1/", "text": "Себастиан Фетел бил толкова разочарован от слабото си представяне от началото на сезона във Формула 1, че обмислял да сложи край на кариерата си след края на сезона. Такива били слуховете в гаражите в Монако след състезанието миналия уикенд, твърди британският експерт Джо Сауард.  „След четирите световни титли с „Ред Бул“ той се опита да пренесе успеха и във „Ферари“, но това така и не му се отдаде – смята Сауард. – А пристигането на Шарл Льоклер го постави под напрежение. Очевидно съотборникът му е много по-млад и с по-голям потенциал за развитие.“", "date": "2019.05.29", "title": " Фетел се оттегля от Формула 1?"}
{"url": "https://trud.bg/%d1%80%d0%b5%d0%bc%d0%be%d0%bd%d1%82%d0%b8%d1%80%d0%b0%d1%82-%d0%b3%d0%bb%d0%b0%d0%b2%d0%bd%d0%b8%d1%8f-%d0%b1%d1%83%d1%80%d0%b5%d0%b2%d0%b0%d1%80%d0%b4-%d0%b2-%d0%b4%d0%b5%d0%b2%d0%bd%d1%8f-%d1%81/", "text": "Най-големият булевард в Девня – „Съединение“, ще бъде ремонтиран основно с 1,2 млн. лв., отпуснати безвъзмездно по ОП „Развитие на селските райони“. Това съобщиха от общинската администрация, след като кметът Свилен Шитов подписа договора за финансирането в ДФ „Земеделие“. Булевард „Съединение“ свързва всички квартали в Долината на химията. Със средствата трасето ще бъде преасфалтирано, ще бъдат подменени тротоарите и отводнителната система. Реконструкцията ще започне от кв. „Повеляново“, след като бъде обявена обществена поръчка и бъде избран изпълнител, уточниха от кметството. Срокът за реализация на проекта е 3 години. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.29", "title": " Ремонтират главния буревард в Девня с европари"}
{"url": "https://trud.bg/%d0%b4%d0%b6%d0%be%d1%88%d1%83%d0%b0-%d0%bf%d0%b0%d0%ba-%d0%be%d0%bf%d1%80%d1%8f-%d0%b4%d0%be-%d0%ba%d0%be%d0%b1%d1%80%d0%b0%d1%82%d0%b0/", "text": "Антъни Джошуа ще брани четирите си титли в тежката категория на профи бокса срещу Анди Руис-младши (САЩ) в Ню Йорк този уикенд. Но британецът явно се смята за сигурен победител, тъй като вече крои планове за следващите си срещи. А в плановете му отново се завърна Кубрат Пулев. Причината е пропадането на варианта за обединителен мач с шампиона на Световния боксов съвет (WBC) Дионтей Уайлдър, който държи единствения останал пояс.  „Ако Джошуа победи Руис, ще има нужда от още един съперник до края на годината – пише британският „Мирър“. – Но той може да бъде задължен да се бие с Кубрат Пулев, който е задължителен претендент на Международната боксова федерация (IBF). Българинът трябваше да се изправи срещу Джошуа през 2017-а, но се оттегли от мача заради контузия. Сега той е начело на опашката“  Вчера Кобрата се изкачи с още едно място в ранглистата при най-тежките и вече е 7-и, след като изпревари новозеландеца Джоузеф Паркър.  Друг от вариантите пред Ей Джей е бой със стария му враг Дилиън Уайт. Роденият в Ямайка, Уайт обаче има вариант за бой с бившия шампион Тайсън Фюри за претендентското място на WBC.  Уайлдър пък обяви, че ще се бие отново с кубинеца Луис Ортис, когото нокаутира миналата година.", "date": "2019.05.29", "title": " Джошуа пак опря до Кобрата"}
{"url": "https://trud.bg/%d0%b7%d0%b0%d0%b4%d1%8a%d0%bb%d0%b6%d0%b8%d1%82%d0%b5%d0%bb%d0%bd%d0%b0-%d0%bf%d0%be%d0%bb%d0%b8%d1%86%d0%b0-%d0%b7%d0%b0-%d1%81%d1%83%d0%b1%d1%81%d0%b8%d0%b4%d0%b8%d1%80%d0%b0%d0%bd%d0%b8-%d0%bf/", "text": "Съдии отсъждат десет пъти по-високи суми от тавана за неимуществени вреди Вариантите за „бонус – малус” готови през септември, съобщиха от Комисията за финансов надзор Задължителна полица за субсидирани площи, които у нас наброяват 35 милиона декара, да въведе държавата, предложиха от Асоциацията на застрахователите. „Делът на земеделското застраховане е много нисък”, съобщи Юри Копач, член на УС на асоциацията. По думите му, от целия премиен приход от застраховки в размер на 2 млрд. лв., едва 16 млн. лв. са на земеделските площи. В същото време застрахователите са изплатили към бранша обезщетения в размер на 15 млн. лв. „Не е свикана работна група, която да разгледа проектозакона за градушките”, допълни още той. От гилдията считат, че тези полици не могат да са основен източник за финансиране, защото такава европейска практика няма. И предлагат да се изгради цялостна стратегия за развитието и опазването на земеделието. За дългоочакваната система „бонус-малус” стана ясно, че Комисията за финансов надзор (КФН) продължава работата си в рамките на работна група с експерти от министерства, които ще представят готови варианти през септември. „Кoмисията работи по нов вариант, който ние все още не сме виждали”, коментира Светла Несторова, председател на Асоциацията на застрахователите. Застрахователите се оплакаха, че хаосът с изплащането на неимуществени обезщетения при смърт на близък на пътя по застраховка „Гражданска отговорност” продължава, въпреки промените в закона преди половин година. Съдебни решения постановяват застрахователи да плащат над сумата 5 хил. лв., записана в Кодекса за застраховането. Има случаи, в които роднини, извън най-близкия кръг, са осъдили застрахователни компании за суми от 20 хил., 50 хил. и дори 100 хил. лв. Константин Велев, член на УС на асоциацията и изпълнителен директор в „Армеец”, коментира, че тази практика на съдилищата да изплащат суми, надхвърлящи 5000 лв., означава, че няма достатъчен напредък в законовата практика за неимуществените обезщетения.", "date": "2019.05.29", "title": " Задължителна полица за субсидирани площи\t"}
{"url": "https://trud.bg/%d0%bb%d1%8e%d0%b1%d0%ba%d0%be-%d1%81-%d1%84%d1%83%d0%bd%d0%ba%d1%86%d0%b8%d0%b8%d1%82%d0%b5-%d0%bd%d0%b0-%d1%81%d1%8a%d1%80-%d0%b0%d0%bb%d0%b5%d0%ba%d1%81-%d0%b2-%d1%86%d1%81%d0%ba%d0%b0/", "text": "Сезонът в Първа лига приключи, но в ЦСКА усърдно вече работят по подготовката за новата кампания. Напук на видимо лошо режисираната суматоха по оста София – Варна – Разград, „червените“ осъществяват трансфер след трансфер. През настоящата седмица столичният гранд вече представи Тони Уот, Диего Фабрини и Денис Давидов, а в сряда и Петър Занев. Опитният бранител идва като свободен агент, след като през последните 6 години се подвизава в руската Висша лига. Бившият капитан на „Амкар“ и „Енисей“ парафира официално, след като водеше тренировъчен процес с отбора от април насам. А в „Борисовата градина“ се очакват още две познати имена – Густаво Кулма и екснаставника на тима Стамен Белчев. Колумбиецът вече има един престой при „червените“ в периода 2016/2018 година, когато записа 47 мача във всички турнири. И той, подобно на Занев, ще бъде привлечен без трансферна сума. Офанзивният играч е сочен за заместник на Едвин Джеси, който се очаква да бъде продаден през лятото. Далеч по-интересно обаче е завръщането на Белчев. Талантливият треньор работи в „Арда“, но сега трябва да подсили треньорския щаб на „червените“. По този начин ще падне и въпросителната около очаквания нов наставник на тима. Опитният тактик – бившият европейски клубен шампион Любко Петрович ще има функциите на Сър Алекс Фъргюсън и ще наставлява от високо, докато на терен Белчев и Добри Митов ще имат задачата да провеждат тренировъчния процес.  Феновете на „червените“ имаха още поводи за оптимизъм в средата на седмицата – ЦСКА представи и трети проект за нов стадион. На сайта на клуба бяха публикувани идейните предложения как да изглежда „червеното“ бижу. На снимките проектът „DESET architects“ е стадион с капацитет от близо 28 000 души. В него са намерени и решения за паркингите и прилежащата инфраструктура, която да не оказва влияние върху функционирането на алейната мрежа на парка. Проектът дава конкретни отговори на дискусиите след публичното обявяване на идеята за нова арена на ЦСКА, която ще бъде най-модерната в България.", "date": "2019.05.29", "title": " Любко с функциите на Сър Алекс в ЦСКА"}
{"url": "https://trud.bg/%d0%b8%d0%b7%d0%b4%d0%b8%d0%b3%d0%bd%d0%b0%d1%85%d0%b0-%d0%bf%d0%b0%d0%bc%d0%b5%d1%82%d0%bd%d0%b8%d0%ba-%d0%bd%d0%b0-%d0%b0%d1%82%d0%b0%d0%bd%d0%b0%d1%81-%d0%b1%d1%83%d1%80%d0%be%d0%b2-%d0%b2-%d0%b3/", "text": "Навръх празника на Горна Оряховица ден на площад „Георги Измирлиев“ тържествено бе открит паметник на Атанас Буров. Това е и първият паметник в цял ръст на политика, дипломат и банкер в родния му град и вторият в страната след София. До днес името на Буров носеха единствено площадът пред Автогарата и Професионалната гимназия по лека промишленост и икономика. С вдигането на паметника горнооряховчани вече има къде да почитат достойно бележития си съгражданин. На 4 март 2013 г. бе учреден Инициативен комитет, чиито членове са убедени, че съхраняването на историческата памет е отправната точка за формирането на нови ценности. Комитетът поде кампания за набиране на средства, която бе подкрепена от общественици, бизнесмени, от родолюбиви горнооряховчани. Общинските съветници в Горна Оряховица пък се съгласиха паметникът да бъде поставен в зелената площ между Киното и църквата „Успение Богородично“ в центъра на града. Изграденият постамент е облицован с гранит, върху който бронзовата фигура на банкера е разположена в цял ръст. Автор на фигурата е скулпторът Борис Борисов. Арх. Драгомир Йосифов е ръководител на екипа, работил за реализирането на проекта, който бе безвъзмездно дарен. Осветлението на паметника е изградено също безвъзмездно от фирма „ХИТ“ ООД. Паметникът бе открит от инж. Добромир Добрев – кмет на община Горна Оряховица, адвокат Митко Минев – член на Инициативния комитет и скулпторът Борис Борисов. Редно е да припомним, че Буров е име, което бележи цяла епоха. Той е познат като банкера Буров, но на политическата сцена се налага като един от великите български общественици и държавници. До последния си дъх остава отдаден на България, припомни кметът инж. Добромир Добрев, който е и председател на Инициативния комитет. Днес сторваме поклон пред паметта му с мисълта, че сме направили необходимото името му да продължи да живее. Съградихме паметник, който да накара всеки минал покрай него, да се замисли какво може да стори за хората до себе си, за страната си, за общото добруване. Радвам се, че от днес Атанас Буров ще бъде с нас, жителите на Горна Оряховица, тук, на обновения площад. Присъствието му ще ни кара да бъдем по-добри и да гледаме с оптимизъм в бъдещето. Благодаря на Инициативния комитет и на всички дарители, каза още инж. Добрев. За мястото на Атанас Буров в българската история припомниха също Атанас Петров – председател на НЧ „Напредък 1869“ и член на Инициативния комитет, родственикът на Буров Николай Увалиев и историкът доц. Жоро Цветков. „Наш дълг е да си припомняме казаното от Атанас Буров, да го преосмисляме и да му даваме живот. Трябва да възпитаме децата на България в свещена омраза против лъжата и безчестието. Само върху тази здрава основа ще изградим бъдещето на България“. „Не се насажда родолюбие и сцепление в един народ, ако не се култивира у него съзнанието на общността и ценността на неговото битие. Не се подготвя едно добро бъдеще, като на едро се отрича миналото“, припомниха си някои от вечните цитати на Атанас Буров на днешната церемония. Венци и цветя бяха поднесени от кмета инж. Добромир Добрев, Даниел Костадинов – председател на Общинския съвет в Горна Оряховица, от Инициативния комитет, от Фондация „Атанас Буров“, от ПГЛПИ „Атанас Буров“, от организации и граждани. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.29", "title": " Издигнаха паметник на Атанас Буров в Горна Оряховица"}
{"url": "https://trud.bg/%d0%bc%d0%b0%d1%8f-%d0%bc%d0%b0%d0%bd%d0%be%d0%bb%d0%be%d0%b2%d0%b0-%d0%bd%d1%8f%d0%bc%d0%b0%d0%bc-%d1%82%d0%b0%d0%ba%d0%be%d0%b2%d0%b0-%d1%80%d0%b5%d1%88%d0%b5%d0%bd%d0%b8%d0%b5-%d0%b2-%d0%bc%d0%be/", "text": "Обмислям своите стъпки като омбудсман, бих започнала да обмислям друго, ако се убедя окончателно, че усилията ми, тези на екипа ми и на гражданското общество не дават резултат. Това каза пред   Мая Манолова в отговор на въпрос дали обмисля да се занимава отново с партийна работа. Тя даде пример, че в дискусията за Топлофикация е нямало представители на Столична община. „Те имат време за всичко друго, но не и за това какво плащат гражданите“, добави тя. „Ако реша да се кандидатирам за друга публична позиция, това няма как да остане държавна тайна, кабинетен сговор и по тъмна доба… Ако реша да участвам в състезание, ще го обява публично и абсолютно прозрачно. Нямам такова решение в момента – да се върна в партийната работа“, заяви още Мая Манолова. Тя добави и че няма нужда всеки път да я свързват с всяко място в политиката, което предстои да се оваканти. „Едно е ясно, че на каквато и позиция да съм, със сигурност на първо място ще бъдат проблемите и правата на гражданите. Това ще е първият ми приоритет независимо дали ще се върна в адвокатската си кантора, или ще се занимавам с друга публична позиция“, каза омбудсманът. Манолова коментира и ниската избирателна активност, която, по думите й, показва голям разрив между политиците и гражданите. „При 51 и повече процента активност в Европа нашите 30 и малко показват, че е налице огромна пропаст между гражданите и партиите. Хората не очакват да бъдат представлявани от партиите, които предлагаха своите оферти на тези избори. Това е драстична разлика, която не е от вчера, но сега стана по-видима от всеки друг път и няма как да си затворим очите“, каза още омбудсманът. Манолова добави, че това показва липса на доверие в държавата, в институциите и в политическите партии. „Казвам го с неудобство, защото и аз представлявам държавна институция&amp“, коментира още обмудсманът. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.29", "title": " Мая Манолова: Нямам такова решение в момента – да се върна в партийната работа"}
{"url": "https://trud.bg/%d0%be%d1%82%d0%bf%d1%83%d1%81%d0%ba%d0%b0%d1%82-%d0%b4%d0%be-7-%d0%bc%d0%bb%d0%bd-%d0%bb%d0%b2-%d0%b5%d0%b2%d1%82%d0%b8%d0%bd-%d0%ba%d1%80%d0%b5%d0%b4%d0%b8%d1%82/", "text": "От 1,7 млн. лв. до 7 млн. лв. кредити могат да получат високотехнологични компании чрез Фонда за рисков капитал. Средствата са осигурени от ОП “Иновации и конкурентноспособност”. Днес бе подписан договора с финансовия посредник “Морнингсайд Хил” ООД, чрез който ще бъдат опускани средствата. В него ключови фигури са Павел Велков, Делян Ганев, Тодор Мутафчийски и Екатерина Велкова. Избраният посредник ще управлява фонд от 67 млн. лв., от които 47.1 млн. лв. са публични средства, а останалите ще привлечено частно съфинансиране. Фонд мениджърът ще оказва и стратегическа подкрепа за достъп до нови пазари и експертиза, чрез подобрение на корпоративното управление и цялостния капацитет.", "date": "2019.05.29", "title": " Отпускат до 7 млн. лв. евтин кредит"}
{"url": "https://trud.bg/870-%d1%82%d0%b0%d0%bb%d0%b0%d0%bd%d1%82%d0%bb%d0%b8%d0%b2%d0%b8-%d0%b4%d0%b5%d1%86%d0%b0-%d1%81%d0%b5-%d1%81%d1%8a%d0%b1%d0%b8%d1%80%d0%b0%d1%82-%d0%b2-%d0%b1%d0%b5%d1%80%d0%ba%d0%be%d0%b2%d0%b8/", "text": "В четвъртък в Берковица се открива 27-ия международен детски фестивал на изкуствата „Лачени обувки”. На сцените в предбалканския град над 870 деца от България и чужбина ще  покажат дарбите си  на певци, музиканти, танцьори и актьори. Журита от изявени професионалисти ще отличат най-добре представилите се момчета и момичета. За участниците във фестивала е подготвена и развлекателна програма с разходки по планинските пътеки, разглеждане на забележителностите в района, киноложка изложба и риболов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.29", "title": " 870 талантливи деца се събират в Берковица"}
{"url": "https://trud.bg/%d1%81%d0%bf%d0%b8%d0%bf%d0%b0%d1%85%d0%b0-11-%d0%bd%d0%b5%d0%bb%d0%b5%d0%b3%d0%b0%d0%bb%d0%bd%d0%b8-%d0%bc%d0%b8%d0%b3%d1%80%d0%b0%d0%bd%d1%82%d0%b8-%d0%b8-%d1%82%d1%80%d0%b0%d1%84%d0%b8%d0%ba%d0%b0/", "text": "Единайсет нелегални мигранти и трафикант са задържани от полицията след преследване край Солун, съобщи гръцката телевизия Скай. Петдесет и седем годишен гръцки гражданин е отказал да се подчини на полицейски сигнал да спре управлявания от него видимо претоварен автомобил. Той е увеличил скоростта си и се е опитал да избяга, но колата му е катастрофирала в тротоара, без от това да пострада никой. Той е бил заловен от полицията, а в превозното средство са установени единайсет нелегални мигранти. Срещу водача е образувана преписка за незаконен превоз на чужденци във вътрешността на страната. Полицията е установила още, че той не разполага с шофьорска книжка. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.29", "title": " Спипаха 11 нелегални мигранти и трафикант след преследване край Солун"}
