{"url": "https://trud.bg/%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%b1%d0%be%d1%80%d0%b8%d1%81%d0%be%d0%b2-%d0%b2%d0%b8%d0%bd%d0%b0%d0%b3%d0%b8-%d1%81%d1%8a%d0%bc-%d1%89%d0%b0%d1%81%d1%82%d0%bb%d0%b8%d0%b2/", "text": "Винаги съм щастлив, когато има добри данни за българската икономика, написа премиерът Бойко Борисов в профила си във фейсбук. Министър-председателят пише още, че спрямо октомври 2018 г. НСИ – Национален статистически институт отчита:  • Строителната продукция се увеличава с 3.1%;  • Оборотът в търговията на дребно нараства с 1.2%;  • Промишленото производство регистрира ръст от 1.7%; АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.12.09", "title": " Премиерът Борисов: Винаги съм щастлив, когато има добри данни за българската икономика"}
{"url": "https://trud.bg/%d0%bc%d0%b5%d1%81%d0%b8-%d0%b0%d1%83%d1%82-%d0%b7%d0%b0-%d0%b8%d0%bd%d1%82%d0%b5%d1%80-%d0%b1%d0%b0%d1%80%d1%81%d0%b5%d0%bb%d0%be%d0%bd%d0%b0/", "text": "Лионел Меси остана извън състава на „Барселона“ за гостуването на „Интер“ в последния мач на тима от груповата фаза на Шампионската лига. Според пресата в Испания аржентинецът е получил почивка. Същото важи за Серхи Роберто и Жерар Пике. Наставникът на каталунците Ернесто Валверде не може да разчита още на контузените Осман Дембеле, Нелсон Семедо, Жорди Алба и Артур Мело. Домакините се нуждаят от задължителна победа, за да са сигурни за 1/8-финалите. В другия мач „Борусия“ (Дортмунд) приема „Славия“ (Прага). Испанците единствени са си гарантирали излизане от групата, докато „нерадзурите“ и „жълто-черните“ са с по 7 точки, но „Интер“ има по-добри показатели в директните срещи.  „Важно е да се класираме за следващата фаза – призна Антонио Конте преди срещата. – Бяхме наясно, че ще е трудно още при тегленето на жребия. Мачове като този ни помага да израстваме. Наясно съм, че ще има напрежение, ентусиазъм, но трябва да се справим.“  На свой ред бившият селекционер на Италия също има кадрови проблеми. „Нерадзурите“ ще трябва да се справят с тежката задача на „Джузепе Меаца“ без голяма част от новите попълнения – Стефано Сенси, Николо Барела, Алексис Санчес, а също и Роберто Галярдини.  Освен сблъсъка на терена, двата клуба се изправят един срещу друг и на трансферния пазар, разкри „Мундо Депортиво“. От известно време „Интер“ проучва възможностите за привличане на Артуро Видал от каталунците, а на свой ред испанският колос си е харесал Лаутаро Мартинес от италианците.", "date": "2019.12.09", "title": " Меси аут за „Интер“ – „Барселона“"}
{"url": "https://trud.bg/%d0%b3%d0%b0%d1%82%d1%83%d0%b7%d0%be-%d0%b5-%d0%bd%d0%be%d0%b2%d0%b8%d1%8f%d1%82-%d1%82%d1%80%d0%b5%d0%bd%d1%8c%d0%be%d1%80-%d0%bd%d0%b0-%d0%bd%d0%b0%d0%bf%d0%be%d0%bb%d0%b8/", "text": "Дженаро Гатузо е новият треньор на „Наполи“. Новината разкри италианският портал „КалчоНаполи“. Темпераментният специалист ще замени своя колега и добър приятел Карло Анчелоти в деня след двубоя „Наполи“ – „Гент“. Това означава, че Гатузо ще дебютира за „небесносините“ още през уикенда срещу „Парма“. Според информацията, агентът Жорже Мендеш е посредникът, уреждащ раздялата между двете страни. Според други източници на Апенините, Гатузо със сигурност ще има работа от сряда, без значение какво се случи в Неапол във вторник. „Наполи“ се нуждае от успех, за да продължи на 1/8-финалите в Шампионската лига. В момента тимът се намира в умопомрачителна серия от 9 поредни мача без успех във всички турнири. Бившият отбор на Диего Марадона се смъкна до 7-то място в Серия А.  В очертаващия се като последен мач начело на „Наполи“, настоящият треньор Карло Анчелоти няма да разполага с тарана Аркадиуш Милик. Под въпрос е Никола Максимович, който е със здравословен проблем. Индивидуално пък продължават да тренират Алан и Лоренцо Тонели.  В другата среща „Залцбург“ приема „Ливърпул“, но австрийците изостават на 2 точки от италианския съперник преди последния ден от груповата фаза.", "date": "2019.12.09", "title": " Гатузо е новият треньор на „Наполи“"}
{"url": "https://trud.bg/%d0%ba%d0%be%d0%bb%d0%b5%d0%b4%d0%bd%d0%b8-%d0%ba%d0%be%d0%bd%d1%86%d0%b5%d1%80%d1%82%d0%b8-%d0%b2-%d1%82%d1%8a%d1%80%d0%b3%d0%be%d0%b2%d0%b8%d1%89%d0%b5/", "text": "Два празнични концерта с участието на общински музикални състави ще се състоят тази седмица в Търговище, информираха от кметството в Търговище. Във вторник, от 18 часа, в читалище „Напредък – 1864“, ще се състои съвместна изява на формации от Търговище и Шумен. Участват Духовият оркестър при Община Търговище, хор „Родна песен“ към местното читалище, хор „Родни звуци“ при читалище „Добри Войников – 1856” в Шумен и Градският духов оркестър „Михаил Биков” при читалище „Стилиян Чилингиров – 1963”, също от  Шумен. Диригентите Красимира Коларова и Христо Атанасов са подготвили разнообразен репертоар от коледни произведения. Солист ще бъде оперната певица Валерия Пейчева. Концертът е част от коледния афиш и в Шумен, където ще зарадва публиката на 13 декември, петък, от сцената на Драматично-куклен театър „Сава Доброплодни”. На 12 декември е концертът под наслов „Да посрещнем Коледа с песен“ на Женски хор „Златна лира“ при Община Търговище, с диригент Илиана Иванова. Началото е в 18.15 часа в кафе-театъра на читалището. Солисти са сопраните Теодора Лавдинова и Десислава Василева. Солово изпълнение на пиано ще представи Славея Стоичкова, 9 клас във II СУ „Проф. Никола Маринов“. Детската фолклорна група към II СУ, с ръководител Камелия Тодорова, ще изпълни традиционни коледарски песни, а гост-изпълнител ще бъде певицата Събина Донева, съобщават от общинската администрация в Търговище. „Златна лира“ ще представи коледния си репертоар и в Градската художествена галерия във Варна на 14 декември, събота. Тогава хористите ще изнесат съвместен концерт с Детски хор „Добри Христов“ при Общински детски комплекс – Варна.", "date": "2019.12.09", "title": " Коледни концерти в Търговище"}
{"url": "https://trud.bg/%d0%b1%d0%be%d1%80%d0%b8%d1%81%d0%be%d0%b2-%d0%b8-%d0%b7%d0%b0%d0%b5%d0%b2-%d1%81%d0%b5-%d0%ba%d0%b0%d1%87%d0%b8%d1%85%d0%b0-%d0%bd%d0%b0-%d0%b0%d0%bc%d0%b5%d1%80%d0%b8%d0%ba%d0%b0%d0%bd%d1%81%d0%ba/", "text": "Националната сигурност и отбрана на България са гарантирани само в рамките на колективната отбрана на НАТО. Това заяви министър-председателят Бойко Борисов на борда на американския самолетоносач „Хари С. Труман”, където заедно с ръководената от него делегация участва в опознавателна обиколка в рамките на НАТО. Заедно с българския премиер на самолетоносача на ВМС на САЩ бяха вицепремиерът и министър на отбраната Красимир Каракачанов, началникът на отбраната генерал Андрей Боцев, командирът на ВМС контраадмирал Кирил Михайлов и командирът на ВВС генерал-майор Цанко Стойков, съобщиха от правителствения пресценър. „Високо оценявам Вашия принос за запазване значимостта на трансатлантическата връзка и успешното изпълнение на мисиите на Алианса“, отбеляза премиерът Борисов по време на опознавателната си обиколка на самолетоносача на ВМС на САЩ „Хари Труман“. Той изтъкна, че страната ни разглежда участието си в мисии и операции на НАТО като основен приоритет и възнамерява да запази ангажимента и приноса си към тях. „България ще продължи да оказва подкрепа на усилията на Алианса към постигане на световен мир и сигурност“, категоричен беше премиерът Борисов. Той акцентира и върху отличното сътрудничество между България и САЩ в редица сфери, което е от огромно значение на фона на предизвикателствата пред международната среда. „Заедно сме по-силни във всички области – ние сме съюзници в НАТО, партньори в областта на отбраната, партньори в енергетиката, партньори в бизнеса и много повече. По вода и по суша, ние сме силни заедно,“ заяви американският посланик в България Херо Мустафа. На борда на самолетоносача „Хари С. Труман“ премиерът Борисов и ръководената от него делегация бяха заедно с делегация от Република Северна Македония и с представители на посолствата на САЩ в София и Скопие. Делегацията на Република Северна Македония включваше премиера Зоран Заев, председателя на парламента Талат Джафери, вицепремиера и министър на отбраната Радмила Шекеринска и началника на отбраната генерал-лейтенант Васко Гюрчиновски. Адмиралът от ВМС на САЩ Джеймс Гордън Фогго III, командир на Военноморските сили на Съединените щати в Европа и Африка и командир на Съюзническото командване на силите в Неапол, приветства делегациите на борда на самолетоносача „Хари С. Труман“. „Хари С. Труман“ е осмият самолетоносач от клас „Нимиц“ на ВМС на САЩ, кръстен на 33-ия президент на Съединените щати Хари С. Труман. Понастоящем американският самолетоносач „Хари С. Труман“ е в зоната на отговорност на Шести американски флот.", "date": "2019.12.09", "title": " Борисов и Заев се качиха на американски самолетоносач (СНИМКИ и ВИДЕО)"}
{"url": "https://trud.bg/%d0%bf%d1%80%d0%be%d1%84-%d0%b1%d1%80%d1%8a%d0%bd%d0%b7%d0%be%d0%b2-%d0%b7%d0%b0-%d0%bf%d0%be%d1%81%d0%bb%d0%b5%d0%b4%d0%bd%d0%b8%d1%82%d0%b5-%d0%bf%d0%b5%d1%82-%d0%b4%d0%bd%d0%b8-%d0%bd%d0%b5/", "text": "„Много пъти обяснихме, че нормата не е часова, а е за денонощие. За последните 5 дни нито един път не е имало 5 или 20 пъти замърсяване над нормата, както се твърди. Не е имало и 3 пъти над нормата”. Това обяви пред   директорът на Националния институт по метеорология и хидрология проф. Христомир Брънзов относно замърсяването на въздуха в София. „Исках да изясним, че се създава излишна паника сред хората с тези данни. Такова нещо няма, вижда се”, смята той. Брънзов представи данни от изпълнителната агенция за неделния ден – ежечасните измервания на концентрацията на прах в кварталите „Павлово” и „Надежда”. „Павлово” е един от високите квартали на София и там след изгрева температурната инверсия се разруши. Замърсяването спадна от 250 микрограма на 20. В другия квартал – „Надежда”, който е по-ниско, инверсията съвсем слабо се разруши и стойностите спаднаха до 50 микрограма, след това се вдигнаха. Това илюстрира факта, че София е в едно котловинно поле и поне 50 дни в годината има температурни инверсии, които продължават по няколко дни”, обясни той. „Каквото и да се направи. Да спрем изобщо транспорта, да изгасим всички печки в София, самият прах, който е натрупан, отново ще доведе до замърсяване. Този, който казва, че ще направи въздуха на София чист винаги, откровено ни лъже. Това няма как да се случи”, категоричен е директорът на НИМХ. „При всички случаи не трябва да се предаваме. Трябва да се опитаме да намалим емисиите, за да стане въздуха поне малко по-чист. Проведохме едногодишен експеримент, като изследвахме състава на фините прахови частици. Предварителните резултати са, че голямо влияние има вдигането на праха, който го има в града. Отделно са изследвани процента на замърсяване от автомобили и битово горене, както и от външни източници. Почти сме готови с едно истинско изследване”, заяви той. Брънзов обясни и, че уредите за измерване на прахови частици във въздуха, които масово се използват от гражданите, са ненадеждни. „Тези уреди бяха поставени паралелно до сензорите на Изпълнителната агенция по околна среда и водите и една година бяха правени паралелни изследвания. Резултатите показаха, че има отклонение до 200 микрограма, при норма 50. Това доста ни смути. Опитахме се да търсим някакви връзки. Производителят твърди, че тези сензори работят до 70% влага на въздуха. При мъгла влажността е почти 100%. Опитахме да направим корекция, но грешката е в конструкцията на прибора”, каза още той. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.12.09", "title": " Проф. Брънзов: За последните пет дни не е имало 5 или 20 пъти замърсяване на въздуха над нормата"}
{"url": "https://trud.bg/%d0%bc%d0%b5%d0%b4%d0%b2%d0%b5%d0%b4%d0%b5%d0%b2-%d0%b8%d0%bc%d0%b0%d0%bc%d0%b5-%d0%bf%d1%80%d0%be%d0%b1%d0%bb%d0%b5%d0%bc%d0%b8-%d1%81-%d0%b4%d0%be%d0%bf%d0%b8%d0%bd%d0%b3%d0%b0-%d0%bd%d0%be-%d1%82/", "text": "Русия на всяка цена трябва да обжалва наказанието на Световната антидопингова агенция (WADA), обяви министър-председателят на страната Дмитрий Медведев. „Мисля, че организациите, които отговарят за това – имам предвид руските организации, в чиято компетентност са всички тези въпроси, ще трябва да обмислят обжалване“, подчерта Медведев. Спортистите на Русия   да участват в значими международни състезания – включително олимпийски игри и световни първенство – през следващите 4 години. Решението е свързано с отнемането на лиценза на Руската антидопингова агенция заради системни нарушения на правилата за забранени медикаменти. В същото време Медведев призна, че в руския спорт има проблеми с допинга и това е „невъзможно да се отрече“.", "date": "2019.12.09", "title": " Медведев: Имаме проблеми с допинга, но трябва да обжалваме наказанието"}
{"url": "https://trud.bg/%d0%b7%d0%b0%d0%ba%d1%80%d0%b8%d0%b2%d0%b0%d1%82-%d0%b4%d0%be%d0%bc-%d0%bc%d0%b0%d0%b9%d0%ba%d0%b0-%d0%b8-%d0%b4%d0%b5%d1%82%d0%b5-%d0%b2%d1%8a%d0%b2-%d0%b2%d0%b8%d0%b4%d0%b8%d0%bd/", "text": "С постановление на Министерски съвет от началото на следващата година се закрива Дома за медико-социални грижи за деца във Видин. На негово място ще бъде открит Център за комплексно обслужване на деца с увреждания и хронични заболявания. На практика домът във Видин не функционира от месеци. Към средата на тази година там е имало само едно дете, но за него е осигурена семейна среда и също е изведено от Дома. От юли не са настанявани деца. В центъра за комплексно обслужване за деца с увреждания и хронични заболявания, който ще работи на мястото на Дома, ще бъде осигурена подкрепа за повече от 470 деца от областта на възраст до 16 години, които са с над 50% увреждания. Някои от тях и досега са получавали ежедневна рехабилитация и физиотерапия, логопедични и психологични услуги в дома.", "date": "2019.12.09", "title": " Закриват Дом “Майка и дете“ във Видин"}
{"url": "https://trud.bg/%d0%b1%d0%bc%d1%84-%d0%bf%d1%83%d1%81%d0%bd%d0%b0-%d0%bf%d0%be-%d0%b2%d0%be%d0%b4%d0%b0-%d1%82%d1%80%d0%b5%d1%82%d0%b8-45-500-%d1%82%d0%be%d0%bd%d0%b5%d0%bd-%d0%ba%d0%be%d1%80%d0%b0%d0%b1/", "text": "Трети 45 500-тонен моторен кораб, поръчан от „Параходство БМФ“ АД, беше пуснат по вода в китайската корабостроителница Jiangsu New Yangzi Shipbuilding Co., Ltd. Корабът носи името „Бузлуджа“ и е част от проекта Bluetech 45, който вече дава много добри експлоатационни резултати при първите два кораба от серията: „Плана“ и „Миджур“. „Бузлуджа“ е третият кораб с това име в историята на Параходство БМФ. Първият е 100-тонен кораб, построен във Варна през 1945 г., използван до 1960 г. за плавания в Черно и в Източно Средиземно море. Вторият „Бузлуджа“ е 13 904-тонен рудовоз, построен в Япония през 1968 г. Той е сред рекордьорите по продължителност на експлоатация и плава до 2009 г. БМФ ще попълни флота си с общо шест кораба от проекта Bluetech 45, като при всички ще бъде спазена традицията да носят имената на български планини и планински върхове.", "date": "2019.12.09", "title": " БМФ пусна по вода трети 45 500-тонен кораб"}
{"url": "https://trud.bg/%d0%bf%d1%80%d0%be%d1%84-%d0%b3%d0%b5%d0%bd%d1%87%d0%be-%d0%bd%d0%b0%d1%87%d0%b5%d0%b2-%d0%bd%d0%b0%d1%86%d0%b8%d0%be%d0%bd%d0%b0%d0%bb%d0%b5%d0%bd-%d0%ba%d0%be%d0%bd%d1%81%d1%83%d0%bb%d1%82%d0%b0-3/", "text": "С проф. Генчо Начев разговаряме за недоволството на лекари и пациенти от системата, за отложените реформи и затова повечето пари за здраве ще подобрят ли качеството на услугите? Питаме го и за нерегламентираните плащания, както и поставят ли се стентове на пациенти, които нямат нужда от тях. – Проф. Начев, бяхте избран за президент на Световната асоциация на сърдечно-съдовите и гръдни хирурзи, какво точно означава за вас този пост?  – На първо място е лично признание, а от друга страна е признание и за развитието на сърдечно-съдовата и гръдната хирургия в България. Подобен световен конгрес в сферата на медицината не е организиран в страната ни. Форумът даде възможност на колегите от чужбина да се запознаят не само с нивата на медицината, но и с красотите на България. На конгреса имаше и щанд на Министерството на туризма, който рекламираше нашите зимни и летни курорти. Показахме възможности за развитието за медицински туризъм. Конгресът премина много добре, всички участници от над 48 страни бяха доволни от организацията. Имаше 28 лектори, които са водещи представители на сърдечно-съдовата и гръдната хирургия в света. Общо мнение беше, че научното ниво на конгреса беше много високо. – За пореден път се увеличава бюджетът за здравеопазване, очаквате ли 2020 г. то да бъде по-добро отколкото през тази година?  – При сегашната ситуация, при това статукво, при сегашния начин на финансиране, при липсата на контрол върху качеството на дейността, при отчитането на дейности, които не са извършени или не трябва да се извършват, не очаквам никаква промяна или подобрение на здравеопазването. Не очаквам да се подобри и мястото ни в класациите на международните агенции, което е едно от последните, както и не очаквам да се промени мнението на хората за здравеопазването. Роден съм оптимист, но за съжаление в случая съм песимист. В продължение на години виждаме как системно се увеличава финансирането, а дори не може да говорим за качество, защото никой не го следи. Няма елемент, който да ни каже какво е качеството на здравеопазването. Освен това не намалява и неудовлетворението. Недоволни са и лекарите, и пациентите. – Толкова ли е сложно да се направи, така че да започнат да се чувстват по-добре и едните, и другите?  – Не е сложно, но трябва да се сложи ред, т. е. не е сложно, но е много отговорно. Човек трябва да има здрави нерви, да е решен за онова, което трябва да се направи. Другото, което е нужно, е политически консенсус. Без последното никой няма да иска да действа самоубийствено. – Какво значи самоубийствено?  – Мерките, които трябва да се вземат, не са популярни – няма да се харесат в началото, но след година, две, всички ще бъдат много по-доволни. На първо място трябва реално да се остойностят услугите в болничната помощ, както и в доболничната. На второ място трябва да се посочи какъв процент поема общественото осигуряване и какъв поема гражданинът от реалната стойност на услугата. Когато има точно остойностяване, е ясна точната сума необходима за здравеопазване. Например, когато са нужни 6 млрд. лева, а могат да се осигурят 4,5 млрд. лева, останалите пари ще трябва да се поемат от хората. Под каква форма е въпрос на решение. Възможни са два варианта – т. нар. „кешово плащане”, или допълнително осигуряване и застраховане. Това ще има и изключително дисциплиниращ ефект върху пациента. Съучастието на пациента го вкарва и в контрола. – Каква част от здравните услуги се плащат в момента от пациентите?   – В момента 47% от парите за здравеопазване идват директно от джоба на пациента. Страшното обаче е, че по неофициални данни 50% от тези пари са нерегламентирани. Когато допълнителното заплащане е регламентирано, хората знаят за какво дават парите си. Приветствам инициативата на няколко здравноосигурителни дружества да проверят ценоразписите на частните болници. Има случаи в тях да са посочени 850 лв. за наемане на операционна зала. Има и други изключителни парадокси. По този начин конкуренцията става нелоялна. Не може в държавните болници да се следят всички тези неща и да се правят ревизии, а при частните болници тази дейност да е нерегламентирана. – Ще ви върна на допълнителното осигуряване или застраховане. Как социално слабите ще си позволят това?  – За хората, които отговарят на критерия за социално слаби, е нужен допълнителен фонд, който да покрива нужните пари. Както има енергийни помощи, така ще има и здравни. Не си обаче социално слаб, ако имаш 3 апартамента и ги даваш под наем. Не може да се позволи да има хора, които по задължителното здравно осигуряване да не се осигуряват – по последни данни 700 000 лица не са осигурени, което значи, че държавата не си върши работата. Сега се опитваме да вземем нещо от английската система, а никой не казва, че всъщност двете системи са коренно различни. Английската е на база „Beveridge” – с държавно участие, а нашата на „Bismarck” – на база осигуряване, а след това, например и застраховане. Ако ще използваме английската, не трябваше да правим промените от 1998 г. в здравеопазването, но след като те вече са започнали, може да търсим други модели – от Швейцария, Белгия, Австрия, Холандия, които са с подобна система на здравеопазване. Третото основно нещо, за да има качество медицината дейност, трябва да се въведе истински контрол. Контролът може да се извършва само чрез съсловната организация и чрез научните дружества – чрез експертите в дадената специалност. Не може контролните органи към МЗ и НЗОК да правят контрол над качеството, защото нищо не разбират от естеството на работата. Затова са създадени бордове към лекарския съюз, където научните дружества имат основна роля. И точно там трябва да се избира експертно-етична комисия, която да извършва този контрол, съвместно с одита на НЗОК. Има 12-13 фактора, които цяла Европа използва и не е нужно ние да откриваме топлата вода. Следствие на това трябва да се прави класирането на болниците – аз не съм чул някой някъде да не каже, че е най-добрия. Лесно е да си най-добрия, когато няма никакви критерии. – Не звучи сложно това, което казвате, затова не мога да си обясня, защо толкова години никой не иска да го направи…  – Защото се нарушават много интереси. Аз познавам хирургични клиники, които с химикал изкарват повече пари отколкото със скалпела. Ако се вкара електронна здравна карта, тогава няма да може да се надписват хора, които не са минали през болницата. А сега може да се направи гастроскопия, а след това този човек да се отчита 4 пъти само с копие от личната карта. – Защо има разлика между държавните и частните, след като и двете са търговски дружества, работят с НЗОК?  – Не трябва да има такава разлика и в това отношение може да се вземе пример от други страни. В Унгария, където населението е по-голямо в сравнение с нас, общият брой на частните лечебни заведения е 30. Не може да има частно заведение, ако не влиза в плана на държавата по здравна карта. В Латвия не съществуват частни лечебни заведения, в Словения частните болници нямат договор с института за здравно осигуряване, а в Хърватия само 3 частни болници се финансират от здравноосигурителната каса.. Никой не знае в момента в България колко са частните болници. Да не говорим, че в сравнение с Белгия, Австрия или която и да е било друга страна, няма толкова болници на глава от населението в сравнение с България. Много болници дори извършват дейности, които могат да се правят и в домашни условия. – Истина ли е това, за което все по-често се говори – че тъй като са много скъпи кардиологичните клинични пътеки, на много места се поставят стентове без да има нужда от това? Както се правят и много коронографии без да има нужда от тях.  – Клиничните пътеки не са толкова скъпи, има и по-скъпи. Специално кардиохирургията и инвазивната кардиология са подценени. Намалиха цените и на стентовете. Няма нищо лошо касата да намалява цената, щом може да намери дистрибутори, които да предложат по-евтини цени. Приветствам решението касата да плаща на дистрибуторите. При нас в „Света Екатерина” нямаше забавяния, но много други болници не могат да плащат редовно. Колкото до въпроса ви дали се поставят ненужни стентове, дали е вярно или не, аз не знам. Това е работа на следствени органи. Те трябва да установят истината. – Има ли как да се установи, дали е трябвало да се постави стент или не?  – Естествено. В европейския стандарт решението за лечение за исхемична болест на сърцето трябва да е комплексно от отбор от специалисти, създаден от минимум трима члена – конвенционален кардиолог, инвазивен кардиолог и кардиохирург. При нужда този отбор се разширява, но тези тримата са задължителни, за да посочат най-добрия начин за лечение на пациент, съобразно препоръките на европейските дружества. Лошото е, че такъв екип съществува в много малко болници. В „Света Екатерина” работим с болницата „Света Каридат” в Пловдив. Всеки пациент, който се изследва там, резултатът му се праща при нас в рамките на минута-две, а след това ние даваме становището си. Те имат инвазивен кардиолог, който заедно с нашия екип преценяват най-доброто за пациента. Това е мултидисциплинарно лечение. Заболяването трябва да се лекува от различни специалисти. Не случайно двете европейски дружества – по кардиология и кардиохирургия, преди може би 10 години направиха съвместно препоръки за всяко едно заболяване в областта на сърдечно-съдовите заболявания. На всеки три години препоръките се актуализират съобразно най-скорошните проучвания. В България тези препоръки са преведени и приети от дружествата по кардиология и кардиохирургия, но за съжаление на много места не се спазват. Отново поради липса на контрол. И само един красноречив факт – в Европа средното съотношение между пациенти лекувани със стентове и тези с операция /аортокоронарен байпас/ е 3,8 : 1. В България това съотношение е 12,76 : 1, в полза на стентовете. Всеки може да си направи изводите защо е така. – Проф. Начев, как си обяснявате това, че все по-често пациентите са недоволни от отношението на лекарите към тях, а не от качеството на медицинската услуга?   – Пациентът никога не може да даде оценка на качеството, така че е той може да оценява дали е добре приет и какво е отношението към него. Влизайки в лечебно заведение, на човек му се качва и пулсът, и кръвното налягане, дори да е здрав. Затова е много важно отношението на работещите в болниците към пациентите. Това е въпрос на възпитание – на лично, но и в институцията. Затова хората трябва да бъдат подготвяни още от университета. Едно време сестрите са били „милосърдни”, сега няма подобно нещо, а не трябва да се забравя. Важно е сестрата, която е по-често до болните, да разговаря с тях. Затова в „Света Екатерина” правим анкета, в която всеки пациент при изписването си посочва дали е доволен или не. За да са спокойни хората, тя е анонимна, но лошото е като се напише „една руса сестра”, тогава погваме всички „руси сестри” за това, че не са се отнесли добре. Ориентираме се по отделението, от което е изписан пациентът, но все пак има недостатък при анонимността. От друга страна хората трябва да са убедени, че няма да имат последствия от това, че ще напишат истината. Голям процент от резултата на лечението е отношението към пациента. За това не са нужни пари, а организация и непрекъснати разговори с персонала. Ако е нужно, се организират сбирки, за да се обсъди поведението на даден човек. Ще дам пример: Когато минавам на визитация, питам сестрите например: „Бай Иван на шесто легло има ли деца?” и ако тя не знае отговора, значи не е добра сестра. Същото е и за лекаря. От началото никой не ми отговаряше, но после се научиха. Когато лекар се поинтересува от пациент, го предразполага да сподели дори детайли, свързани със заболяването му, които иначе няма да каже. – Аз мисля, че са много заети, затова отношението остава на заден план…  – Това не е оправдание. Имах сестра, която знаеше всичко за пациентите и те я обожаваха. Тя замина и сега работи в Испания. Когато пациентите идваха в болница, търсеха не доктора, а сестрата, защото я чувстваха като част от семейството. Вече има много такива сестри, но тя беше началото. Такива примери могат да поведат всички останали. – Какво очаквате от предстоящата Нова година?  – Очаквам, дай Боже, да има здраве – не само в личен план, но и в обществен, да няма кризи и катаклизми. Донякъде сме облагодетелствани от Господ, че тук няма такива земетресения. Но не очаквам да има резки промени в здравеопазването. Би трябвало да се промени начинът на финансиране, да се остойностят пътеките, да се вкара електронна здравна карта и т. н. Най-важното е, че очаквам да се направят първи стъпки за реален контрол над медицинската дейност. Аз лично работя по този въпрос с лекарския съюз. – По отношение на „Света Екатерина” ще бъде ли довършено разширението?  – То се прави и ще завърши до средата на 2020 година. Предстои осигуряване на парите за оборудване. Тогава ще се прибере съдовата хирургия и ще се развие център за борба с острия инсулт. При нас има високотехнологични възможности и подготвени екипи. Заедно с това ще се развие неврология и неврохирургия. При наличието на хеликоптерна площадка на покрива на тази сграда, това ще даде възможност за спешни пациенти в областта на сърдечно-съдовите заболявания да бъдат карани тук. – Като се купят хеликоптери…  – Смятам, че държавата мисли по този въпрос и ще има 4 хеликоптера. – Ние пишем за тези 4 хеликоптера, но нито един не е купен.  – За да покрият цяла България, трябват 6 хеликоптера, но да кажем 4 ще са достатъчни. Това е правителствено решение и мисля, че има достатъчно хора, които са отговорни и разбират от тази дейност, за да го направят. Развита съвременна спешна помощ е изключително важна. Без развита спешна помощ не може да се случи никакво преструктуриране на болничната помощ. Само закупуването на линейки, обаче не значи съвременна спешна помощ. Трябва да се подготвят хора, които да могат да работят в линейките и хеликоптерите. Линейките трябва и да се оборудват по стандартите на Европа с действаща апаратура. Една от тези бримки ако куца, няма спешна помощ. – Много апаратура се купи, която обаче още стои в кашони.  – За съжаление е така, че някой решава да купи нещо без да е го е обмислил. Никъде по света не се купува апаратура, ако преди това или по време на търговете, хората не са обучени. В цената на апаратурата, включително и в България, влиза обучение на кадри. Това не става, но защо?! – В личен план какво очаквате през 2020 г.?  – Моля се единствено за здраве, скромен съм нищо друго не искам – само здраве. Нашият гост  Проф. Начев е изпълнителен директор на Университетска многопрофилна болница за активно лечение „Св. Екатерина” ЕАД. Завършва медицина с отличие през 1975 г. Има специалности обща хирургия и кардиохирургия. Специализирал е в Кралски колеж по хирургия – Лондон, Немски сърдечен център /DHZ/ – Берлин, Медицински колеж Baylor – Хюстън, Сърдечен институт – Минеаполис, САЩ. В момента е национален консултант по кардиохирургия. Носител на призовете Медик на годината – 1998 г., Лекар на годината – 2006 г., Лекар на България – 2009 г., приз „Човеколюбие”, почетен гражданин на Казанлък, почетен гражданин на София, орден „Стара планина” – първа степен, има награда „Лекар на Югоизточна Европа” от Втория международен конгрес на Югоизточноевропейския медицински форум.", "date": "2019.12.09", "title": " Проф. Генчо Начев, национален консултант по кардиохирургия, пред „Труд”: Време е за непопулярни мерки в здравеопазването\t"}
{"url": "https://trud.bg/%d0%b7%d0%b0-%d1%85%d0%be%d1%80%d0%b0%d1%82%d0%b0-%d0%ba%d0%b0%d0%bf%d0%b0%d1%87%d0%ba%d0%b8-%d0%b7%d0%b0-%d0%bf%d0%b0%d1%80%d1%82%d0%b8%d0%b8%d1%82%d0%b5-%d0%bf%d0%b0%d1%87%d0%ba%d0%b8/", "text": "Триста и петдесет милиона лева бюджетни пари похарчени за партиите Триста и петдесет милиона лева. Бюджетни пари. Похарчени. Не за пенсии. Не за майчински. Не за бебешки кувьози. Не за хората с увреждания. Не за детското здравеопазване, модернизация на държавните и общински болници. Не за обезпечаване на хората с надеждна, добре оборудвана и навременна спешна медицинска помощ. Не за гориво за полицейските патрулки да пазят хората и реколтата по селата от мародери. Не дори за благоустройство, тротоари, подлези, надлези, тунели, магистрали. Още по-малко пък за култура или за наука и иновации. Но тези триста и петдесет милиона не са похарчени за нищо подобно. Нито лев. Нито стотинка даже. Това са парите, които държавата е източила от хората и бизнеса и е наляла в политическите партии през последните 18 години, откакто законово е уреден принципа бюджетно финансиране на партиите. Сумата е посочена с приближение. Финансовото ведомство да вземе да я каже с точност. Това са вездесъщите партийни субсидии. Най-тлъстият пай от тази сума беше даден след 2005 г. Тогава „тройната коалиция“ на БСП, НДСВ И ДПС на два пъти рязко увеличи размера на субсидията от разумния 1,50 лв. (1 процент от минималната работна заплата), според първоначалната редакция на Закона за политическите партии от 2004 г., до цели 12 лева на глас. При кабинета „Орешарски“ мнозинството на БСП и ДПС се опита да отговори на гражданския натиск за радикалното им намаляване, като ги намали с… един лев. И те пак си останаха гигантски. Управлението на ГЕРБ след 2009 г. също не ги пипна. И бюджетната партийна вакханалия продължи с пълна сила. Най-бедната държава в ЕС – с най-високия размер на партийна субсидия. При това, забележете, това е само пряката държавна субсидия за партиите. Освен това, те получават пряко или косвено още купища публични средства. Ползват държавни и общински офиси и сгради за жълти стотинки. В парламента прибират ежемесечно бюджетни пари в размер на две трети от основното месечно възнаграждение на всеки депутат – част от тях пълнят касите на парламентарните групи, други потъват на практика безотчетно в депутатските джобове. И във всичко това вероятно нямаше да има нищо укоримо, ако беше по волята на гражданите. Ако беше станало след широко обществено обсъждане и съгласие в обществото, че е важно и в общ интерес толкова значими суми от парите на данъкоплатците да отиват за издръжка на партиите. Фактите обаче говорят, че високият размер на партийните субсидии се отхвърля категорично от широкото обществено мнозинство. При това от електоратите на всички партии. И ако някой може да спори с многобройните социологически проучвания по темата, то имаме и резултатите от най-масовото и пряко допитване по въпроса – националния референдум от 2016 г. Не сондаж, не извадка, не хипотеза, а ясно изразена и конкретно измерима гражданска воля. Припомням, защото партиите дават мило и драго този кошмарен за тях резултат да бъде замитан под килима, отричан, обругаван и заклеймяван. На 6 ноември 2016 г. общо 3 488 558 гласоподаватели се произнесоха по въпроса: „Подкрепяте ли годишната държавна субсидия, отпускана за финансиране на политическите партии и коалициите, да бъде един лев за един получен действителен глас на последните парламентарни избори?“. Резултатите са категорични: „да“ гласуваха 2 516 791 (72,16%), а с „не“ – 523 759 (15,02%). Повече от два милиона и половина български граждани от всички партийни цветове и свободни избиратели, т. е. безпартийни, отхвърлиха гигантските партийни субсидии. Никоя партия или коалиция не е получавала доверието на повече от два милиона и половина избиратели от 1991 г. досега. След три години на протакане, лъжи, лицемерие и високопарни партийни дрънканици как народът не би дозрял да разбере, че гигантските партийни субсидии са „като слънцето и въздуха“ за всяко партийно същество, преди лятната ваканция на парламента ГЕРБ намали субсидиите на един лев на глас. Още тогава се каза, че това е по-скоро конюнктурна и временна мярка, а не реално изпълнение на волята на гражданите. Така и стана. Миналата седмица партиите в парламента изиграха пошъл спектакъл, с който се опитаха да прикрият срамните задкулисни договорки между управляващи и опозиция за възстановяване на гигантските партийни субсидии. Чест прави на ДПС, че осветли сделката между ГЕРБ, БСП, „Обединени патриоти“ и „Воля“. Което не попречи, разбира се, на алчните за субсидии партийци да направят гръмки декларации, че нямало такава сделка. За да се разобличат сами със собствения си глас за увеличаване на партийните субсидии на осем лева за един глас: 182 гласа „за“, 1 „против“ и 1 „въздържал се“. Без ДПС, пак за тяхна чест. Националното съгласие в действие. Народът може да не иска (този заблуден и недозрял народ!), но велемъдрите партии, тези истински превъплъщения на компетентността, морала и безкористната служба на род и Родина, искат. Но не за народа, байо, а за партийната каса. И пак бръкнаха дълбоко в джоба на гражданите и бизнеса. Трийсетина милиона и отгоре през 2020 г. – какво му плащаш! Хората нека събират капачки за кувьози, партиите си гласуваха пачки с милиони. Приеха увеличения размер на субсидията с цената на грубо нарушение на законодателните процедури – осемте лева бяха гласувани, след като вече беше минало второто гласуване, което по правилник (нали, уж, се кълнат във върховенството на закона?) следва да е окончателно. Същински башибозук, който гази принципи и правила, само и само да докопа плячката. Заедно с това беше сътворена и още една законодателна дивотия – хем си гласуваха пачките, хем запазиха (засега) възможността за безлимитно финансиране от бизнеса, която пак въпреки основателните възражения, си приеха преди месеци в Закона за политическите партии. Дори някой да приема този парламентарен маньовър и партиен манталитет за допустими, то възниква цяла серия от въпроси. Защо никога – ама никога! – партиите не се обединяват така лесно и без да се крият зад процедури и заврънтулки в името на някоя полезна за обществото или поне за най-уязвимите социални групи цел и задача? Защо няма такъв партиен консенсус и такова фанатично преследване, например, на целта реално да се повишат пенсиите. Или да се прекрати измамата с частните пенсионни фондове? Или за държавно субсидирана програма за зъболекарска помощ за всеки българин? Или пък за орязване на купищата държавни и общински регулации и бюрокрация, които задушават стопанската инициатива и тровят бизнес средата? Още много подобни въпроси могат да се изредят. И на всеки от тях партиите и техните субсидирани храненици, ще ви залеят с дълбокомислено мрънкане и процедурни усуквания. С пороища от „европейски изисквания“, мрачни попържни колко лоши са управляващите, респ. опозицията. Ще сричат колко отвратително е международното положение, американците, руснаците, тероризма, климата и прочие съвременни форми на „кишата и Гришата“, с които по времето на загнилия вече соц през 80-те вицовете се подиграваха с управленската несъстоятелност на партийците. Ще носят съображения през девет партийни централи в десета, как нищо от това не може да стане, как е популизъм, нихилизъм, волунтаризъм е каквото се сетите още. Но всичко това с магическа пръчка се изпарява, когато се опре до сакралния въпрос за партийните субсидии. Настъпва междупартиен мир и съгласие. Партийните котараци започват да мъркат гальовно и консенсусно. И героично застават „у поза“ – ама, вие искате да ни направите зависими от бизнесмени и олигарси ли? Като че ли редом с тлъстите субсидии не са взимали винаги под масата пачките на същите бизнесмени и олигарси. Като че ли не продават избираеми места в листите на килограм. Не вкарват лобистки закони и не уреждат обществени поръчки. Няма по-дебелашка лъжа от това, че като им се дадат големи субсидии, партиите стават същински херувимчета – невинни и независими от „тъмните сили“ на бизнеса. Тъжната истина е, че субсидиите служат просто за публично обяснение на финансовите потоци, които скрито текат под партийния тезгях. Партиите трябва да получават финансиране от държавата. Но не в такъв размер. Разумното е преките субсидии да не надхвърлят два лева на глас и субсидирани офиси плюс средства за сътрудници и протоколно обезпечаване на парламентарните групи и депутатите. Останалото стимулира увековечаването на партийни бюрокрации, за които партийната работа и политиката са препитание, а не идея и кауза. Това изкривява политическия процес, затлачва каналите за кадрово обновление и циментира господството на посредствеността, кариеризма и конформизма в политиката. Какви са резултатите от това? Живеем в тях вече доста години.", "date": "2019.12.09", "title": " За хората – капачки, за партиите – пачки\t"}
{"url": "https://trud.bg/%d0%b3%d0%be%d1%80%d1%8f-%d0%bf%d0%b0%d0%bd%d1%82%d0%b5%d0%be%d0%bd%d0%b0-%d0%bd%d0%b0-%d0%b2%d1%8a%d0%b7%d1%80%d0%be%d0%b6%d0%b4%d0%b5%d0%bd%d1%86%d0%b8%d1%82%d0%b5-%d0%b2-%d1%80%d1%83%d1%81%d0%b5/", "text": "Пожар е избухнал в подкуполното пространство на Пантеона на възрожденците в Русе, съобщи  . Огънят е тръгнал при извършване на ремонтните работи, където в момента се поставя изолация. По предварителна информация при заваръчни дейности е прехвръкнала искра и са се подпалили и дървени греди. Извикани са три пожарни, които да овладеят ситуацията. Пострадал е един работник, който е бил обгазен. По един от символите на Русе – Пантеонът на възрожденците, в момента текат мащабни ремонтни дейности по трансграничен проект. Стойността на реконструкцията е близо 930 000 евро, като тя включва както вътрешно, така и външно обновяване на сградата.", "date": "2019.12.09", "title": " Горя Пантеона на възрожденците в Русе, има пострадал"}
{"url": "https://trud.bg/19-%d0%b3%d0%be%d0%b4%d0%b8%d1%88%d0%bd%d0%b0-%d0%b7%d0%b0%d0%b1%d0%b8%d0%bb%d0%b0-%d0%ba%d0%be%d0%bb%d0%b0-%d0%b2-%d0%b4%d1%8a%d1%80%d0%b2%d0%be-%d1%81%d0%bf%d1%8a%d1%82%d0%bd%d0%b8%d0%ba%d1%8a/", "text": "19-годишна катастрофирала с „Ауди А3“ и причинила много сериозни травми на 22-годишния си спътник, който е с фрактура на черепа и мозъчен кръвоизлив в болницата в Разград. Тежкият инцидент е станал към полунощ срещу понеделник на пътя Разград – село Гецово. Колата се е движела с несъобразена скорост. По непотвърдена информация, имало данни, че буквално е летяла с над 150 км/ч, излязла от пътя и се забила в дърво. Водачката е била с колан и по тази причина вероятно травмите й не били жестоки. Тя е в хирургията с комоцио. Спътникът й обаче, който е бил без колан и е излетял от колата при удара, е с опасност за живота. Той е в отделението за интензивно лечение. От двамата младежи са взети кръвни проби за алкохол. Автомобилът бил собственост на момчето. Неофициално се коментира, че няколко коли, между които и катастрофиралата, са се движели с много висока скорост из града. Дали младежите са празнували 8 декември все още не е ясно. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.12.09", "title": " 19-годишна забила кола в дърво, спътникът й с опасност за живота"}
{"url": "https://trud.bg/%d0%bd%d0%b0%d0%b4-5-%d0%bc%d0%bb%d0%bd-%d0%bb%d0%b2-%d0%b7%d0%b0-%d1%87%d0%b8%d1%81%d1%82%d0%be%d1%82%d0%b0-%d0%b2-%d1%82%d1%8a%d1%80%d0%b3%d0%be%d0%b2%d0%b8%d1%89%d0%b5-%d0%bf%d1%80%d0%b5%d0%b7-20/", "text": "Над 5 млн. лв. предвижда в бюджета си Община Търговище за хигиенизиране и чистота през 2020 г., съобщиха от местната управа. Средствата са разчетени  на база 80% събираемост на таксата за битови отпадъци. Размерът на таксата няма да бъде променен, уточняват от администрацията. По пера план-сметката за чистотата на Търговище за следващата година  показва, че над 2 млн. лв. ще бъдат вложени в чистене на местата за обществено ползване: улици, площади, зелени зони и други. Същата сума е заделена и за поддръжка, закриване и мониторинг на депото за битови отпадъци, което е с изчерпан капацитет и количествата, генерирани на територията на общината, сега се извозват в съседна. За сепарирането и компостирането на различните видове отпадъци от общата сума са предвидени над 800 000 лв. Планират се също закупуване на техника, средства за поддържане на площадката за компостиране  и други. От разбивката на плана става ясно, че през новата година ще се закупуват специализиран автомобил за сметосъбиране, съдове за отпадъци и др. От Общината припомнят, че беше проведена обществена поръчка за избор на изпълнител за изграждане на втора клетка на регионалното депо за битови отпадъци. Сключването на договор е предстоящо, но изпълнението по ще започне след осигуряване на нужните близо 7 млн. лв. План-сметката ще бъде внесена за разглеждане от Общинския съвет на сесия тази седмица.", "date": "2019.12.09", "title": " Над 5 млн. лв. за чистота в Търговище през 2020 г.\t"}
{"url": "https://trud.bg/%d0%b0%d0%bf%d0%b8-%d0%bd%d0%b0-10-%d0%b4%d0%b5%d0%ba%d0%b5%d0%bc%d0%b2%d1%80%d0%b8-%d1%88%d0%be%d1%84%d1%8c%d0%be%d1%80%d0%b8%d1%82%d0%b5-%d0%b4%d0%b0-%d1%81%d0%b5-%d0%b4%d0%b2%d0%b8%d0%b6%d0%b0/", "text": "Утре – 10 декември, при тунел „Мало Бучино“ на АМ „Струма“ в посока Перник движението ще се осъществява поетапно в една лента поради полагане на оптичен кабел. От 10 ч. до 12 ч. трафикът ще се извършва в активната лента, а от 12:30 ч. до 15 ч. – в изпреварващата лента. Необходимо е шофьорите да карат внимателно и да спазват пътната сигнализация. От 8:30 ч. до 17:30 ч. утре, при 1-ви км и при 8-ми км на АМ „Струма“ и в двете посоки, шофьорите е необходимо да карат с повишено внимание поради дооборудване на контролна рамка на тол системата. Всички граждани и транспортни фирми могат да получават информация за актуалната пътна обстановка в страната от интернет страницата на АПИ – api.bg, както и по всяко време на денонощието на тел. 0700 130 20 в АПИ.", "date": "2019.12.09", "title": " АПИ: На 10 декември шофьорите да се движат с повишено внимание по АМ „Струма“"}
{"url": "https://trud.bg/%d0%be%d0%ba%d1%80%d1%8a%d0%b6%d0%bd%d0%b0-%d0%bf%d1%80%d0%be%d0%ba%d1%83%d1%80%d0%b0%d1%82%d1%83%d1%80%d0%b0-%d0%b1%d1%83%d1%80%d0%b3%d0%b0%d1%81-%d0%bf%d1%80%d0%b5%d0%b4%d0%b0%d0%b4%d0%b5/", "text": "Окръжна прокуратура – Бургас предаде на съд Георги Х. и Белма А. Те са обвинени за това, че на 27.04.2018 г. на първокласен път, находящ се след пътен възел „Крайморие“ – Созопол, в посока с. Маринка, обл. Бургас, при условията на независимо съпричиняване по между си при управления на моторни превозни средства нарушили правилата за движение и допуснали пътнотранспортно произшествие, и по непредпазливост причинили смъртта на жена (баба на обвиняемата) и средна телесна повреда на дете (като и двамата пострадали са пътували в автомобила на обвиняемата) – престъпление по чл. 343, ал. 3, б. „б“, вр. с ал. 4, вр. с ал. 1, б. „в“, вр. чл. 342, ал. 1 от НК. На 27.04.2018 г., Георги Х., който работел като куриер, се прибирал към гр. Бургас, след изпълнена доставка, със служебен товарен автомобил марка „Рено Мастер“. Около 10.00 ч., на същата дата – 27.04.2018 г., той подминал с. Маринка, и поел по първокласен път І-9 за гр. Бургас. Времето било слънчево и ясно, а пътната настилка била суха. В същото време, Белма А. пътувала по първокласен път І-9 към Турция, през гр. Малко Търново от с. Преображенци, обл. Бургас, като управлявала лек автомобил марка „Ауди А4“, собственост на баба й – пострадалата жена. Последната пътувала в автомобила на предна дясна седалка, на задната седалка зад водача пътувала друга жена с две деца, едното от които също е пострадало от инцидента. Пътят в района на местопроизшествието – км.248+1 на първокласен път І-9, след пътен възел „Крайморие“ в посока с. Маринка, бил с две платна за движение, разделени помежду си с прекъсната линия и непрекъсната линия, прав участък, с лек наклон при изкачване по посока с. Маринка, суха асфалтово-бетонна настилка. Обвиняемата управлявала автомобила в дясното платно по посока с. Маринка, Бургаска обл., със скорост от около 74 км/ч, а в насрещното платно по посока гр. Бургас със скорост от 80 км/ч се движел управлявания от обвиняемия товарен автомобил марка „Рено Мастер“. По неизяснена причина, товарният автомобил, управляван от Георги Х. навлязъл частично в насрещната лента за движение, на около 47 м. от мястото на удара. В този момент, управлявания от обвиняемата автомобил бил на около 43 м. от мястото на удара или дистанцията между двата автомобила била около 90 м. Свидетелката, пътуваща на задна седалка в автомобила на Белма А. видяла насрещно движещия се товарен автомобил на Георги Х.и как същия внезапно навлязъл в тяхното платно за движение, а обвиняемата възприела маневрата на Георги Х., като опасност в нейната лента и вместо да намали скоростта и да спре, предприела промяна на посоката си за движение, чрез завъртане на волана наляво спрямо посоката си на движение и навлизане в насрещната лента. В същото време Георги Х. предприел връщане в собствената си лента, но като видял навлезлия в неговата лента лека автомобил управляван от Белма А., предприел ново отклоняване на автомобила наляво по посоката си на движение, към насрещната лента. Въпреки това последвал удар между двата автомобила, от който настъпил посочения вредоносен резултат. Окръжен съд – Бургас е насрочил заседанието си за 10.12.2019 г. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.12.09", "title": " Окръжна прокуратура – Бургас предаде на съд двама заради тежка катастрофа"}
{"url": "https://trud.bg/%d0%b2%d0%b5%d0%bb%d0%b8%d0%ba%d0%be-%d1%82%d1%8a%d1%80%d0%bd%d0%be%d0%b2%d0%be-%d1%81%d0%bf%d0%b5%d1%87%d0%b5%d0%bb%d0%b8-%d1%84%d0%b8%d0%bd%d0%b0%d0%bd%d1%81%d0%b8%d1%80%d0%b0%d0%bd%d0%b5-%d0%b7/", "text": "Близо 13 километра улици и пътища във Велико Търново ще бъдат основно ремонтирани през следващите три години. Днес между общините Велико Търново, Калафат и Управляващия орган на Програма за трансгранично сътрудничество „Interreg V-A Румъния – България“ 2014-2020 бе подписан договорът за финансиране на големия проект „По-добре свързани вторични и третични възли на трансевропейската транспортна мрежа /TEN-T/ чрез общи мерки в трансграничния регион”. Подписа си под споразумението сложи кметът на старопрестолния град Даниел Панов. Водеща организация е Община Велико Търново, а другите партньори са Община Калафат /област Долж, Румъния/и Сдружение „Бъдеще днес” /Видин/. 3,9 милиона евро е размерът на финансовата подкрепа за Община Велико Търново.  Освен цялостно преасфалтиране, дейностите включват изграждане на тротоари, оформяне на джобове за съдовете смет, монтиране на улично осветление. Една от най-важните мерки по проекта е изграждането на два нови моста, които са в кварталите „Света гора“ и „Асенов“. Първото ново съоръжение ще бъде успоредно на стария Бейски мост, чийто основен ремонт не е целесъобразен от финансова гледна точка. Второто съоръжение ще е до въжения пешеходен мост срещу бившата фабрика „Васил Мавриков“. Инвестицията в улиците и пътищата в североизточната част на Велико Търново ще е първата по рода си в посочените квартали от десетилетия насам. Реализацията на проекта ще подобри значително свързаността и проводимостта в пресечните точки на Паневропейски коридор №9. Инвестиционното намерение предвижда разработване на три съвместни механизма за постигане на тази цел – мерки за безопасност на движението, насочване по маршрута и кампания за повишаване на осведомеността относно сигурността на пътя. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.12.09", "title": " Велико Търново спечели финансиране за основен ремонт на 13 километра пътна мрежа"}
{"url": "https://trud.bg/%d0%be%d1%80%d0%b3%d0%b0%d0%bd%d0%b8%d0%b7%d0%b8%d1%80%d0%b0%d1%82-%d0%be%d0%b1%d1%89%d0%b5%d1%81%d1%82%d0%b2%d0%b5%d0%bd%d0%be-%d0%be%d0%b1%d1%81%d1%8a%d0%b6%d0%b4%d0%b0%d0%bd%d0%b5-%d0%bd%d0%b0/", "text": "Община Велико Търново организира обществено обсъждане относно новия генерален план за организация на движението, който е в процес на разработка. Дейността е възложена от кмета Даниел Панов, а проучването на мнението на великотърновци е основна част от процеса. Дискусията ще се състои на 16 декември от 17,00 ч. в ритуалната зала на общината. Представени ще бъдат резултатите от анализа на съществуващата организация на движението, основните въпроси и ще бъдат очертани възможните решения и идеи. Това заявиха на пресконференция днес заместник-кметът по строителство и устройство на територията проф. Георги Камарашев и д-р инж. Христо Грозданов от страна на фирмата изпълнител – „Институт по транспортно строителство и инфраструктура“. „Генералният план е стратегическия документ, който ще очертае дългосрочната визия и бъдещата общинска стратегия за транспортно планиране и организация на движението. Една от най-важните задачи е да питаме хората как си представят Велико Търново и на кой тип придвижване следва да бъде даден приоритет – дали на автомобилния, или на съчетание между съвременен и удобен градски транспорт, пешеходно и велосипедно движение“, коментира проф. Георги Камарашев.  Общественото обсъждане е за предварителния проект на нов генерален план за движение. Д-р инж. Христо Грозданов поясни, че след дискусията ще бъдат и на базата на общественото мнение ще бъдат направени съответните допълнения. До края на януари документът в първия му вариант следва да бъде внесен за обсъждане в Общински съвет. След приемането му се пристъпва към изработването на окончателен проект, за което срокът е четири месеца. „Велико Търново е град, чието население расте, а туристите се увеличават непрекъснато. С около 30% е нараснал автомобилният трафик през последните няколко години“, каза още Христо Грозданов. В онлайн допитване са участвали над 1600 великотърновци, а преобладаващата част от мненията е, че трябва да бъдат развивани общественият транспорт и алтернативните форми на придвижване. Проектантите вече имат решения, свързани с промяна на организацията на кръстовищата, на посоките на движение по улици и цели съвкупности от улици, което би позволило обособяване на автобусни ленти и велоалеи. Всяка конкретна мярка ще бъде придружена с детайлна софтуерна симулация, която нагледно ще представи оптимизацията на трафика. Предложенията и идеите ще бъдат представени по време на общественото обсъждане.", "date": "2019.12.09", "title": " Организират обществено обсъждане на новия генерален план за движение във Велико Търново"}
{"url": "https://trud.bg/%d0%b1%d1%8a%d0%b4%d0%b5%d1%89%d0%b5%d1%82%d0%be-%d0%bd%d0%b0-%d1%81%d1%80%d0%b5%d1%89%d0%b8%d1%82%d0%b5-%d1%81-%d0%ba%d0%be%d0%bb%d0%b5%d0%b3%d0%b8-%d0%b5-%d0%b4%d0%b8%d0%b3%d0%b8%d1%82%d0%b0%d0%bb/", "text": "Съвременният бизнес предполага работа със служители, които не винаги се намират в същия офис, сграда, град и дори държава. Развитието на технологиите и отварянето на пазарите позволява на професионалисти от цял свят да си сътрудничат, независимо от това къде се намират в момента. Това, обаче, създава нови предизвикателства пред бизнеса, които не винаги могат да бъдат разрешени с разговор по телефон или електронна поща. Необходими са технологични решения, които предлагат високо ниво на сигурност. Това често е свързано с високи първоначални инвестиции в технологично оборудване, софтуерни лицензи, специализиран ИТ персонал за инсталация и поддръжка и др. Технологични решения за технологични проблеми  Съвременният бизнес има необходимост от всичко това, но не всяка компания може да си позволи да инсталира скъпоструващото оборудване на място, както и да осигури поддръжката му. Затова компании като американския технологичен гигант Cisco разработват софтуер и устройства, които позволяват на бизнеса да се фокусира върху основните си дейности, които му носят приходи, докато техническите операции се изнасят при доставчика на технологични решения. Cisco Webeх e платформа за дистанционно сътрудничество, която позволява на хора от различни точки на света да участват заедно в срещи, видеоконференции и дори обучения.  Всичко необходимо на участниците в срещата е устройство, което може да се свърже с интернет – смартфон, таблет, лаптоп или настолен компютър. Потребителският интерфейс на Cisco Webex е интуитивен и позволява на колегите да работят ефективно и бързо, да планират и организират срещи, да си обменят файлове и да напредват бързо по съвместните си проекти. Когато платформата е в комбинация с високоскоростна интернет връзка, това допълнително улеснява компаниите, тъй като не се налага да имат няколко доставчика на услуги, а получават едно цялостно решение. Какво прави дигиталните срещи още по-добри  Макар личният контакт да е ценен в много отношения, дигиталните срещи имат и сериозни предимства. Видеоконферентните разговори, провеждани с устройства от Cisco и интернет от A1 са с отлично качество на звука и картината. Участниците могат да споделят документи, приложения. Удобство е и това, че за тези, които по някаква причина нямат възможност да се включат, може да се направи запис на срещите. А1 може да предостави и професионални устройства от най-висок клас с HD видео за оборудване на видеоконферентни зали.  Друго предимство на това решение е, че то се интегрира с календара в електронната поща на участниците и така ги улеснява да планират по-бързо и лесно, като уговорените срещи се добавят автоматично в графиците им. Помага им също да се подготвят по-добре за разговорите, като функцията People Insights им предоставя информация за хората, с които се срещат за първи път. Друга възможност, която Cisco Webex устройствата дават, е лицевото разпознаване, като под лицето на събеседниците се изписват техните имена, което улеснява разговорите, особено между множество участници. Дистанционните срещи от икономическа гледна точка  Освен че се стремят към увеличаване на приходите, компаниите непрекъснато се стараят да намаляват своите разходи. Провеждането на дигитални срещи е един от начините за спестяване от разходи за командировки и скъпоструващи телефонни разговори, както и от внедряване на локално видео оборудване и наемане на ИТ специалисти, които да поддържат тези устройства. Къде е България в света на дигиталните срещи   А1 е първата телекомуникационна компания в България, която получи сертификат Cisco Gold Partner и предлага свои услуги, разработени на базата на продукти и технологични решения на Cisco. Опитът в телекомуникационните услуги на А1, в комбинация с партньорството със Cisco, създават много възможности за фирмите в България да оптимизират своите бизнес процеси. Те получават и възможности да се консултират с топ-експертите на А1 при избора, внедряването и поддръжката на съответния технологичен продукт, който е нужен за развитието на техния бизнес.", "date": "2019.12.09", "title": " Бъдещето на срещите с колеги е дигитално\t"}
{"url": "https://trud.bg/%d1%81%d0%b5%d1%80%d0%b5%d0%bd%d0%b0-%d1%83%d0%b8%d0%bb%d1%8f%d0%bc%d1%81-%d0%b3%d1%8a%d0%b2%d0%ba%d0%b0%d0%b2%d0%b0-%d0%ba%d0%b0%d1%82%d0%be-%d0%b3%d0%b8%d0%bc%d0%bd%d0%b0%d1%81%d1%82%d0%b8%d1%87/", "text": "Тенисистката Серена Уилямс изненада феновете си с последната публикувана снимка в Instagram. На кадъра пищната спортистка показва много пластика и гъвкавост, вдигайки единия си крак високо над главата. Серена е заснета в гръб, докато се вози на яхта. „Да, сестро! Разтегни се“, написа под кадъра Никол Шерцингер. Други последователи на Уилямс пък проявиха желание тя да ги научи на това движение. Самата Серена описа снимката като „сутрешна загрявка“.", "date": "2019.12.09", "title": " Серена Уилямс – гъвкава като гимнастичка (СНИМКА)"}
{"url": "https://trud.bg/%d0%b7%d0%b0%d0%b4%d1%8a%d1%80%d0%b6%d0%b0%d1%85%d0%b0-%d0%bf%d0%be%d0%b4-%d1%81%d1%82%d1%80%d0%b0%d0%b6%d0%b0-%d0%bf%d0%b5%d1%82%d0%b8%d0%bc%d0%b0%d1%82%d0%b0-%d0%be%d0%b1%d0%b2%d0%b8%d0%bd%d0%b5/", "text": "Специализираният наказателен съд задържа под стража петимата участници в организираната престъпна група за пране на пари, придобити чрез компютърни измами (известна като „Ливанската пералня“), за които Специализираната прокуратура поиска най-тежката мярка за неотклонение, съобщават от държавното обвинение. Шестият обвинен за участие е с парична гаранция заради влошено здраве. От събраните до момента доказателства може да се направи обосновано предположение обвинените да са извършили престъплението, за които са обвинени, има опасност да извършат ново престъпление или да се укрият, прие съдът. Участниците в групата, сред които ливанец и иракчанин с българско гражданство, бяха задържани на 4 декември 2019 г. в София, Своге и с. Новачене при съвместни действия по разследването на Отдел „Следствен“ при Специализираната прокуратура и ГДБОП. Иззети бяха компютърни конфигурации, таблети, документи, мобилни телефони, чужди лични документи и банкови карти. Българските участници в групата са осигурявали т.нар финансови мулета, които са получавали в „свои“ банкови сметки и превеждали чрез онлайн банкиране в Китай и Хонг Конг огромни суми, придобити чрез компютърни измами, ощетили компании в Европа и САЩ. В България финансови мулта били набирани сред лица с нисък социален статус, които се съгласявали срещу сума от 50 до 500 лева на тяхно име да бъде регистрирана фирма и банкова сметка с активирана услуга онлайн банкиране. А правата върху въпросната банкова сметка – да бъдат предоставени на членовете на групата. Извън страната хакери „влизали“ в кореспонденцията на търговски компании. При сключване на сделка и изпращане на проформа фактура от страна на продавача, те „по спешност“ информирали от негово име за промяна банковата сметка за превеждане на парите. Така сумите били отклонявани по сметки на международната престъпната група. От 2016 г. до ноември 2019 г. в България са били регистрирани над 90 търговски дружества, чиито сметки са използвани или са подготвени за изпиране на пари от компютърни измами, извършени в чужбина. Общият размер на осъществените измами в САЩ и Европа възлиза на над 44 000 000 евро и 15 000 000 щатски долара. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.12.09", "title": " Задържаха под стража петимата обвинени за пране на пари чрез компютърни измами"}
{"url": "https://trud.bg/%d0%bf%d0%be%d0%b6%d0%b0%d1%80%d0%bd%d0%b8%d0%ba%d0%b0%d1%80%d0%b8-%d0%b8-%d0%bf%d0%be%d0%bb%d0%b8%d1%86%d0%b0%d0%b8-%d0%bf%d0%be%d0%bb%d1%83%d1%87%d0%b8%d1%85%d0%b0-%d0%be%d1%82%d0%bb%d0%b8%d1%87/", "text": "Пожарникари и полицаи с отличия в категория „Смело сърце“. Наградите са от Столичната лекарска колегия на Българския лекарски съюз. Екипите на полицейските служители от СДВР и от Столичната пожарна служба, отзовали се броени минути след инцидента в МБАЛ „Пирогов“ на 27 ноември, бяха наградени с плакет и грамота в категория „Смело сърце“. Те получиха своите отличия заедно с екипа на болницата по време на церемонията „Лекар на годината – София 2019“, организиран от Столичната лекарска колегия на Българския лекарски съюз, съобщава във фейсбук страницата си от СДВР Столична Полиция. Депутатът Десислава Атанасова благодари сърдечно на всички участвали в спасителните действия за адекватната, навременна и професионална реакция, спасила човешки животи. Наградата от спасители за спасители има особена тежест, приемаме я с отговорност и уважение – сподели старши инспектор Пламен Радев от Столичната пожарна служба. Това е част от нашата работа, успяхме, защото действахме заедно, за мен е чест да работя с такива колеги – с тези думи главен инспектор Андон Андонов от СДВР благодари за оказаното уважение към работата на полицаите. В категория „Смело сърце“ бяха отличени 35 пожарникари от Столичната пожарна служба и 12 полицаи от СДВР. На тържествената церемония присъстваха председателят на Народното събрание Цвета Караянчева, европейският комисар Мария Габриел, министърът на вътрешните работи Младен Маринов, началникът на кабинета му Михаил Златанов, директорът на ГД „Пожарна безопасност и защита на населението“ главен комисар Николай Николов, директорът на СДВР старши комисар Георги Хаджиев, Веселин Гетов – директор на СД „Пожарна безопасност и защита на населението“. Сред официалните гости бяха омбудсманът на Република България Диана Ковачева, кметът на София Йорданка Фандъкова, представители на Министерството на здравеопазването. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.12.09", "title": " Пожарникари и полицаи получиха отличия в категория „Смело сърце“"}
{"url": "https://trud.bg/%d1%88%d0%be%d1%84%d1%8c%d0%be%d1%80-%d0%b1%d0%bb%d1%8a%d1%81%d0%bd%d0%b0-8-%d0%b3%d0%be%d0%b4%d0%b8%d1%88%d0%bd%d0%be-%d0%b4%d0%b5%d1%82%d0%b5-%d0%b2-%d0%b1%d1%83%d1%80%d0%b3%d0%b0%d1%81/", "text": "Шофьор блъсна 8-годишно дете в Бургас. Инцидентът станал на улица „Александър Стамболийски” № 60. Водачът на „Фолксваген Голф“ връхлетял върху излязлото на пътното платно между паркирали автомобили 8-годишно момиченце. От удара в автомобила, детето е със счупен пищял на левия крак, настанено за лечение в УМБАЛ – Бургас, без опасност за живота. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.12.09", "title": " Шофьор блъсна 8-годишно дете в Бургас"}
{"url": "https://trud.bg/%d0%ba%d0%b5%d0%b9%d1%82-%d0%bc%d0%b8%d0%b4%d1%8a%d0%bb%d1%82%d1%8a%d0%bd-%d1%81-%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%b8-%d0%b2%d1%8a%d0%bb%d0%bd%d0%b5%d0%bd%d0%b8-%d1%87%d0%be%d1%80/", "text": "Херцогинята на Кеймбридж, чийто гардероб е непрестанно подложен на „дисекция“ от модните критици, добави и български привкус към последния си тоалет. Кейт Мидълтън се включи в благотворителната иницатива на британска организация, целяща да помогне на деца да изберат коледни елхи за училищните класни стаи. За визитата си Кейт избра по-спортна визия: червено яке, впити дънки и зелен пуловер, който тя съчета със зелени български вълнени чорапи, произведени в Русе от семейна фирма. „Pirin Hill“ редовно работи с други европейски държави, поради което не е изненада, че и херцогинята се е възползвала от качественото българско производство.", "date": "2019.12.09", "title": " Кейт Мидълтън с български вълнени чорапи (СНИМКИ)"}
{"url": "https://trud.bg/800-%d0%b6%d0%b8%d0%b2%d0%b8-%d0%b5%d0%bb%d1%85%d0%b8%d1%87%d0%ba%d0%b8-%d0%be%d1%81%d0%b8%d0%b3%d1%83%d1%80%d1%8f%d0%b2%d0%b0-%d1%8e%d0%b7%d0%b4%d0%bf-%d0%b7%d0%b0-%d0%b1%d0%bb%d0%b0%d0%b3%d0%be/", "text": "Над 800 живи коледни дръвчета осигурява Югозападното държавно предприятие в подкрепа на благотворителната кампания на Министерството на земеделието и горите,която е под  надслов: „Посади надежда”. По пет лева от продажбата на всяка елхичка, предоставена от Държавните горски предприятия, ще бъдат дарени за каузата. Тази година кампанията е в партньорство с Фондация „Искам бебе“ и има за цел да се подпомогнат двойки с репродуктивни проблеми. Продажбата на живи елхички вече започна и ще продължи до 23 декември. Пунктовете, където гражданите могат да си закупят обикновен и сребрист смърч, както и обикновена ела, са в градовете София, Благоевград, Гоце Делчев и Кюстендил. В столицата живи елхички се продават пред сградата на Министерство на земеделието, храните и горите, на ъгъла на бул. „Хр. Ботев“ и ул. „Дамян Груев“ от понеделник до събота включително от 10.00 до 19.00 часа. В Благоевград живи дръвчета се предлагат пред административната сграда на ЮЗДП– на ул. „Зора” № 18. В гр. Гоце Делчев – пред сградата на държавното горско стопанство на ул. „Скопие” № 2, а в гр. Кюстендил – пред сградата на Регионалната дирекция по горите, на бул. „България” № 33. Над 11 000 коледни елхи, от които 4380 живи, има възможност да предложи на пазара за предстоящите празници ЮЗДП. Елхите са от видовете бял и черен бор, обикновен и сребрист смърч, ела, атласки кедър. Отгледани са в разсадниците на държавните горски и ловни стопанства в Дикчан, Белово, Брезник,  Гоце Делчев, Гърмен, Добринище, Дупница, Елин Пелин, Катунци, Кресна, Кюстендил, Осогово, Самоков. Цените варират в зависимост от дървесния вид, височината на дървото, мястото на добив, наличието на контейнер и др. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.12.09", "title": " 800 живи елхички осигурява ЮЗДП за благотворителната кампания на Министерство на земеделието"}
