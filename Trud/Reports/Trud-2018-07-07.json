{"url": "https://trud.bg/%d0%b2%d1%81%d0%b5-%d0%be%d1%89%d0%b5-%d0%bd%d0%b5-%d0%bc%d0%be%d0%b6%d0%b5-%d0%b4%d0%b0-%d0%b7%d0%b0%d0%bf%d0%be%d1%87%d0%bd%d0%b5-%d0%b8%d0%b7%d0%b2%d0%b5%d0%b6%d0%b4%d0%b0%d0%bd%d0%b5%d1%82%d0%be/", "text": "Все още не може да започне операцията по извеждането на  , предаде БТВ. Момчетата изпратиха писма на своите близки. В своите писма, които предадоха на водолазите, децата призовават близките си да не се притесняват. Едно от тях обещава, че щом излезе от пещерата, ще се върне да помага в семейния магазин. Друго пък моли учителите да не го затрупат с домашни, когато се върне на училище. Писмо изпрати и треньорът, завел групата в пещерата. В него той поиска прошка от родителите. Журналистът Панчо Благоев, който живее в Тайланд, разказва, че именно благодарение на треньора децата все още са живи. „Този техен треньор е бил десет години монах. Той е обучаван да контролира емоциите си, да медитира. Знаете, медитацията е един от основните компоненти на будизма. По време на този престой той е успял да контролира техните емоции и да ги накара да оцелеят в това състояние, в което бяха намерени”, обясни Панчо Благоев. Спасителите отбелязват, че се търсят алтернативни маршрути до блокираните момчета. „Продължаваме да пробиваме дупки, вече сме направили над 100. Само 18 от тях, обаче, достигат до пещерата. Единият от изкопаните проходи е дълъг 400 метра, но не достига мястото, където са момчетата”, обясни Наронгсак Осотанакорн. Правят се и опити да бъде намалено нивото на водата. „Успяхме да отклоним част от водата, влизаща в пещерата, използвайки тръба. Това ще улесни извеждането на момчетата”, заяви Фонгжан Джирасит.  по време на спасителната операция. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.07", "title": " Все още не може да започне извеждането на децата от пещерата в Тайланд"}
{"url": "https://trud.bg/%d0%bb%d0%b8-%d0%ba%d1%8a%d1%86%d1%8f%d0%bd-%d1%81-%d0%b1%d0%be%d1%80%d0%b8%d1%81%d0%be%d0%b2-%d1%81%d0%b5-%d1%80%d0%b0%d0%b7%d0%b1%d1%80%d0%b0%d1%85%d0%bc%d0%b5-%d0%b7%d0%b0-%d0%b2%d0%bd%d0%be%d1%81/", "text": "„За нас е важно да се включим в сътрудничеството с Европа. Форматът 16+1 трябва да остане отворен, за да могат да се включват и други страни. Убеден съм, че всичко трябва да се извършва а принципа на прозрачността”. Това заяви премиерът на Китай Ли Къцян след приключване на политическата част на форума 16+1. „След проведените двустранни разговори с Борисов на пресконференцията обявих, че е недоразумение да се смята, че форматът 16+1 разединява Европа. Няма конфликт между стратегическите интереси на Китай и на Европа”, подчерта китайският премиер. Той бе категоричен, че форматът 16+1 е много полезен и допълва формите на сътрудничество между страните. „Ще програмираме отношенията си спрямо европейските норми и правила. Предстои да проучим как по-добре бихме могли да се съобразяваме с тези правила, за да имаме сътрудничество без проблеми”, каза още Ли Къцян. „Китай ще отвори своите пазари за селскостопанска продукция от източноевропейските страни. С Борисов се разбрахме за внос на до 10 млн. т сушени тютюневи листа на пазара в Китай. Желаем свободна търговия при спазване на бизнес правилата. Китай ще се радва да види присъединяване и на други страни от Централна и Източна Европа към ЕС”, допълни китайският премиер.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.07", "title": " Ли Къцян: С Борисов се разбрахме за внос на 10 млн. т сушен тютюн в Китай"}
{"url": "https://trud.bg/%d0%ba%d0%b8%d1%82%d0%b0%d0%b9%d1%86%d0%b8-%d1%81%d1%82%d1%80%d0%be%d1%8f%d1%82-%d0%b8%d0%bd%d1%82%d0%b5%d0%bb%d0%b8%d0%b3%d0%b5%d0%bd%d1%82%d0%b5%d0%bd-%d0%b3%d1%80%d0%b0%d0%b4-%d0%ba%d1%80%d0%b0/", "text": "Високотехнологична селскостопанска демонстрационна зона ще бъде част от интелигентния град край Елин Пелин. Проектът ще бъде реализиран в рамките на инициативата 16+1, стана ясно от стратегическото тристранно споразумение, подписано в присъствието на министъра на икономиката Емил Караниколов по време на срещата на високо равнище в София. Инвестицията е на стойност 1,1 млрд. евро Освен изграждането на високотехнологична селскостопанска демонстрационна зона, със споразумението се възлагат строителните дейности по проекта на  компанията China Construction. Демонстрационната зона в бъдещия интелигентен град ще се използва за отглеждане и селекция на нови и традиционни сортове  селскостопански продукти и техники за тяхната преработка, както и за обмяна на добри практики в областта на научноизследователската и развойна дейност. Една от целите на тази зона ще бъде да допринесе за историческия,  културен и туристически обмен между България, страните от Централна и Източна Европа и Китай. За целта ще бъдат изградени 17 демонстрационни сгради, на първите етажи на които ще има национални павилиони, където ще бъдат представени характерни селскостопански и други продукти от съответните 16+1 държави.", "date": "2018.07.07", "title": " Китайци строят интелигентен град край Елин Пелин"}
{"url": "https://trud.bg/%d0%ba%d0%b8%d0%bf%d1%8a%d1%80%d1%81%d0%ba%d0%b0-%d1%84%d0%b0%d0%bc%d0%b8%d0%bb%d0%b8%d1%8f-%d0%b6%d0%b8%d0%b2%d0%b5%d0%b5-%d0%bf%d0%be-%d1%81%d1%8a%d0%b2%d0%b5%d1%82%d0%b8%d1%82%d0%b5-%d0%bd%d0%b0/", "text": "Най-старшият – Полис идва редовно у нас от години В началото на лятото Андреас Малупас пристига в медицинския център на д-р Емилова. Първото му идване е провокирано от интереса да разбере дали правилно изпълнява програмата на известната в Кипър лекарка, на която още преди години баща му Полис дал доверието си с постигнати отлични резултати. Полис Малупас не спял добре, чувствал се потиснат, затварял се в себе си, приемал повече храна от обичайното. Години наред поддържал тегло около 72-73 кг, а при идването си при д-р Емилова в Боровец вече тежал 95 кг. Имал високо кръвно налягане, за което приемал 4 медикамента, киселини и стомашен рефлукс, лекувани безуспешно с хапчета. Пристигнал заедно със свой приятел с намерение да свали килограми и да се откъсне от натоварения си режим. Не си и представял какъв невероятен ефект ще има прилагането на метода за лечение с плодове, чай и мед, и че за кратко време ще се превърне в доброволен консултант на десетки свои сънародници в Кипър, насочвайки ги към програмата на д-р Емилова. Полис споделя, че нищо в програмата не го е затруднило. Изпълнява я точно по съветите на лекарката и нейния екип, и е най-удивен от промяната в мисленето си. Обяснява го с влиянието на лекциите, за които твърди, че са поне половината част от процеса на излекуване. Защото дават обяснение за нещата, случващи се, както по време на програмата, така и при спазване на здравословното хранене след това. Започнал е да се движи повече – ходи пеш, прави СПА процедури, плува и е сменил изцяло начина си на хранене. Първият му последовател бил синът му Андреас, впечатлен силно от промяната при бащата, с когото имат фамилен бизнес. Андреас се хранел обилно, предимно с месни продукти, прекалявал с пушене и безсъние. Сам решил да опита нов начин на живот и направил програмата само по впечатления, споделени от бащата. Отначало 2 месеца се хранел като баща си, после сам решил да направи гладуване. След 10 дни на плодове и чай и 6 дни захранване младият мъж свалил 12 кг и вече е убеден поддръжник на метода на д-р Емилова. Полис разказва, че смъкнал килограмите до 73 /от 95/, подмладил се е, зареден е с енергия и вече няма високо кръвно и киселини в стомаха, сънят му е спокоен. “В Никозия няма подобна програма”, казва той и затова все повече хора ще идват в медицинския център на д-р Емилова, прогнозира мъжът. И споделя, че лекарката владее тайните и на тялото, и на душата, за да връща и балансира нарушената хармония. Полис има три деца и пет внуци. Три деца има и Андреас. Също като баща си и той става двигател на промяна в менюто на семейството и без да налага вижданията си, децата приемат с интерес постигнатото от таткото. Той има и всеотдайната подкрепа на съпругата си Марта. Още през 2012 г. тя започнала да се придържа в кухнята към разделното хранене. Преди това, цели 4 години Андреас приемал всеки ден шепи хапчета за стомашен рефлукс, невроза, обриви по кожата и др. Чувствал се без сили, едва изкачвал един етаж, бил напрегнат. Още с първото гладуване заедно с килограмите отхвърлил и оплакванията от болестите. Върнала се жизнеността, усещал се много по-спокоен и уверен. Казва, че промените са станали не само на физическо, но и на емоционално ниво и с готовност продължава да се придържа към програмата на д-р Емилова. Спрял е цигарите, не пие никакъв алкохол, а на трапезата има само веднъж седмично риба, понякога пилешко, или едно яйце. Менюто на фамилията е основно вегетарианско. От две години и трите деца на Андреас и Марта се хранят разделно. Най-големият син – трето поколение Малупас, който е студент в Лондон, е свалил килограмите от 85 на 61 и също като дядо си и баща си, продължава убедено в търсене на свой път за постигане на здраве.   Суфле от тиквички /1 порция/ Настъргваме на ситно 1 неголяма тиквичка и 100 г тофу. Към тях прибавяме отделно приготвен сос от по 1 равна шепа сурово кашу и белени слънчогледови семки, соево мляко /да ги покрие ядките/, 1 супена лъжица овесени ядки – блендирани добре. Накрая добавяме по 1 щипка морска или хималайска сол, копър и сух риган. Печем 25 мин. на 160 градуса. Може да изпечем суфлето и във форми за мъфини.", "date": "2018.07.07", "title": " Кипърска фамилия живее по съветите на д-р Емилова\t\t\t"}
{"url": "https://trud.bg/%d1%82%d0%b5%d1%80%d0%b5%d0%b7%d0%b0-%d0%bc%d0%b5%d0%b9-%d0%b7%d0%b0%d0%bf%d0%bb%d0%b0%d1%88%d0%b8-%d0%b1%d0%be%d1%80%d0%b8%d1%81-%d0%b4%d0%b6%d0%be%d0%bd%d1%81%d1%8a%d0%bd-%d1%81-%d1%83%d0%b2%d0%be/", "text": "След съвещание с министрите по действията на правителството за Брекзит, британският премиер Тереза Мей заяви, че ще уволни всеки, който не приеме нейния план за плавно напускате на ЕС, в това число и министърът на външните работи Борис Джонсън. Последните предложения на Мей към Брюксел включват създаване на зона за свободна търговия със стоки и земеделска продукция, без никакви ограничения, съобщи The Times. Според премиерът на Обединеното кралство, този план урежда спорни въпроси и отговаря на интересите на двете страни, както и на Северна Ирландия, която има силни търговски връзки с Република Ирландия, която е част от ЕС. Идеите на Мей обаче предизвикаха недоволство сред поддръжниците на тоталното скъсване с икономиката на ЕС. Според тях, така се запазва зависимостта на Великобритания от европейските държави. Засега нито един министър, включително и Джонсън не се обявил открито срещу плановете на премиера. Според медията, предложенията за плавен Брекзит са получили подкрепата на всички министри, включително и на Борис Джонсън. Великобритания напуска Европейския съюз в 23 часа на 29 март 2019 година, след което започва двугодишен период през който част от търговските споразумения ще действат, както досега. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.07", "title": " Тереза Мей заплаши Борис Джонсън с уволнение"}
{"url": "https://trud.bg/%d0%ba%d0%b8%d1%80%d0%b8%d0%bb-%d0%b4%d0%be%d0%bc%d1%83%d1%81%d1%87%d0%b8%d0%b5%d0%b2-%d0%b8%d0%bd%d0%b2%d0%b5%d1%81%d1%82%d0%b8%d1%86%d0%b8%d1%8f%d1%82%d0%b0-%d0%bd%d0%b0-%d0%ba%d0%b8%d1%82%d0%b0/", "text": "Доверието между две страни не се гради лесно. За да спечелиш уважението на голяма китайска финансова институция, се изисква професионализъм, иновативни идеи, компетентност и представяне на дългосрочен и устойчив бизнес модел. Това написа в своя фейсбук профил председателят на КРИБ и представител на българския бизнес Кирил Домусчиев по повод отпуснатото финансиране от Китайската „Ексимбанк“ (The Export-Import Bank of China) за изграждане на 6 супермодерни високоефективни екологични кораба за Параходство „Български морски флот“ (БМФ). Новата мащабна инвестиция, която е 135 милиона долара, ще се осъществи благодарение на целия екип на БМФ. Колеги, благодарности и поздрави на всички! Присъствието на премиерите на България и Китай подчертава вашия безспорен професионализъм. След финансирането по плана „Юнкер“, държавата с една от най-добре развитите икономика в света подкрепи наша компания. Това несъмнено носи престиж и авторитет не само на Български Морски Флот, а на България и родния бизнес като цяло, и може да отвори нови хоризонти. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.07", "title": " Кирил Домусчиев: Инвестицията на Китайската „Ексимбанк“ за БМФ носи престиж и авторитет за България и може да отвори нови хоризонти"}
{"url": "https://trud.bg/%d0%b7%d0%b5%d0%bc%d0%b5%d1%82%d1%80%d0%b5%d1%81%d0%b5%d0%bd%d0%b8%d0%b5-%d0%be%d1%82-56-%d0%bf%d0%be-%d1%80%d0%b8%d1%85%d1%82%d0%b5%d1%80-%d0%b2-%d1%8f%d0%bf%d0%be%d0%bd%d0%b8%d1%8f/", "text": "Земетресение с магнитуд от 5,6 по скалата на Рихтер е регистрирано в близост до най-големия японски остров – Хоншу, показва справка на официалната интернет страница на Европейския средиземноморски сеизмологичен център (EMSC). Епицентърът на труса е бил на 110 километра югоизточно от Кавасаки, с дълбочина от 62 километра под земната кора. Земетресението е регистрирано в 20.23 часа местно време. Няма издадено предупреждение за цунами. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.07", "title": " Земетресение от 5,6 по Рихтер в Япония\t\t\t"}
{"url": "https://trud.bg/%d1%81%d0%bf%d0%b5%d1%86%d0%b8%d0%b0%d0%bb%d0%bd%d0%b8%d1%8f-%d1%81%d1%8a%d0%b1%d0%be%d1%82%d0%bd%d0%be-%d0%bd%d0%b5%d0%b4%d0%b5%d0%bb%d0%b5%d0%bd-%d0%b1%d1%80%d0%be%d0%b9-%d1%82%d1%80%d1%83%d0%b4/", "text": "Уважаеми читатели, От 1 юли можете спокойно да пиете неделното си кафе, без да ходите до будката за любимия вестник. Слагаме неделните страници в събота и така през уикенда ще имате мнооого голям вестник – чаровният съботно-неделен „Труд“. Взимайте го още в събота – доволни ще останете!", "date": "2018.07.07", "title": " Специалния съботно-неделен брой Труд Уикенд\t\t\t"}
{"url": "https://trud.bg/%d0%bd%d0%b0%d0%b4-200-%d1%85%d0%b8%d0%bb%d1%8f%d0%b4%d0%b8-%d0%bb%d0%b5%d0%b2%d0%b0-%d1%81%d0%b0-%d0%be%d1%82%d0%ba%d1%80%d0%b0%d0%b4%d0%bd%d0%b0%d1%82%d0%b8-%d0%be%d1%82-%d0%b2%d0%b7%d1%80%d0%b8/", "text": "Над 200 хиляди лева са откраднати от  „, информира  Удареният обект е един от най-новите клонове на банката в Пловдив. Самият банкомат е вътрешно разположен в сградата и е с контролиран достъп, който се осъществява чрез карта. Най-вероятно именно така са влезли извършителите на взрива и обира. Заложеният експлозив е бил вътре в помещението, за да може да разбие финансовия апарат. Вследствие на това материалните щети са огромни – целият клон е почти унищожен. Няма обаче засегнати автомобили или други обекти в близост. Нямало е и минувачи, които да са били застрашени, заради ранния час от денонощието. Разследващите полицаи са открили на мястото на инцидента празни касети. Извършени са проверки с каква сума е бил захранен банкоматът и какви трансфери са правени до момента, за да се уточни наличността. По първоначална информация отчетените разлики възлизат на над 200 хиляди лева. Все още няма яснота чие дело е взривът, който събуди тракийци в 4 и половина рано тази сутрин. Според една от очевидките е имало черна кола, паркирана пред банката, която е потеглила секунди преди полицията да пристигне. От сутринта районът е обсаден с полиция, униформени и експерти правят огледи на мястото на произшествието с часове. Събират се всички видеозаписи от камери в района и се призовават граждани, видели нещо през нощта, да сигнализират в полицията. Според първоначалната информация извършителите са използвали бутилки със сгъстен въздух или газ. От МВР разпространиха информация, че по случая се издирват двама души, които след престъплението са се оттеглили с лек автомобил. Информация за развоя по тяхното издирване все още няма.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.07", "title": " Над 200 хиляди лева са откраднати от взривения банкомат в Пловдив"}
{"url": "https://trud.bg/%d0%be%d1%82%d0%ba%d1%80%d0%b8%d1%85%d0%b0-%d0%bc%d1%8a%d1%80%d1%82%d1%8a%d0%b2-%d0%bc%d0%b0%d0%ba%d0%b5%d0%b4%d0%be%d0%bd%d1%81%d0%ba%d0%b8%d1%8f-%d0%b8%d0%b7%d0%bf%d1%8a%d0%bb%d0%bd%d0%b8%d1%82/", "text": "Известният македонски поп и рок изпълнител Влатко Илиевски беше открит мъртъв в автомобила му тази нощ в столицата Скопие. Смъртта на популярния музикант беше потвърдена от полицията. Тялото е предадено на съдебните лекари за аутопсия. На мястото на инцидента е присъствал и прокурор, информира БГНЕС. 33-годишният Илиевски представляваше Република Македония на Евровизия през 2011 г. с песента „Рускиня“. Музикалната си кариера той започва през 2000 г. Сред най-известните му хитове са „С теб съм най-богат на света“, „Прегърне ме“, „Скитник“, „Остави ме да умра при други“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.07", "title": " Откриха мъртъв македонския изпълнител Влатко Илиевски"}
{"url": "https://trud.bg/%d0%b5%d0%b2%d1%80%d0%be%d0%bf%d0%b0-%d0%b7%d0%b0%d1%87%d0%b5%d0%bd%d0%b0%d1%82%d0%b0-%d0%b2-%d0%bf%d0%b5%d1%89%d0%b5%d1%80%d0%b0%d1%82%d0%b0-%d0%ba%d0%be%d0%b7%d0%b0%d1%80%d0%bd%d0%b8%d0%ba/", "text": "  Най-древната „кремъчна индустрия“ процъфтява по нашите земи Историята на първобитното европейско човечество е изпълнена с драматични обрати В началото на ХХI в. злободневната политическа полемика ”роди” понятията ”Стара” (Западна) и ”Нова (Източна)” Европа. От гледна точна на съвременните разбирания подобно деление може и да има някакъв смисъл, но исторически то е дълбоко невярно – истина, в която ще се убедим, проследявайки развитието и пътя на човешката цивилизация. И то от времена, за които дори и квалификации от рода на „прастари”, „прадревни” и т.н. не са достатъчно силни. Още от XIX в. господства схващането, че древният „прачовек” се е появил в Европа, идвайки от Северна Африка през Гибралтар, Испания и Южна Франция. В края на ХХ в. обаче български и френски учени направиха важни открития, изследвайки пещерата ”Козарника” (близо до гр. Белоградчик), които съществено променят знанията ни за най-дълбоките пластове на европейското минало – автентична „мистерия”, която няма как да не ни заинтригува. Пещерата е разположена на около 4 км от гара Орешец, община Димово, Видинска област, и изглежда твърде „обикновено”. Не и за учените обаче. Проучванията са дело на професорите Николай Сираков от Националния археологически институт в София, Жан-Люк Гуадели от Бордо и техните колеги. Още първите резултати са важни за науката, макар да се отнасят за времето от „едва” 37-34 хиляди години. Открити са каменни оръдия, кости от носорог, мамут, див кон, саблезъб тигър и т.н. Прониквайки все по-дълбоко, учените попадат на истинска сензация – следи от „прачовешко общество”, обитавало пещерата преди 1,2–1,4 млн. години! Така „Козарника” се оказва мястото с най-древните следи на предците на човека в Европа! С това обаче сензациите не свършват. В пещерата учените откриват кости с изкуствено нанесени резки. Те са дело на (пра)човешка ръка, но според изследователите това не е резултат от обработката на месото върху костта – напротив, действието е съзнателно! Така непретенциозните резки се оказаха най-древния паметник на символното мислене на цялата планета. Може би попадаме на първия в човешката история пример на броене, на „пра”-математика! Откритието оборва теорията, че способността за символно мислене се е появила преди 50 хиляди години – при „хомо сапиенс”/”разумният човек” , т.е. при собствения ни човешки вид. Явно „сапиенс” е определение, за което могат да претендират много по-ранни наши предци. Какви обаче са тези предци? Ако се съди по зъб, открит в пещерата, става дума за т.нар. „хомо еректус” – „изправеният човек” – важно звено от еволюцията на т. нар. хоминиди, появил се преди 1, 8 милиона години в Африка и заселил почти цялото евразийско пространство. „Изправеният човек” е бил по-нисък от нас, с ръст от 1,20—1,50 м. Черепът му е бил архаичен, почти „маймунски”, но обемът на мозъка е около 850—1200 кубически см, т.е. с около 20-25 процента по-малък от нашия. Използва каменни оръдия, макар и примитивни, което важи и за по-ранния му предшественик „хомо хабилис” – ”умеещият човек”. Надали е нужно да се убеждаваме повече, че пещерата „Козарника” заслужава да бъде известна в целия свят. Името й не е никак поетично – в нея до ново време местните хора са прибирали козите си… Ако се замислим обаче, това донякъде комично обстоятелство свидетелства, че една българската пещера пази следи от разумна дейност в продължение на милион и половина години. Колко са страните, които притежават нещо подобно?! Откритията на българските учени показват, че eдно от огнищата на дейността на древния прачовек са високите Западни Родопи. Проучванията на проф. Стефанка Иванова в района на язовир „Широка поляна”, близо до Батак, регистрират следи от около 800–500 хиляди години. Какво обаче са търсели, и то продължение на хилядолетия (!), праисторическите ни предци по места, които не са най-подходящите за живот? Очевидно онова, което е било „върховата технология” за неговото време – кремък за изработване на оръдия на труда. Историята на първобитното европейско човечество е изпълнена с драматични обрати и ”епизоди”, които продължават десетки хиляди години… Периодите на топене и на поредните настъпления на ледниците водят до сериозни климатични промени. Естествено, те принуждават прачовека да се приспособява към околната среда и да я променя. Преди около 300 хиляди години е овладян огънят. През средния палеолит (120 000 – 40 000 г. пр.Хр.), най-вероятно преди около 80 хиляди години, в Европа идват т. нар. неандерталци. Те се прехранват главно с лов на едри животни – мамути, зубри, елени и т.н., както и с риболов. В България все още не са намирани кости на неандерталски човек, но следите от неговата дейност са много – в долните пластове на пещерата „Бачо Киро” (до Дряновския манастир), Деветашката пещера, пещерата „Самуилица ” при Кунино, Врачанско, „Темната дупка” при Карлуково, Врачанско, в по-горните пластове на „Козарника” и т.н. Дълго време неандерталският човек е смятан за примитивен – виждане, което днес почти не се споделя от учените. Напротив, нашият генетичен „братовчед” организира колективен лов на едри животни (мамути, пещерни мечки, елени), благоустроява пещерите, прави землянки и т.н. Почти сигурно е, че е можел да говори, че е имал религиозни представи, стремеж към създаване на изкуство, дори музика… Всичко това свидетелства за степен на интелект, изразено социално поведение и т.н. В палеолитното селище при Муселиево, Никополско, в поречието на Осъм, имаме свидетелство за своеобразна „кремъчна индустрия”. Разкрити са следите от съществуването на кариера или „фабрика” за кремъчни върхове на копия. По мнението на учените тя е най-древната от територията на нашия континент – отпреди 45 хиляди години. Днешните български земи остават извън обсега на големите ледници, което ги прави подходящи за хората и тяхната разумна дейност. Находищата от кремък в Западните Родопи, продължават да привличат праисторическите хора и през късния палеолит. Само на територията на Смолянска област са регистрирани 35 обекта, като сравнително пълно са проучени находищата в района на хижа „Орфей”. Както се оказва, „на място” са добивани т. нар. кремъчни ядра – полуфабрикат, от който по-късно и на друго място са изработвани сечивата: каменни брадви, върхове на копия и други пособия, използвани за лов, приготвяне на храна, обработка на кожа, и т.н. Очевидно имаме специализация на „производството”, пък било то и палеолитно! Търсачите на кремък са имали временни поселения в планината, като са снабдявани с храна от другаде. Иначе казано, имаме пример на … логистика (!), както бихме казали днес. Планината е била почти безлюдна, така че тези хора, подобно на златотърсачите хилядолетия по-късно, са извършвали експедиции в своя „кремъчен Клондайк”… Тяхната продукция се открива на отдалечени места, което говори за търговия, за размяна на кремъчни оръдия срещу храни и други артикули на праисторическото „пазарно” стопанство. През късния палеолит (40 000–9000 г. пр. Хр.) завършва последният ледников период, климатът се приближава до днешния, а почти същото важи за фауната и флората. В Европа идва т. нар. кроманьонски човек -„хомо сапиенс”, с други думи – ние, съвременните хора. Това става преди около 35 хил. години. Нашият вид измества неандерталските си ”братовчеди”, като към 25-то хилядолетие налага своето господство. Започва поредният и мащабен като резултати период на човешката дейност, духовен мир и културни нагласи. Примитивното човешко ”стадо” еволюира към т. нар. ранна родова община. Така, образно казано, древният човек се движи към новокаменната епоха и „неолитната революция”, разказът за която тепърва предстои.", "date": "2018.07.07", "title": " Европа зачената в пещерата „Козарника“\t\t\t"}
{"url": "https://trud.bg/%d0%bc%d0%b0%d1%80%d0%ba-%d0%b7%d1%83%d0%ba%d1%8a%d1%80%d0%b1%d1%8a%d1%80%d0%b3-%d0%b2%d0%b5%d1%87%d0%b5-%d0%b5-%d1%82%d1%80%d0%b5%d1%82%d0%b8-%d0%bf%d0%be-%d0%b1%d0%be%d0%b3%d0%b0%d1%82%d1%81%d1%82/", "text": "Съоснователят на корпорацията Фейсбук (Facebook) Марк Зукърбърг вече е трети по богатство в света според новото подреждане в „Индекса на милиардерите“ на агенция Блумбърг. Той изпревари заемащия до петък това място Уорън Бъфет, след като цената на акциите на Facebook Inc. се повиши с 2,4 на сто. Зукърбърг изостава от първия и втория по богатство в света – съоснователя на Амазон (Amazon) Джеф Безос и съоснователя на Майкрософт (Microsft) Бил Гейтс. Това е първият случай, когато челната тройка на свръхбогатите се заема от хора, придобили имуществото си от технологии. Индексът установява също, че технологичният бранш генерира пет милиард богатство, повече от всеки друг бранш, отбеляза Блумбърг. Агенцията припомни, че през март акциите на „Фейсбук” стигнаха до 152,22 долара – най-ниско ниво за период от осем месеца – заради кризата със злоупотребата с лични данни. Но при затварянето на борсите вчера една акция на корпорацията се качиха до рекордните 203,23 долара за брой. Сега богатството на 34-годишния Зукърбърг се изчислява на 81,6 милиарда долара, с около 373 милиона долара повече, отколкото на 87-годишния Бъфет, президент на корпорацията Бъркшър Хатауей (Berkshire Hathaway). Блумбърг твърди, че Бъфет, който преди е заемал първо място в класацията по богатство, слиза надолу в нея заради благотворителната си дейност, започнала от 2006 година. Имотното състояние на Джеф Безос е 142 милиарда долара, а на Бил Гейтс – 94,2 милиарда долара. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.07", "title": " Марк Зукърбърг вече е трети по богатство в света"}
{"url": "https://trud.bg/%d0%b1%d1%81%d0%bf-%d1%81%d1%82%d0%b0%d1%80%d1%82%d0%b8%d1%80%d0%b0-%d0%bf%d1%80%d0%be%d1%86%d0%b5%d0%b4%d1%83%d1%80%d0%b0%d1%82%d0%b0-%d0%b7%d0%b0-%d0%b8%d0%b7%d0%b4%d0%b0%d0%b2%d0%b0%d0%bd%d0%b5/", "text": "Българската социалистическа партия стартира процедура за издаване на лиценз за телевизия, съобщиха от партията. Днес, БСП подаде документи за регистрация на дружество, което ще се казва БЪЛГАРСКА СВОБОДНА МЕДИЯ. В рамките на месец дружеството трябва да направи втората стъпка и да подаде необходимите документи за получаване на лиценз от СЕМ за собствен телевизионен канал. Управител на дружеството е българският  журналист, политик и общественик Любомир Коларов. Той е бил главен редактор в БНТ, награждаван нееднократно за журналистическата си дейност и обществена ангажираност. Кавалер на ордена „Кирил и Методий“. Процедурата по регистрация стартира, съгласно решение на НС на БСП от 10.06.2018 година, което възложи документите да бъдат подадени през настоящия месец юли. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.07", "title": " БСП стартира процедурата за издаване на лиценз за телевизия"}
{"url": "https://trud.bg/%d0%bf%d0%b8%d0%bb%d0%be%d1%82-%d0%b7%d0%b0%d0%b3%d0%b8%d0%bd%d0%b0-%d1%81%d0%bb%d0%b5%d0%b4-%d0%ba%d0%b0%d1%82%d0%be-%d0%b8%d0%b7%d1%82%d1%80%d0%b5%d0%b1%d0%b8%d1%82%d0%b5%d0%bb-%d1%81%d0%b5-%d1%80/", "text": "Стар руски изтребител МиГ-21 на румънските ВВС се разби по време на демонстративен полет, съобщава Канал 3. Полетът бе част от ден на отворените врати в румънската авиобаза в Борча. Самолетът падна в поле съвсем близо до базата, в която се бяха събрали около 3000 посетители. На мястото на катастрофата веднага бе изпратен спасителен екип с хеликоптер. Първоначалните сведения бяха, че пилотът е успял да катапултира, но по-късно от румънското Министерство на отбраната обявиха, че това не е станало и той е загинал. Името му е Флорин Ротару, на 36 години, а причината да не успее да катапултира е, че очевидно до последно се е опитвал да отклони машината достатъчно далеч, за да не я забие директно в базата и събралите се хиляди хора. Предстои да се изясняват точните причини за трагедията. Военновъздушната база край Борча се намира в непосредствена близост до българската граница – на 68 км по шосе от Силиситра и само около 50 км по въздух. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.07", "title": " Пилот загина, след като изтребител се разби по време на демонстрации в румънска военновъздушна база"}
{"url": "https://trud.bg/%d0%b0%d0%bd%d1%82%d0%be%d0%bd%d0%b8%d0%be-%d1%82%d0%b0%d1%8f%d0%bd%d0%b8-%d0%b1%d0%b5%d1%80%d0%bb%d1%83%d1%81%d0%ba%d0%be%d0%bd%d0%b8-%d1%89%d0%b5-%d1%81%d0%b0-%d0%ba%d0%b0%d0%bd%d0%b4%d0%b8%d0%b4/", "text": "Бившият премиер на Италия Силвио Берлускони ще се кандидатира в изборите за Европейски парламент догодина. Това съобщи председателят на парламента Антонио Таяни в интервю, публикувано днес и цитирано от ДПА. До неотдавна 81-годишният Берлускони имаше забрана да заема публична длъжност съгласно присъда по дело за данъчни измами. През май съдът отмени забраната. Пред вестник „Стампа“ Таяни, който тази седмица бе избран за заместник-председател на партията на Берлускони „Напред, Италия“, казва, че го е помолил да се кандидатира за европарламента. На въпрос какво е казал експремиерът Таяни отговаря: „Мисля, че той възнамерява да се кандидатира. Мисля че, той е много доволен от предложението“. ДПА припомни, че Силвио Берлускони е участвал като кандидат в изборите за Европейски парламент през 1994, 1999, 2004 и 2009 г., но почти всеки път е отстъпвал спечеленото място на друг от партийната листа. Той е заседавал в законодателното събрание на съюза само през периода 1999-2001 година. „Стампа“ пише, че на новия си партиен пост Таяни ще се опита да възроди „Напред, Италия“, чийто рейтинг спада. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.07", "title": " Антонио Таяни: Берлускони ще се кандидатира в изборите за Европейски парламент"}
{"url": "https://trud.bg/%d1%80%d0%b5%d1%82%d1%80%d0%be-%d0%b2%d1%8a%d0%bb%d0%bd%d0%b0-%d0%bd%d0%b0-%d0%bf%d0%bb%d0%b0%d0%b6%d0%b0-%d1%82%d0%be%d0%b2%d0%b0-%d0%bb%d1%8f%d1%82%d0%be/", "text": "Спортните бюстиета са удобни и модерни Тенденциите при банските тази година могат да бъдат обобщени с думата разнообразие. Това лято със сигурност има за всеки по нещо. Все пак с появата на така чаканото юлско слънце по плажовете вече могат да бъдат откроени няколко топ тенденции – висока талия при долнищата, вдъхновена от 50-те години на миналия век, асиметрични цели бански и изрязани модели, които не остават почти нищо скрито. При материите освен традиционните за банските костюми тази година се налагат плетивата, както и комбинацията от различни платове. При цветовете също се срещат всякакви комбинации, като едноцветните модели отстъпват място на райето в различни разновидности, флорални мотиви, плодчета и палми. Актуални ще са и класическите модели за любители на животинските принтове, като този сезон те са в повече от един цвят. Мъниста, камъни и ресни, най-вече в горната част, остават предпочитани и този сезон. Високо изрязаните цели бански с гол гръб категорично се завърнаха от позабравените тенденции от 90-те и са истински хит този сезон. Моделите подобни на емблематичните хубавици от “Спасители на плажа” тази година определено не изглеждат ретро, а напротив. Този модел е подходящ за по-високи дами, които искат дупето им да изгледа по-закръглено. Подходящ избор е и за по-дребни момичета, които искат визуално да издължат краката си. Един от задължителните елементи за бански костюм са тропическите принтове. Ако обичате да сте обградени от палми, то тогава ще ви зарадва да ги поставите и върху банските костюми в модерно златно например. Можете да се развихрите с горната част и да се спрете на актуални връзки вместо деколте. Спортният стил все по-дълбоко навлиза във всички сфери на модата – висша мода, ежедневно облекло, обувки, аксесоари и чанти. Затова не е голяма изненада, че спортното влияние се забелязва и при банските. Семпъл бански със спортен топ или силует, напомнящ на спортен комплект, често в комбинация с изрязано долнище е предпочитан вариант. Тези модели са много удобни, освен това и модерни. Някои по-екстравагантни дами пък наложиха нова тенденция, която се превърна в истински хит в социалните мрежи и кадрите събират хиляди харесвания. Без значение какъв бански имате, можете да завържете връзката над гърдите, вместо на врата си и така гърдите ви ще изглеждат по-големи, а и почти нищо няма да остане скрито.   Изберете ярки и големи очила Слънчевите очила отдавна са не просто начин да предпазим очите си от яркото слънце, а задължителен аксесоар за завършена лятна визия, с който можем да покажем своят стил. Разбира се и при очилата има тенденции, които обаче трябва да адаптирате към вашето лице, да са ви отиват. Най-модните модели за този сезон са очила с кръгла рамка. Дизайнерите предлагат различни разновидност, като често рамките са дебели, в ярък цвят или обсипани с камъни и дори шипчета. Друг предпочитан модел за дамите тази година са “котешките” ретро модели, които са извити в горния външен край. Популярни и това лято са авиаторските слънчеви очила, които не отстъпват от позициите си през последните няколко години, както при мъжете, така и при жените. Ако не знаете кой от тези модели да изберете, отговорът е лесен – просто изберете макси очила. Големите модели са на мода, особено при дамите. Цветовете са лятото са разнообразни, като черното остава на заден план. Заложете на кафяво, бяло, червено, тъмно синьо или сребристо.   Надуваеми пици и донати плуват в басейна От няколко години насам надуваеми дюшеци и пояси спряха да бъдат детски плажен аксесоар и се превърнаха в задължителен декор за летни снимки на всяка уважаваща себе си инстаграм красавица. Модата тръгна от известните личности – модели, певици и влогърки първо в Америка, а после и в Европа, които споделяха в социалните мрежи атрактивни снимки. Из инстаграм и тази година вече се появяват снимки с огромни надуваеми фламингота, тук там някой лебед или котка. Въображението на производителите се е развихрило до нови висоти за това лято и вече можете да се излежавате на пица, череши, парче диня, донат, бургер и дори хот дог. Изобщо сладките розови модели отстъпиха място на кулинарната вълна. Ако искате да си направите снимка на басейна или на плажа, която да събере стотици лайкове обезателно се обзаведете с такова надуваемо пособие.   Оставете бижутата и дамската чанта Ако допуснете някои на пръв поглед малки грешки, можете вместо в звезда на плажа да се превърнете в комичен образ. Токчетата, например, са напълно неуместни. Не само през деня, но и на плажно вечерно парти. Дори и да сте в закрит бар, пътят до него все някъде минава през пясъка, а там определено ще изглеждате нелепо. Ако предпочитате високи обувки заложете на сандалите с платформа. Многото бижута също нямат място на плажа, както при дамите, така и при мъжете. Ако все пак искате да допълните визията си, заложете на семпли кожени гривни или колиета. Без лъскави камъчета и перли. Забравете и за пластмасовите дрънкулки, отдавна не са актуални, припомнят експертите. Освен това дамите задължително трябва да оставят дамската чанта в хотела – ако е кожена със сигурност не само не е практично, а не е и модерно. Внимавайте и с дезодорантите с талк, защото белите следи по тялото на плажа не са приятна гледка.", "date": "2018.07.07", "title": " Ретро вълна на плажа това лято\t\t\t"}
{"url": "https://trud.bg/%d0%be%d0%b3%d0%bd%d0%b5%d0%bd%d0%be-%d1%88%d0%be%d1%83-%d0%ba%d0%be%d0%bd%d1%86%d0%b5%d1%80%d1%82%d0%b8-%d0%b8-%d1%81%d1%80%d0%b5%d1%89%d0%b8-%d1%81-%d0%b0%d0%b2%d1%82%d0%be%d1%80%d0%b8-%d0%bf%d1%80/", "text": "Тематични партита, срещи с автори, изложби, концерти и огнено шоу са част от събитията в културния календар на проекта „Арт лято” във Велико Търново. Те се провеждат в района на Художествената галерия „Борис Денев” в старата столица. Сред акцентите през този месец е фотоизложбата на известния български актьор, нашумял още повече с ролята си в сериала „Откраднат живот” – Димо Алексиев. 21 фотографии е подбрал той за великотърновската публика, а в експозицията се включва и неговата приятелка Анжела Медзикян. Снимките ще бъдат подредени край паметника на Асеневци от 16 до 18 юли, а на закриването на 18 юли ще присъстват и авторите. Това обясни Радослав Гизгинджиев от екипа на организаторите. Творците ще се включат в открита дискусия и ще се срещнат на открито със своите почитатели.  От следващия ден друга експозиция ще гостува във Велико Търново. Между 19 и 22 юли старостоличани ще станат свидетели на изложбата на Лусия Медзикян и популярните стиймпънк творци Чудомир Драгнев (Looneytools) и BULGARASA. В трите дни от експозицията авторите ще бъдат в района на Художествената галерия. „Прецизни скулптури от метал ще видят посетителите на експозицията. От метални риби до метални кораби – изключително зрелищно е това, трябва да се види от по-близо, всичко е детайлно и човек не може да повярва, че може да бъде направено от хора”, подчерта Гизгинджиев. В афиша на „Арт лято” този месец е и огненото шоу на артистите от FIRETER, отложено от месец юни заради метеорологичните условия. Събитието е планирано за 21 юли. Три дни по-късно, на 24 юли, край паметника на Асеневци открита лекция-дискусия, посветена на хранителните разтройства, организират създателите на „Живот на килограм”. Лекторите, които пристигат във Велико Търново, са специалисти по психология. Новата книга на Ралица Генчева „Кой е излъга какво е щастието” ще бъде представена от авторката на 26 юли. Тя засяга проблемите за професионалното прегаряне и непрестанното трупане на ненужни вещи.  Камерни концерти с класическа музика се организират във всеки един от летните месеци в района на Боруна. През август предстои интересна среща с известния кулинар – шеф Иван Манчев. Проектът „Арт лято” се организира със съдействието на Община Велико Търново. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.07", "title": " Огнено шоу, концерти и срещи с автори предлага „Арт лято” в Търново"}
{"url": "https://trud.bg/%d1%81%d1%82%d0%be%d0%b8%d1%87%d0%ba%d0%be%d0%b2-%d0%b8-%d0%b1%d0%b0%d1%82%d0%b8%d1%81%d1%82%d1%83%d1%82%d0%b0-%d0%bd%d0%b0-%d0%bf%d0%bb%d0%be%d1%89%d0%b0%d0%b4%d0%b0-%d0%bd%d0%b0-%d0%bf%d0%be%d0%b1/", "text": "МОСКВА – Христо Стоичков и Габриел Батистута ще бъдат две от най-големите звезди в грандиозно шоу, което ще се разиграе на Площада на победата в Ереван. Арменски бизнесмени организираха чартър за звездите, които коментират световното първенство в Русия, за да участват в демонстративен двубой в неделя. Тогава е първият почивен ден между четвъртфиналите и полуфиналите. Освен Стоичков сред потвърдилите са мегазвезди като Райън Гигс, Роберто Карлуш, Ривалдо, Паоло Малдини, Луиш Фиго и Кафу. Като домакин на спектакъла ще се изявява световният шампион с Франция от 1998 година Юри Джоркаеф, който е с арменски корени.  Организаторите са поканили руските коментатори, които всяка вечер предаваха мачовете от Мондиал 2018. Освен да играят футбол, звездите ще бъдат изправени и пред други предизвикателства – дуели на тенис корт срещу именити арменци. 8 юли е специален празник за страната, който се нарича Варвадар. На него хората се пръскат един друг с вода, тъй като това е най-топлото време през годината в Армения. А който иска да види едни от най-големите герои в историята на мондиалите, ще трябва да плати билети между 10 и 50 долара.", "date": "2018.07.07", "title": " Стоичков и Батистута на Площада на победата"}
{"url": "https://trud.bg/%d0%b2-%d0%b0%d0%bd%d0%b3%d0%bb%d0%b8%d1%8f-%d0%b7%d0%be%d0%b2%d0%b0%d1%82-%d1%81%d0%b5%d0%b3%d0%b0-%d0%b8%d0%bb%d0%b8-%d0%bd%d0%b8%d0%ba%d0%be%d0%b3%d0%b0-%d0%b8%d0%bd%d1%84%d0%be%d0%b3%d1%80/", "text": "Англия залага всичко на успех срещу Швеция в предстоящия четвъртфинален мач. На Острова са в еуфория от представянето на националния на Мондиал 2018. „Трите лъва“ имат едва един световен връх, който бе покорен през далечната 1966 година. „Можем да пренапишем историята – закани се Гарет Саутгейт, селекционерът на Англия. – Ние няма да имаме подобна възможност скоро, така че трябва да се възползваме от създалата се ситуация.“ И наистина е така, след като от „Трите лъва“ се изхитриха, губейки от Белгия (0:1) в последния двубой от груповата фаза на турнира. С поражението Англия отиде в по-слаб поток, където на осминафинал отстрани Колумбия, а сега среща Швеция. Потенциални съперници са Русия и Хърватия, докато Белгия се хвърли в дълбокото. „Червените дяволи“ обърнаха приятната изненада Япония (3:2), а снощи играха с Бразилия. В този поток са още Уругвай и Франция. „Отборът ни вече е зрял – добави Саутгейт. – Опасно ще е, ако започнем да си мислим, че сме нещо страхотно, но определено се гордея с тези момчета.“ Бившият мениджър на английския национален отбор Сам Алърдайс даде съвет на своя наследник Гарет Саутгейт. „Тактиката ни 3-5-2 може да е проблем – каза Големия Сам. – Бих махнал единия от защитниците. И с двама отлично ще се справим срещу отбраняващата се Швеция, а освободеното място ще го дам на човек от халфовата линия или дори ще започна с трима нападатели. Мисля, че може да се получи.“ В лагера на скандинавците обаче са категорични – няма да играят само в отбрана. „Залагаме на колектив в защита и на собствен стил в атака – каза капитанът Андреас Гранквист, който ще пропусне планираното раждане на второто си дете, заради двубоя. – В четвъртък срещу петък не мигнах цяла нощ, защото мислех за семейството си. То е най-важното нещо в живота ми, но имаме мач с Англия. Очаквам двубоя с нетърпение, а жена ми е силна, ще се справи и без мен. В навечерието на срещата ще мисля само как да спрем Хари Кейн и съотборниците му. Няма съмнение, че нападателят е най-голямата заплаха за нас, но това не означава, че няма да нападаме.“ Англия проведе тренировка на един от помощните терени в Самара, докато Швеция тренира на официалния стадион. В лагера на „Трите лъва“ наблегнаха на силови упражнения и народна топка. Джейми Варди, който отказа да бие дузпа срещу Колумбия, пропусна по-голямата част от тренировката. Нападателят изпитва болки в слабините. Има голяма вероятност звездата на „Лестър“ да пропусне и мача. Но и в негово отсъствие тимът гони не само класиране на полуфинал, а и рекорд. Въпреки че очакванията към селекцията на Гарет Саутгейт преди Мондиал 2018 не бяха големи, на Острова не спират сравненията с отбора от 1966 година, който печели единствената до момента купа от световното първенство. Тогава Джеф Хърст и компания отбелязват 11 гола в хода на целия турнир, а до момента англичаните са реализирали девет попадения. Това е второто най-добро представяне на „белите“ по този показател. На Острова се надяват, че още срещу Швеция рекордът може да бъде изравнен или подобрен. Снимка: Twitter", "date": "2018.07.07", "title": " В Англия зоват: Сега или никога! (ИНФОГРАФИКА)"}
{"url": "https://trud.bg/%d0%ba%d0%b0%d0%ba%d0%b2%d0%b8-%d1%89%d0%b5-%d1%81%d0%b0-%d0%bf%d0%be%d0%bb%d0%b7%d0%b8%d1%82%d0%b5-%d0%be%d1%82-%d0%bf%d1%80%d0%b8%d0%b5%d0%bc%d0%b0%d0%bd%d0%b5-%d0%bd%d0%b0-%d0%b5%d0%b2%d1%80%d0%be/", "text": "Съвсем скоро ще стане ясно дали страните от еврозоната са готови да се присъединим към тях, или очакват от нас значителни промени преди да ни допуснат до себе си. На 12 юли ще бъде заседанието на Еврогрупата, в което участват финансовите министри на страните от еврозоната, на което се очаква да бъде обсъдена заявката на България да влезе едновременно в Банковия съюз и в „чакалнята на еврото“ (валутния механизъм ERM 2). Но преди да преминем през тежката процедура за въвеждане на еврото е по-добре да видим какви ще бъдат ползите и минусите от това. Ползите са доста повече, затова първо ще започна с минусите. Основното опасение от въвеждане на еврото е, че ще бъдат повишени цените на стоките и услугите без да има увеличение на заплатите. Страховете са, че цените просто ще бъдат обявени в евро и нещо, което е струвало 3 лв. ще стане 3 евро. В страните, които вече са влезли в еврозоната, такова нещо не се е случило. Първоначално е имало леко повишение на цените, но след това те са се върнали на нормалното си ниво. Но защо става така? Надценката, с която работят производители и търговци, над производствените разходи за всяка стока, зависи от търсенето и предлагането, т.е. от конкуренцията и от потребителите. Всеки търговец и днес е готов да вдигне цените си, но се опасява, че ще загуби клиентите си. При въвеждането на еврото с пълна сила ще важат думите на бившия премиер Димитър Попов, произнесени през 1991 г., когато цените бяха освободени от държавна намеса: „За Бога братя, не купувайте, което ви харесва, но е много скъпо“. Ако всеки потребител се вслуша в този съвет, опитите на търговците и производителите да вдигнат цените бързо ще бъдат парирани. Но, ако с лекота започнем да даваме по 1 евро за един хляб, вместо по 1 лев, никой няма да ни е виновен. Увеличение на цените от въвеждането на еврото може да има и от закръгляване на цените. Например кафето в сладкарница от сегашните 2,70 лв. може да стане 1,50 евро, вместо 1,35 евро. Но тези цени също зависят от това колко са готови да платят клиентите – ако масите са пълни, собственикът може да направи кафето и 3 евро, колкото е фрапето в Гърция. Плюсовете от въвеждане на еврото ще бъдат много по-разнообразни. Основният плюс ще бъде отпадането на допълнителните разходи на гражданите и бизнеса при обмяна на левове в евро и обратно. Когато пътуваме в страните от еврозоната, няма да има нужда да купуваме евро. Няма за плащаме банкови такси за превалутиране, когато пазаруваме с дебитна или кредитна карта с левове при пътуване зад граница, или при поръчване по интернет от страните от еврозоната. Същите ползи ще имат и всичките български фирми, които търгуват със страните от еврозоната. Туризмът в България също ще има ползи от въвеждането на еврото. За всички гости от чужбина вече няма да се налага да купуват от екзотичната за тях валута български лев, а ще може да плащат с евро. Това ще направи България по-привлекателна за чужденците. Но най-големият плюс за страната от еврото е самото влизане в еврозоната. Защото народът е казал, че по-добре да си последен сред орлите, отколкото пръв след гаргите. Не трябва да се сравняваме с Румъния и да пресмятаме, коя страна е по-зле. Важно е да се сравняваме с Германия и винаги, когато има някаква разлика, да се питаме защо и какво може да направим, за да се промени ситуацията. Ако приемаме по дефиниция, че сме по-зле и не можем да стигнем страните от Западна Европа, ситуацията в страната никога няма да се промени. За да вървим в правилната посока, първо трябва да се постави някаква цел и с малки стъпки да се върви към нея. Ако за целта трябва да копираме нещо от Западна Европа, като например правилата, начинът на работа на чиновниците, социалната политика и условията за стартиране на бизнес, няма нищо лошо. Няма нужда всеки ден да откриваме топлата вода. И една добра стъпка в посока на развитите страни е въвеждане на еврото. Чуждите инвеститори също ще гледат на България по друг начин, ако разплащанията в страната са в евро. Това ще бъде гаранция за тях, че се движим в правилната посока, че сме част от развитите страни. Разбира се, въвеждането на еврото няма да е достатъчно, за да се увеличат рязко чуждите инвестиции. Необходимо е да се намали и бюрокрацията, да се гарантира спазването на законите. Но еврото е една от стъпките, които може да ни помогнат да се доближим до развитите страни от Европа. Все още обаче не е ясно дали страните от еврозоната ни чакат с отворени обятия. Наскоро беше заявено от представители на Европейската комисия, че ако България иска да влезе в „чакалнята на еврото“, заедно с това ще трябва да влезе и в Банковия съюз, без някъде да има формално изискване за това. От българска страна това условие вече е прието и официално е заявено, че искаме да влезем едновременно в Банковия съюз и ERM 2. Но искаме и гаранции, че ако изпълним всички условия за влизане в Банковия съюз, ще ни допуснат в ERM 2. Това е компромис от страна на България в името на това да бъдем допуснати в еврозоната.   Компромисът, който приемаме Влизането в Банковия съюз преди самото въвеждане на еврото може да има редица минуси, които наскоро бяха представени и от БНБ. Ние ще трябва да изпълняваме всички регулаторни изисквания на Европейската централна банка, без да се възползваме от плюсовете, които ще имаме след въвеждане на еврото. Управляващите са готови да приемат този компромис в името на крайната цел. Сега топката е в страните от Еврозоната и се чака тяхната официална позиция по въпроса на нашата кандидатура.", "date": "2018.07.07", "title": " Какви ще са ползите от приемане на еврото\t\t\t"}
{"url": "https://trud.bg/%d1%80%d0%b0%d0%b7%d0%bf%d1%80%d0%be%d0%b4%d0%b0%d0%b4%d0%be%d1%85%d0%b0-%d0%b1%d0%b8%d0%bb%d0%b5%d1%82%d0%b8%d1%82%d0%b5-%d0%b7%d0%b0-%d1%80%d1%83%d1%81%d0%b8%d1%8f-%d1%85%d1%8a%d1%80%d0%b2%d0%b0/", "text": "Голяма истерия е обхванала Русия преди четвъртфиналния мач с Хърватия. Билетите за двубоя са продадени на 100%. Това призна Никола Долуда, който ръководи подготовката за провеждането на срещите от Мондиал 2018 в район Краснодар.  „Всички 48 000 билета са продадени – обяви той. – „Олимпийският стадион“ в Сочи ще бъде запълнен на 100%. Интересът е изключително голям. Отпуснали сме допълнителни влакове за феновете, които ще дойдат от Москва, Санкт Петербург и Росов. Броят на полетите също е увеличен.“  Освен за самия Мондиал, в Русия мислят и какво ще се случи след като той свърши. Президентът Владимир Путин заяви, че има план.  „Ще обърнем специално внимание за развитието на футбола от наследството, което ще ни остане – добави държавният глава. – Разработваме план за използването на инфраструктурата от световното. Искаме да развиваме физическото възпитание.“ Отборът на Хърватия, съперникът на руснаците, е готов да сложи край на силното представяне на домакините. „Шахматистите“ имат 3-то място в първото участие на Мондиал през 1998 година, дошло само три години след края на войната за независимост. Точно две десетилетия по-късно Хърватия се надява този път да стигне до самия връх. „Това чувство – да си на световно първенство за първи път и да постигнеш нещо подобно от раз, няма как никога да се повтори – каза Иван Ракитич, една от звездите на сегашния тим на Хърватия. – Дори и да спечелим купата сега, пак няма да е същото. За хората онова представяне беше истински специално с излизането от онази ситуация с войната и всичко около нея. Футболистите бяха герои за нас и ще останат такива и за следващото поколение, както и за 10 поколения след тях, но сега ние сме тук и искам хората в Хърватия и всички по света да говорят за нашата генерация.“", "date": "2018.07.07", "title": " Разпродадоха билетите за Русия – Хърватия (ИНФОГРАФИКА)"}
{"url": "https://trud.bg/%d0%ba%d0%b0%d0%bc%d0%b5%d0%bb%d0%b8%d1%8f-%d0%bc%d1%80%d1%8a%d0%bd%d0%ba%d0%b0%d0%bc%d0%b5-%d0%b8-%d1%87%d0%b0%d0%ba%d0%b0%d0%bc%d0%b5-%d0%bd%d1%8f%d0%ba%d0%be%d0%b9-%d0%b4%d0%b0-%d0%bd%d0%b8-%d0%be/", "text": "Не е вярно, че съм бременна Цветин е мъжът с главна буква за мен Попфолкът все още е най-слушаната музика у нас Това, че някой е видимо богат, не ме впечатлява – Камелия, как ще прекараш горещите, надяваме се, летни месеци? – Като цяло избягвам да планувам нещата предварително – ако например имам три свободни дни, спонтанно решаваме и отиваме някъде. През лятото смятам да комбинирам работаа и почивка. Имам нова песен и видеоклип и ще ги промотирам съвсем скоро. – Когато те поканиха в “Гласът на България”, имаше ли притеснение как ще те приемат, все пак ти си единствената попфолк изпълнителка? – Не съм имала такива притеснения, защото в крайна сметка и да съм сложена в графа попфолк, аз имам своята индивидуалност и тя е на първо място. Сприятелих се с всички – Поли я познавам от малка, тя е пяла дори в мои песни като беквокал. Тогава тя беше в група “Бон-бон”, а на мен ми трябваха музикални деца, така че Поли и още едно момиче – Дени, са пели в четири мои песни. С Влади, (Графа – б.а.) също сме се засичали и преди шоуто, но лично се запознах с него на първия формат през миналата година. Голям пич е, както и Иван Лечев – той е душата на компанията, говори малко, но качествено. Ние двете с Поли сме по-бъбриви, а Влади е малко по-обран. Мисля, че има хубав баланс между нас и няма напрежение. – Иван Лечев те описа като човек, който умее много добре да намира път към участниците и да ги предразполага. А какви тактики използват другите треньори, за да привличат добри изпълнители в отборите си? – Аз по принцип съм си такава и умея да стигна до хората, водила съм и такъв тип предаване – “Споделено с Камелия”. Как бих ги описала… Поли  най-чисто музикално се аргументира и печели участници по този начин, а Влади ми е много забавен с неговите номера – шмекерува, защото вади разни свирки, договори  и какво ли не! Иван Лечев не знам по какъв начин успява буквално с две думи да ги впечатли, и дори останалите да водим война, а той само да мълчи и пак печели. Някаква харизма има там, може би при него и дългогодишният опит говори. – Ако Симона Загорова – дъщерята на Глория, беше в твоя отбор, ти какъв съвет би й дала и мислиш ли, че тя ще достигне успехите на майка си? – В миналия сезон й казах, че за мен е много важно тя да излезе от сянката на майка си и да намери и изгради визия и поведение. Последната песен на Симона е динамична и модерна, поздравявам я за нейния избор! Продължавам да смятам, че тя има накъде да развие своя образ, защото знам, че детето несъзнателно попива поведението на майката, но тя наистина има много качества и може би й е нужно само повече време, за да намери себе си. – Какво те научи “Гласът на България”? – Да се изразявам по-смело, научи ме на търпение и да приемам нещата такива, каквито са. Дообогати ме! – Какви са проблемите в попфолка днес? – Попфолкът няма проблеми генерално, защото все още е най-слушаната и оборотна музика у нас. Има проблеми по-скоро по отношение на това, че е монополизирана, а като е така – нещата стигат дотук, докъдето са стигнали. Хубаво е, че на пазара се появиха свободни млади хора, които не са обвързани с големи фирми, като Криско, Тита и Гери-Никол и те правят музика, която се консумира от същите тези попфолк потребители, а това разчупи рамките на клубовете, защото в тях пеем, както ние, така и те. Младите вече искат да са Тита, Гери-Никол, или Криско и може би затова не виждаме кандидат попфолк певци във формата, въпреки че за мен Криско е попфолк, но по-ъпгрейднат, както навремето Кости го ъпгрейдна и стана нова вълна в нашата музика. Парчето им със Слави също не мога да го нарека чист рап, или ар енд би – то си е ъпгрейднат попфолк. Музиката се променя и не може да очакваме, че младите деца ще искат да пеят по начина, по който се пееше преди 20 години – това си е една естествена еволюция. – Изненада ли те решението на Георги Христов да живее извън България, заради рекета и престъпленията у нас и на теб минавали ли са ти такива мисли? – Не ме изненадва. В крайна сметка и на мен понякога ми идва до тавана, до гуша – да чакам някакви решения на институции, понякога това отнема месеци, или години, докато другаде става само за седмица. Всеки има право да избере къде да живее, но определено системата ни е тромава. Засега се чувствам добре тук, но например когато някой чиновник е забравил нещо да направи и цялата тази неразбория много ме изнервя и ми идва да хвана куфарите…! – Какви промени искаш да видиш в България? – За да се промени България, първо трябва да се промени мисленето и поведението на хората. Преди години бях по-позитивно настроена, сега съм леко по-обрана в надеждите си. Трябва да сме по-смели, по-решителни, по-отговорни, не само да мрънкаш, а като е нужно да излезеш и да заявиш позиция, а не да се криеш и да мрънкаш. Да излезеш да се заявиш, че нещо не ти харесва и да се аргументираш защо, само тогава настъпва промяната. – Какво мислиш за увеличението на пенсиите с 4 лева и 60 стотинки, при положение, че тока и водата също поскъпват? – Ситуацията ми е много позната от майка ми. Това са хора, работили 40 години от живота си, дали всичко за държавата, изкривили се и накрая им е подхвърлено нещо, за да не останат само на вода… А това са хората, градили това, което ние имаме като ресурс с днешна дата. Проблемът ни е, че само констатираме. Такива сме си като манталитет и спираме дотам – все чакаме някой да ни оправи… Докато чакаме – все ще ни оправят! Дори и да не ни харесва начинът, след като не правим нищо и си мълчим, ще си чакаме да ни оправят. – Много хора се отчайват… – Отчаянието е най-лошото нещо – човек не вижда изход в нито една посока. Това е бавен и дълъг процес – когато няма развитие, няма прогрес и дори да искаш да се изразиш – няма кой да те чуе… Отчаянието наистина е най-ниското ниво и да се докара един народ до там – това е много тъжно. – Участваш в сериала “Скъпи наследници”. Би ли искала да продължиш в тази посока? – Засега не се виждам много като актриса, тук играех себе си- фолкпевица, поканена на местния футболен турнир в Бели вит, босичка, на каруца – типична бг-идилия. Иначе наскоро получих предложение да играя главна роля в нов сериал, но условията бяха да се работи по 12 часа на ден, месеци на ред и се отказах – не го усещах. Трябваше да загърбя цялата си музикална кариера за половин година, а това още не е узряло толкова за мен. – Вече четвърта година си самостоятелно продуциращ се изпълнител. Какви са плюсовете и какви са минусите, когато няма голяма фирма зад гърба ти? – Добре се чувствам, но разбрах, че навън не е за всеки. Много мои колеги са идвали да говорят с мен и винаги съм била открита и съм им казвала, че за някои е по-добре да имат шапка, защото да си сам е голяма отговорност. Ако губиш – няма кой да ти замаже г..а, че си се издънил, но ако спечелиш – победата си е твоя, не е фалшива! – В “Куклите” пееш, че си пиеш кафето с Пайнера. Наистина ли е така, или е провокация и в какви отношения сте с Митко Димитров? – В добри отношения сме с него, не сме се карали, просто изтече договорът ми и сега имаме съвсем нормални човешки взаимоотношения – честитихме си рождените дни. Е, кафе не сме пили, но като сме се виждали сме пили уиски например, има лека закачка в текста. – Пееш също, че един мъж не може да те впечатли с милионите си. Искали ли са да те купят? – Мъжете с възможности обикновено се опитват така да впечатляват момичетата и често им се получава, но аз изпях тази песен за момичета, които имат самочувствие – не се впечатляват от тези неща и не се продават. Моето поведение не позволява на мъжете да се държат така с мен. Че някой е видимо богат, не ме впечатлява по елементарен начин. – Била ли си обект на ухажване от мутри или футболисти? -Да, но нищо не се е получавало, не си падам по такъв тип мъже. – 20 години сте заедно с приятелят ти Цветин. Какви качества притежава той, които не си срещала в друг мъж? – Всички качества, които ми харесват в един мъж – той ги има! Просто е истински мъж, Мъжът с главна буква! С него мога да разговарям, да споря, да изграждам нашата връзка, всичко мога да правя с него. – Би ли искала да се видиш булка и вярно ли е, че си бременна? – Не, не съм бременна! По принцип ми се прави тържество, просто ще ми е кеф един ден да бъда булка, но не ми е приоритет. – Връзката с по-млад мъж ли е една от причините да изглеждаш толкова добре? Какъв режим спазваш? – Младият мъж определено си е стимул, младата мъжка енергия определено ме зарежда! Също така неговото любопитство и любознателност промени нашия режим и начин на хранене, на разбиране за храната, а това промени и начинът ни на живот. Ние не гладуваме, а просто се храним правилно според нашите разбирания, абсолютно всичко ядем и не се ограничаваме от нищо, но не прекаляваме. Също така с Цветин ходим на йога и при нас има баланс, а не сме маниаци на фитнес и разни ограничения. – Налагало ли се е Цветин или някой бодигард да те спасяват от по-агресивни ухажори? -Не! Аз съм достатъчно добра, за да мога да се самозащитя с думи. Казвам две неща и всичко приключва. – Познаваш ли се с Георги Илиев и брат му Васил? – Познавах Жоро Илиев. Пяла съм на няколко негови партита. Беше голям пич и красив мъж. Такъв човек е рядко срещан. – Брад Пит още ли ти е еротична фантазия? – Брад Пит си го харесвам – и по-младичък, и по-старичък. Чак еротична фантазия не ми е, мъжът до мен е по-млад от него, но мога да кажа, че Брад определено остарява хубаво и не съм го заменила с други, аз съм по дългите връзки – моногамна съм! – Най-хубавият комплимент, който са ти правили? – Че съм интелигентна. – Човекът, който ти е повлиял най-много в живота? – Първо майка ми, после Цветин, разбира се и баща ми – преди да си отиде. Майка ми ме е научила на много неща – как да оцелявам и да се боря. Тя също така ми даде и тласъка в кариерата като ме заведе във фирмата, в която работих 17 години и половина. Чисто по женски също ми помага – тя все още ми е много добър приятел. После се появи и мъжът в живота ми – Цветин и с него започнах да се изграждам като голям, съзряващ човек – в борбата между мъжко и женско, имали сме своите силни и слаби моменти. Накрая споменавам баща ми, понеже той винаги е присъствал в живота ми, но не се е занимавал с моето възпитание и чак в последните години наистина много се сближихме, започнахме да разговаряме, да си споделяме и да си говоря с него като с татко. Всеки от тях ми даде много и продължава да ми дава. – Вярваща ли си и за какво се молиш? – Не се моля, защото знам, че тази енергия, която ни е сътворила, независимо как я наричаме – дали Вселена, Космос, Господ…, тази енергия е във всеки от нас. Според мен късметът и успехът идват, ако работиш, а не, ако се молиш. – Най-ценният съвет, който си получавала? – Животът е кратък, така че яжте, пийте, носете си новите дрехи! Много е важно човек да бъде откровен със себе си. Когато имам проблем – сядам и започвам да търся грешката в мен – къде бъркам, защо ми се случва това, какво не направих, както трябва?! Дори, като дойде заболяване – то също е в резултат от нещо и аз трябва да си направя равносметка – къде съм сбъркала, за да мога да оздравея. Важно е човек да намери себе си, своята посока в живота. С времето разбрах, че човек израства през трудностите, а като ти е леко и меко – не можеш да израснеш!", "date": "2018.07.07", "title": " Камелия: Мрънкаме и чакаме някой да ни оправи. Така не става!"}
{"url": "https://trud.bg/%d1%82%d1%80%d0%b5%d0%bd%d1%8c%d0%be%d1%80%d1%8a%d1%82-%d0%bd%d0%b0-%d0%b1%d0%bb%d0%be%d0%ba%d0%b8%d1%80%d0%b0%d0%bd%d0%b8%d1%82%d0%b5-%d0%b2-%d0%bf%d0%b5%d1%89%d0%b5%d1%80%d0%b0-%d0%b2-%d1%82%d0%b0/", "text": "Футболният треньор, който придружава 12-те деца, блокирани в наводнена пещера в Тайланд, предаде чрез водолази писмо с молба за прошка до родителите на момчетата, предадоха Франс прес и ДПА. „В момента всички деца са добре. Спасителите се грижат добре за тях. Благодаря за цялата морална подкрепа, моля за прошка всички родители“, пише 25-годишният треньор Еккапол Чантавон в писмото, което публикуваха днес спасителите. От откриването на децата и треньора им в понеделник вечерта са публикувани само два видеоклипа с тях, а опит за инсталиране на телефонен кабел за връзка с тях бе неуспешен. Във видеоклиповете младият треньор изглежда отслабнал и отпаднал духом, което породи бурни дебати в Тайланд за чувството му на вина, че е завел поверените му деца в пещера, за която се е знаело, че се наводнява в сезона на мусонните дъждове. Освен това равнището на кислород в пещерата е спаднало, което поражда тревоги за здравето на децата. Днес обаче спасителите публикуваха писма на децата до семействата им, които са първите публични доказателства за живот от вторник. „Не се тревожете, тате и мамо, станаха две седмици, откакто заминах, но ще се върна да ви помагам в магазина“, пише Еккарат, подписал се с прякора си Бев. „Добре съм, но тук е малко студено. Не се тревожете за мен. Не забравяйте да ми приготвите празненство за рождения ден“, пише Дуангфет, подписвайки се с прякора си Дом. „Ако изляза, моля ви заведете ме да хапна муу крата (тайландско ястие със свинско на скара и зеленчуци), пише Пифат, подписвайки се с прякора си Ник. Вчера бивш водолаз от тайландските ВМС загина при операция за доставка на храна на децата. Смъртта му повдига въпроса доколко е възможно безопасно изкарване на децата и треньора им от наводнената пещера, където те са блокирани от 14 дни. Снощи ръководителят на кризисния щаб Наронгсак Осоттанаком, който е и губернатор на провинция Чианг Рай, заяви, че евакуирането им с водолазни апарати не е подходящо.  Много от децата, които са на възраст от 11 до 16 години, не могат да плуват и никое не се е занимавало с водолазно гмуркане, което допълнително усложнява спасителната операция. В момента са нужни 11 часа на опитен водолаз да направи отиване и връщане до мястото, където са децата и треньорът им – шест часа на отиване и пет на връщане с помощта на течението. Маршрутът е дълъг няколко километра с трудни преходи под студена и мътна вода, с препятствия като тесни подводни участъци, скали и други отломки. В някои части видимостта е нулева. Спасителите обмислят пробиване на дупка с дължина 600 метра в горната част на пещерата и изваждане на децата и треньора им с хеликоптер, но този вариант все още се проучва. Американският предприемач Илон Мъск вчера съобщи, че изпраща инженери от две от фирмите си в Тайланд да помогнат при евентуално пробиване на проход. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.07", "title": " Треньорът на блокираните в пещера в Тайланд деца помоли за прошка"}
{"url": "https://trud.bg/%d0%be%d0%b1%d0%b2%d0%b8%d0%bd%d0%b8%d1%85%d0%b0-%d0%b2-%d0%bd%d0%b5%d0%bf%d1%80%d0%b5%d0%b4%d1%83%d0%bc%d0%b8%d1%88%d0%bb%d0%b5%d0%bd%d0%be-%d1%83%d0%b1%d0%b8%d0%b9%d1%81%d1%82%d0%b2%d0%be-%d0%bf/", "text": "Полицаят,   е обвинен в непредумишлено убийство и поставен под съдебен контрол, съобщи адвокатът му, цитиран от Франс прес. Полицаят „е с повдигнато обвинение в нанасяне на телесна повреда, довела до непредумишлен смъртен изход“ заяви адвокатът Лоран-Франк Лиенар. По-рано полицаят призна, че е стрелял по непредпазливост, а не при самозащита. След смъртта на 22-годишния Абубакар Фофана избухнаха безредици в някои проблемни квартали на Нант, които се повтарят всяка нощ. Разрушени бяха редица сгради и търговски обекти и са опожарени десетки коли. Нови инциденти избухнаха в Нант за четвърта поредна нощ. Седем коли са били опожарени, от палеж е засегната сградата на фирма за отдаване на социални жилища под наем, а полицаи са били замеряни с коктейли „Молотов“. Полицията е отвърнала със сълзотворни гранати. Вчера трима мъже на възраст между 20 и 31 години бяха осъдени на 4 месеца затвор условно за прояви на насилие срещу силите на реда.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.07", "title": " Обвиниха в непредумишлено убийство полицая, застрелял младеж в Нант"}
{"url": "https://trud.bg/%d0%ba%d0%b0%d0%ba-%d1%81%d0%b5-%d0%bd%d0%b0%d1%80%d0%b8%d1%87%d0%b0-%d0%b6%d0%b5%d0%bd%d0%b0-%d1%81-5-%d0%b3%d0%be%d0%b4%d0%b5%d0%b6%d0%b0-%d0%b7%d0%b0-7-%d0%b3%d0%be%d0%b4%d0%b8%d0%bd%d0%b8/", "text": "Трима ветерани се прибират от война.  Първият куц, вторият без крак, а третият на инвалидна количка. Стигат до една вълшебна река. Куцият минава и вика:  – Момчета, вече не куцам.  Тоя без крак минава и вика:  – Момчета, имам два крака.  Минава тоя с инвалидната количка и вика:  – Е нема що, нови гуми за количката. *** В мъжки форум:  5 годежа за 7 години… Не, тя не е лека жена. Тя е властелинът на пръстените… *** Как търговец на пазара продава комплект завивки?  – Хайде народе, лягате двама… ставате трима! *** В тоалетната на бара мъж пикае. С едната ръка си държи гащите, с другата – члена, а с рамото придържа GSM-а си до ухото и говори:  – Скъпа, не ми е удобно точно сега да говорим!  – ………  – Ръцете ми са заети.  – ……….  – Не мога скъпа сега.  – ………….  – Държа член в ръката си, все пак!  – ……………………….  – Как така “чий” член? *** Журналисти при столетник:  – Кажете ни каква е тайната на дълголетието!  – Преди 15 години се отказах от секса.  – И защо се отказахте?  – Ми, падам си по по-възрастни от мене, а няма! *** – Отче, искам да живея вечно.  – Ожени се!  – Ще помогне ли?  – Не, но ще убие желанието ти. *** – Как се казваш?  – Теодора…  – А майка ти как ти вика?  – Дрисла… *** Скромно момиче започнало работа като продавачка. Но понеже магазинът бил за кондоми, а тя била много притеснителна, собственикът я успокоил – виж, сега, няма да се притесняваш, нашите клиенти са много готини, те дори не използват думата кондом, а номерация – 10 е за малък размер, 15 – среден и 20 – голям.  Речено-сторено, успокоила се девойката, всичко било точно, но още първият клиент бил някакъв човек, който влязъл и рекъл 30! Девойката била в шок, какво да прави, панирала се, но решила да звънне на управителя. А той казал:  – Споко, нямаш грижи, дай му 30 кинта, това е миячът на прозорци! *** Млада блондинка към психолог:  – Как разбирате дали един човек е душевно неуравновесен?  – Задавам му някакъв елементарен въпрос!? – отговаря психологът.  – Например? – пита блондинката.  – Например – “Капитан Кук е направил три околосветски пътешествия. По време на едно от тях умира. По време на кое?”  – Трябва ли въпросите да са непременно исторически? – засмива се нервно блондинката. *** Пробвам едни китайски панталонки обаче не мога ги разбера кое е отпред, кое е отзад. Пуля се, защото съм си забравил очилата и виждам пише нещо Made… in… Ясно – значи това е отпред! *** Язък ви за акъла, ако няма по кого да го загубите… *** На протест:  – За какво протестираш?  – Ми щото нямам работа…  – Ето ти визитка, утре 9 ч. започваш при мен!  – Еееее, ти пък от 3000 човека баш мен ли уцели? *** 4 часа сутринта, от казино излизат двама, единият дибидюс гол, другият по боксерки…  Голият поглежда към другия и казва:  – Еее, за това те уважавам браточка, ти винаги знаеш кога да спреш!!! *** – Откакто направих перфектно тяло, около мен се напълни само със завистници!  – Ама, ти си дебел?!?  – Ето, още един… *** Никога не обиждайте тези, които са се влюбили във вас. Тях и без това ги е сполетяло голямо нещастие! *** Приятели си говорят:  Единият пита втория:  – Знаеш ли, че жена ти е травестит?  Вторият отговаря:  – Знам.  Третият:  – А бе, казвайте ги тия неща, бе! *** Опитната жена може да направи от 27 до 36 извода в секунда! *** След зверски запой, руски офицер се събужда и вижда, че шинелът му е целият оповръщан. Смутено се обръща към стоящия наблизо слуга:  – Представете си, снощи на бала до дамата ми се приближи един пиян нахалник, който започна да я задява. Естествено, защитих честта й, ударих го, а този идиот повърна върху мен!  – Малко сте го били! Изпуснал се и в гащите ви… *** Съвет към гостите на Варна:  – Ако се загубите в града, питайте за посоката хората без тен, това са истинските кореняци. *** – Скъпи, хайде да приготвим обяд…  – Не мога да разбера, защо нещо, което може да се направи от един, трябва непременно да се прави заедно!  – Благодаря ти скъпи, ще ти припомня това изречение през нощта… *** Нормалните змии:  – Ссссс!  Змиите, на които аз попадам:  – Милооо, скучно ми е! *** Ето още един парадокс:  – Жениш се за хубава жена, а харчи пари за козметика, като за грозна. *** – О, господине, даже не знам как да Ви се отблагодаря!  – Знаете, знаете…  – О, но аз съм омъжена.  – Аз имах предвид една бира. *** Знам, че мълчанието е злато, но не вярвах, че ще ми донесе толкова неприятности неговото осребряване. *** – Нека си изясним това веднъж завинаги! Полицаят не е тук, за да създава безредици. Полицаят е тук, за да защитава безредиците!  Ричард Дейли – кметът на Чикаго *** Актрисата Брук Шийлдс дарява света със следното дзен схващане относно цигарите:  – Пушенето убива. А когато човек умре, губи изключително важна част от живота си. *** – Не мога да си обясня защо толкова ме възбуждат жени с прясно лакирани нокти и кожени дрехи.  – Елементарно! Миришат на нова кола. *** Срещат се двама приятели:  – Какво правиш, бе?  – Нищо.  – Това никак не е зле.  – Да, ама да знаеш колко е голяма конкуренцията… *** Иванчо отишъл на пазара в магазин за плодове и зеленчуци.  Продавачката:  – Така! Добре, 5 кг. круши по 3,50 лв., 10 кг. ябълки по 2,80 лв., 8кг. банани по 3,20 лв. Общо 71,10 лв. А ти имаш ли толкова пари?  – Не, исках само да ми решите задачата от домашно. *** – Докторе, не мога да заспя!!!  – Представете си, че взимате една пачка със столевки и броите, все ще заспите по някое време!  След седмица:  – Какво стана, помогна ли ?  – Ми, не, броих, броих и все ги изкарвам 99 броя, и пак броя, и пак… и не мога да заспя от нерви, че ми липсва една банкнота.  Докторът:  – Май по-добре да се върнем на конвенционални средства – ще броим овце!  След седмица човекът още по-нервен и разтревожен.  Докторът пита:  – Какво стана, брои ли овцете?  – Мани, мани… броя, броя и като стигнах до последната овца, тя ме погледна в очите и попита с човешки глас:  – А, беее, какво стана с онези 100 лева? *** Жената на английски лорд се оплаква на своята камериерка:  – Ах, Мери, така съм разстроена! От известно време ми се струва, че Джеймс се среща със секретарката си….  Камериерката (ядосано):  – Лъжеш, дърта кошница такава! Нарочно ми ги говориш тия, за да ме накараш да ревнувам…", "date": "2018.07.07", "title": " Как се нарича жена с 5 годежа за 7 години?"}
{"url": "https://trud.bg/%d1%82%d1%8a%d1%80%d1%81%d0%b8-%d1%81%d0%b5-%d0%bb%d1%8e%d0%b1%d0%b8%d0%bc%d0%b5%d1%86-%d0%bd%d0%b0-%d0%b3%d0%b5%d1%80%d0%b5%d0%bd%d0%b0/", "text": "Феновете на „Левски“ винаги са имали своя голям любимец без значение моментното състояние на тима. Не става въпрос само за емблематични играчи, оставили траен отпечатък в историята на клуба, но и за онзи лимитиран вид футболисти, които бързо стават слабост на привържениците. През изминалия сезон такива бяха Роман Прохазка и Васил Панайотов. Но и двамата вече не носят „синята“ фланелка. След 5 години вярна служба словакът продължи кариерата си в чешкия шампион „Виктория“ (Пилзен), а договорът на сърцатия български халф не бе подновен. По време на представянето на отбора срещу „Олександрия“ си пролича, че за момента няма изявен фаворит за жадното за успехи фенско „синьо“ сърце. При подобен вид събития най-ярко се вижда кои играчи вече са спечелили трибуните и кои тепърва трябва да изпълнят тази тежка задача.  Божидар Митрев, стражът и капитан на тима, със сигурност е един от любимците, но през изминалата кампания изигра серия колебливи мачове и доверието към него бе снето. Пролича си и по сравнително слабите аплодисменти, дошли от Сектор „А“, където бяха настанени зрителите в приятелския двубой. За капак и мястото на вратаря в стартовия състав е застрашено от Мартин Полачек, новото попълнение на „Левски“. И Серджиу Буш можеше да сложи този скъпоценен ореол, но пропусна да го направи във финала срещу „Славия“. Тогава нападателят трябваше да реализира само едно от всичките положения, открили се пред него, но не успя.  Съдейки по децибелите в четвъртък вечер, може би най-близо до сърцето на привържениците са карето чужденци Давид Яблонски, Паулиньо, Хали Тиам и Габриел Обертан. Те бяха посрещнати най-горещо от привържениците на „Герена“ преди старта на сезона. Бразилецът заби 8 попадения през пролетта и набързо се превърна в основна единица в състава на Делио Роси. Лошата новина е, че фланговият футболист е контузен и е под сериозна въпросителна за мачовете с „Вадуц“. На свой ред Габриел Обертан носи фантазията в играта и „сините“ и в негово лице феновете виждат лидера, който може да направи разликата в дадени срещи. Направи го срещу ЦСКА и „Славия“ за купата на България, но това не стигна. Тиам пък е друг вид футболист, той е сърцето. Гори в играта и е готов буквално да разкъса противника в името на победата. Такъв е и Давид Яблонски, който спокойно може да се нарече „старо куче“, предвид поредната голяма промяна в отбора на 26-кратните шампиони през последните 12 месеца. Чехът еднакво добре спира атаките на съперниците и бележи важни попадения. Новината, че може да бъде продаден през лятото стресна привържениците, които през годините се нагледаха на нескопосани играчи на тази позиция. И Иван Горанов вече е сред тези, ползващи се с доверие от феновете. Бранителят вдигна осезаемо нивото през 2018 година. Показа израстване и логично е сред най-новите капитани на отбора.  Но въпреки редицата изброени имена, към днешна дата липсва всеобщ любимец. Това обаче може бързо да се поправи, защото се задават първите мачове в Европа, а привържениците на „Левски“ отдавна мечтаят за „син“ поход, за нова вдъхновяваща приказка. А за нея трябват герои…", "date": "2018.07.07", "title": " Търси се любимец на „Герена“"}
{"url": "https://trud.bg/%d1%84%d1%80%d0%be%d0%bd%d1%82%d0%b5%d0%ba%d1%81-%d0%bf%d1%80%d0%b5%d0%b4%d1%83%d0%bf%d1%80e%d0%b6%d0%b4%d0%b0%d0%b2%d0%b0-%d0%b7%d0%b0-%d0%bd%d0%be%d0%b2-%d0%bc%d0%b8%d0%b3%d1%80%d0%b0%d0%bd/", "text": "Ръководителят на европейската гранична агенция „Фронтекс“ Фабрис Лежери предупреди за възникването на нов мигрантски маршрут към Европа. „Ако ме попитате какво предизвиква най-голяма загриженост към момента, отговорът ми е Испания“, поясни французинът в интервю за германския национален ежедневник  През юни са регистрирани около шест хиляди незаконни мигранти, предприели опит да се прехвърлят в Европа от Африка през западната част на Средиземно море. „Ако броят им се увеличи, този маршрут ще стане основният“, предупреди Лежери, като същевременно разясни, че половината от тези мигранти са граждани на Мароко. Останалите са от държави от Западна Африка. Според ръководителя на „Фронтекс“ през следващите месеци маршрутът от Мароко до Европа ще се наложи като алтернативен път за мигрантите, опитващи се да се установят на територията на държавите от Европа. Поради тази причина Лежери подчерта, че подкрепя плановете за настаняването на мигранти в центрове в северната част на Африка. От изданието подчертават, че по данни на Международната организация по миграция (МОМ) в периода януари-юли се наблюдава спад на мигрантите и бежанците, предприемащи опити да достигнат Европа през Средиземно море. Броят им за първото полугодие е около 46,5 хил. мъже, жени и деца. През същия период на 2017 г. са регистрирани повече от 101 хил. души, прекосили Средиземноморието в посока Европа, докато от началото на януари до началото на юли 2016 г. броят им е бил най-малко 232 хил. мигранти и бежанци. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.07", "title": " „Фронтекс“ предупрeждава за нов мигрантски маршрут към Европа"}
{"url": "https://trud.bg/%d0%b2%d0%b7%d1%80%d0%b8%d0%b2%d0%b8%d1%85%d0%b0-%d0%b1%d0%b0%d0%bd%d0%ba%d0%be%d0%bc%d0%b0%d1%82-%d0%b2-%d0%bf%d0%bb%d0%be%d0%b2%d0%b4%d0%b8%d0%b2/", "text": "Взривен е банкомат в Пловдив, информира Устройството, разбито тази нощ, се намира до пазара в „Тракия” до хлебозавода. Разследващи установяват сумата, която е взета. Преглеждат се близки охранителни камери. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.07", "title": " Взривиха банкомат в Пловдив"}
{"url": "https://trud.bg/%d0%b1%d0%be%d0%b9%d0%ba%d0%be-%d0%b1%d0%be%d1%80%d0%b8%d1%81%d0%be%d0%b2-%d1%80%d0%b0%d0%b7%d0%b3%d0%be%d0%b2%d0%b0%d1%80%d1%8f-%d1%81-%d0%bf%d1%80%d0%b5%d0%bc%d0%b8%d0%b5%d1%80%d0%b0-%d0%bd%d0%b0/", "text": "Преди началото на срещата на върха „16+1” министър-председателят Бойко Борисов разговаря с премиера на Сърбия Ана Бърнабич, пише Борисов в профила си във фейсбук. От 10.00 часа в НДК ще бъде официално открита Седмата среща на ръководителите на правителствата на страните от Централна и Източна Европа и Китай – „16+1“. Тя ще бъде открита от министър-председателя Бойко Борисов и китайският премиер Ли Къцян. Приветствия ще направят и Емил Караниколов – министър на икономиката на Република България, и Джон Шан – министър на търговията на Китайската народна република. От 12.30 българският и китайският премиер ще дадат съвместна пресконференция. Форматът 16+1 е инициатива на Китайската народна република, насочена към засилване и разширяване на сътрудничеството с 11 държави членки на ЕС и 5 балкански държави – Албания, Босна и Херцеговина, България, Хърватия, Чехия, Естония, Унгария, Латвия, Литва, Република Македония, Черна гора, Полша, Румъния, Сърбия, Словакия и Словения – в области като инвестиции, транспорт, финанси, наука, образование, култура и други. Форматът се състои от две основни части: пленарна сесия на високо равнище и бизнес форум, в който ще вземат участие големи компании от страните от ЦИЕ и Китай. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.07", "title": " Бойко Борисов разговаря с премиера на Сърбия Ана Бърнабич"}
{"url": "https://trud.bg/%d0%ba%d0%be%d0%b9-%d0%bf%d1%80%d0%b5%d0%ba%d1%80%d1%8a%d1%81%d1%82%d0%b8-%d1%86%d0%b8%d0%b3%d0%b0%d0%bd%d0%b8%d1%82%d0%b5-%d1%83-%d0%bd%d0%b0%d1%81-%d0%bd%d0%b0-%d1%80%d0%be%d0%bc%d0%b8/", "text": "Как да променим „Балалайка“ и да запеем „Ромка стара пуши с лула“? Коментирайки неотдавнашната агресия над полицаи в ромската махала в Ботевград, зам.-министърът на вътрешните работи Стефан Балабанов каза: „Това се случва за пореден път, това е една практика на тези наши цигани събратя и не знам защо някои ги наричат роми“. Кой и защо наистина прекръсти нашите цигани на роми? С какво думата ром е по-добра от думата циганин, която е наложена от векове в световен мащаб и в България? Всички организации у нас, занимаващи се с въпросите на циганите, наричат себе си „ромски“, а във Великотърновския университет даже са създали специалност „ромистика“ (ново измислена дума) и „ромски език“. Защо е нужно това? Защо карат българските цигани да се срамуват от думата „циганин“, и изкуствено да им се втълпява, че те са „роми“? Думата „цигани“ е стара като света. Днес я употребяват французи, руснаци, португалци , холандци, германци, унгарци, италианци, поляци, сърби и много други народи. В България циганите са се разселили още по време на турското робство и са станали съставна част от българското общество. Във всяка една държава, където се настаняват, те имат свой принос към местната култура, на тях се посвещават музикални произведения и лирични стихотворения, стават и герои на филми. Кармен от операта на Бизе е циганка. Йохан Щраус написва цяла опера „Цигански барон“. В Русия Пушкин написва известната поема „Цигани“. Руските цигански романси са прочути, никога руснаците няма да ги нарекат ромски. В една прекрасна руска песен „Смуглянка“ се пее: „Лятна ранна утрин беше,/ зърнах аз в съседния двор,/ там циганка- молдованка/ гроздови зърна береше.“ Испанците, също като руснаците, обичат своите цигани, за които се смята, че са първосъздатели на прочутия испански национален танц фламенко. В Испания великият поет Лорка създава едно от най-прекрасните си стихотворения „Невярната съпруга“, за любовна среща между млад циганин и циганка. Циганите са музикален народ и един от любимите им инструменти е цигулката. Най-големият унгарски поет Шандор Петьофи в „Покрай селските дувари“ описва така терзанията на един влюбен: „Покрай селските дувари/ с циганите- цигулари/ ще се скитам ще се клатя/ със бутилка във ръката!“ Животът на циганите е предмет и на игрални филми в много страни. През 1967 г. сръбският режисьор Александър Петрович създава „Срещал съм и щастливи цигани“, а през 1998 г. Емил Кустурица прави „Циганско време“. В Съветския съюз през 1975 г. молдовският режисьор Емил Лотеану прави филма „Таборът отива към небето“ за трагичната любов на двама млади цигани, конекрадецът Лойко и красавицата Рада, получил международни награди на фестивали в Прага, Белград и Париж. Но и ние не оставаме назад – през 1996 г. българският режисьор Георги Дюлгеров прави филма „Черната лястовица“, спечелил награда на фестивала „Златната роза“ във Варна, описващ любовна история между млади циганин и циганка. Българският циганин е широко упоменаван в българското народно творчество. Една народна песен от Самоковско носи името „Циганче грабва хубава Дана“. Песента е и смешна, и трогателна: откраднал младия циганин хубавата Дана и я завел в неговото село, там й почернили лицето, „три дена на чад държале, та да си стане църна циганка“. Дана му родила дете, но един ден избягала, върнала се в нейното си село, майка й отначало не я познала, а после „земала три ока сапун, три дни е мила, мила и трила, додек станала бела бугарка“. Но Дана не издържала и след няколко дни се върнала в циганското село и там видяла, че детето й плаче, и попитала циганките защо плаче, а те и отвърнали: „Тако ми бога, бела бугарко,/ Еве стана три дни и три нощи/ Ка си ошла макя по дарба,/ Нема макя от дарба да дойде“. Циганският мотив съществува и в съвременната българска литература. Йордан Йовков в „Старопланински легенди“ разказва за неосъществената любов на красивата циганка Божура, влюбила се в българина Василчо и самоубила се след смъртта му. Елин Пелин описва в своя разказ „Скорецът“ голямата и трагична любов между циганин гуслар, наречен „Скорецът“ и младото циганско момиче Зуза. През 1981 г. писателят Банко Банков издаде повестта „Циганско лято“, а през 2009 г. Пенчо Ковачев издаде сборник разкази „Цигански късмет“. Българските поети Александър Муратов в „Край Вит“, Иван Давидков в „Циганско чергило“ и Иван Рудников в „Пейзаж“ описват живота на българските цигани. Българските цигани са също музикални, като руските, испанските и други. Елисавета Багряна в „Радио“ пише: „Свирете ми, цигулки, екнали в нощта,/ пей циганино!“ Цигански мотиви има и в творчеството на поетите Влади Любенов и Ивайло Диманов, който в „Покаяние“ оприличава есента така: „Есента ме поглежда с насмешка и тръгва нататък,/ есента е красавица мургава с черни коси…/ Отведи ме оттук, моя циганко млада,/ отведи ме оттук и душата ми грешна спаси.“ Прекрасни стихове, но опитай се да опишеш прекрасната есен като ромска и момичето като „моя ромко млада“! Или пък да смениш романтичния образ в песента на Грета Ганчева „Балалайка“: „Циганка стара пуши с лула/ и си спомня за младостта „ с отблъскващото „Ромка стара пуши с лула“? В България си имаме и един цигански поет, който твореше в миналото – Усин Керим, и в един негов стих пише:..“Циганин съм. Ала нож във джоба аз не нося и не дебна кон да ти открадна!“ Е, вярно, че има някои цигани, които не признават, че личната собственост е неприкосновена. Днес цигани по селата крадат овошките на селяните, но преди демокрацията те имаха работа в кооперативните стопанства и се изхранваха, и в градовете имаха работа, служеха и в трудовите войски, които им даваха професионални умения, нямаше нужда да крадат за да се прехранват. Имат ли и други кусури циганите? Имат, разбира се. Много цигански семейства раждат повече деца, отколкото могат да изхранят и отгледат. Женят невръстни момчета и момичета. От безработица, бедност, необразованост – тяхна си е вината, че изваждат преждевременно децата си от училищата – често проявяват агресивност, настроение срещу представители на властта, грабват колове и хвърлят камъни, трошат линейки на бърза помощ, затова, че не са пристигнали според тях навреме, а и властта избягва да ги респектира с употреба на сила, когато това очевидно се налага, страхувайки се да не се разпали пожар. Но могат да си решат всичките кусури, ако се справят с най-важните – да се организират и да си търсят правата, като избират свестни лидери, а не цигански барони, и най-вече като образоват децата си. А циганският род в световен мащаб има свои видни представители. Цигански произход имат френският режисьор Тони Гатлиф, великият френски футболист Ерик Кантона, крилото на „Севиля“ Хесус Навас, италианският футболен национал Андреа Пирло, великият испански цигулар и композитор Пабло Сарасате, гениалният испански китарист Пако де Лусия, световноизвестният китарист и джаз изпълнител от френско-белгийски произход Джанго Райнхард, музикантите от Джипси Кингс и много други. У нас си имаме изключителният сърдечен хирург д-р Чирков, журналистът и поет Христо Христов, удостоен през 1998 г. с голямата награда за любовна поезия в град Ланчиано, Италия, поетесата Сали Ибрахим, художникът Сюлейман Сеферов, големият акордеонист Ибро Лолов, виртуозният цигулар Венци Такев, участничката в Евровизия Софи Маринова, фолк певицата Бони, имаме си Серафим Тодоров, един от най-великите български боксьори за всички времена с 3 световни и 3 европейски титли, наш е и олимпийският медалист по бокс Борис Георгиев. Имаме си даже и наш гей-певец с чудесен глас – Азис. Българските цигани, харесваме ли ги или не, са си наши, те са българи от цигански етнос, част от българския народ, и са оставили значим белег в нашата история, бит и култура като цигани, а не като роми. Една щастлива циганка – социалната работничка в Брезник Даниела Захова, която определя себе си не като ромка, а като циганка, казва: „И като ме видят хората не да казват: циганска му работа, а да кажат: ето, това е преуспяла циганка, която иска да бъде нещо в обществото“. Кой и защо наистина прекръсти циганите ни на роми?", "date": "2018.07.07", "title": " Кой прекръсти циганите у нас на роми?\t\t\t"}
{"url": "https://trud.bg/%d0%b1%d0%be%d1%80%d0%b8%d1%81%d0%be%d0%b2-%d0%b8%d0%bc%d0%b0%d0%bc%d0%b5-%d0%be%d0%b3%d1%80%d0%be%d0%bc%d0%bd%d0%b8-%d0%b2%d1%8a%d0%b7%d0%bc%d0%be%d0%b6%d0%bd%d0%be%d1%81%d1%82%d0%b8-%d0%b8-%d1%80/", "text": "Премиерът Бойко Борисов посрещна лидери от 15 източноевропейски страни и Китай, като домакин на срещата на лидерите в София, на която ще бъдат обсъдени насоки за задълбочаване на отвореното и прагматично сътрудничество за приобщаващ просперитет. „Фактът, че този бизнес форум започва с 1500 фирми от всичките поканени страни, отговаря точно на логото за задълбочаване на прагматичното сътрудничество. Нашата осма среща поред е формат, който цели укрепването на Европа, а не разделяне. Това дава възмоност на такива страни като нас да наваксат и довършат проектите си на свързаност, за които няма финансиране по кохезионната политика или не са интересни в Европа“, коментира Бойко Борисов по време на официалното откриване на форума в НДК. По думите му Имаме огромни възможности. „Западните Балкани не могат да се разглеждат като сами“, категоричен бе той и допълни, че темата ще продължи да стои на двевен ред. „Имаме рядък шанс, тъй като Китай гледа много положително на тези процеси и всеки един тук на този форум също може да подобри взаимоотношенията си с Китай. Радвам се, че тук има представители на Европейската банка за възстановяване и развитие и Световната банка“, каза той.", "date": "2018.07.07", "title": " Борисов: Имаме огромни възможности и рядък шанс за сътрудничество с Китай"}
{"url": "https://trud.bg/%d1%86%d0%b2%d0%b5%d1%82%d0%b0%d0%bd-%d1%86%d0%b2%d0%b5%d1%82%d0%b0%d0%bd%d0%be%d0%b2-%d0%b1%d1%81%d0%bf-%d0%b4%d0%b0-%d0%b1%d1%8a%d0%b4%d0%b0%d1%82-%d1%81%d0%bf%d0%be%d0%ba%d0%be%d0%b9%d0%bd%d0%b8/", "text": "БСП трябва да бъдат спокойни за тандема Борисов- Цветанов. Това каза председателят на ПГ на ГЕРБ и зам.-председател на партията Цветан Цветанов пред БТВ по повод твърденията на БСП, че между него и премиера Борисов има противоречия. „Виждам притеснението на БСП, кризисния им ПР“, коментира той. „Като доказателство на това, че няма никакви проблеми – в 7.15 с премиера обсъдихме какво се случва в момента и какво предстои. В 8.30 беше срещата му с премиера на Сърбия“, посочи Цветанов. „ГЕРБ е най-голямата парламентарна група и политическа партия. Винаги ще бъдем такива, защото работим, за да защитим обществения интерес“, обяви председателят на ПГ на ГЕРБ. Според него тезата за противоречия между него и премиера е удобна теза за БСП. „БСП използват неверните твърдения за противоречия, защото вече не са тази партия от преди 1-2 години. Има негодувание в парламентарната група, има блокиране на всяко различно мнение“, обясни Цветан Цветанов. Попитан Спас Панчев от ГЕРБ ли е подтикнат да напусне ПГ на БСП той уточни: „Със Спас Панчев сме се виждали само в кулоарите и сме се поздравявали, както със всички останали депутати. С него нямам индивидуални срещи и близост. Той се е определил в кой политически блок ще бъде“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.07", "title": " Цветан Цветанов: БСП да бъдат спокойни за тандема Борисов – Цветанов"}
{"url": "https://trud.bg/%d0%b6%d1%8a%d0%bb%d1%82-%d0%ba%d0%be%d0%b4-%d0%b7%d0%b0-%d0%b2%d0%b0%d0%bb%d0%b5%d0%b6%d0%b8-%d0%b8-%d0%b3%d1%80%d1%8a%d0%bc%d0%be%d1%82%d0%b5%d0%b2%d0%b8%d1%87%d0%bd%d0%b8-%d0%b1%d1%83%d1%80%d0%b8-2/", "text": "Днес, още преди обяд над Западна България, а след обяд и над Централна, ще се развива мощна купесто-дъждовна облачност. На много места ще паднат краткотрайни валежи, придружени от гръмотевични бури. Има условия и за градушки. В Рило-Родопската област и на места в Предбалкана явленията ще са интензивни, валежите – значителни. Над източните райони ще бъде предимно слънчево. Максимални температури между 27° и 32°, в западните райони – малко по-ниски, информира  По Черноморието ще бъде предимно слънчево. Ще духа слаб северен вятър. Максимални температури – около 27°- 28°. Температурата на морската вода е 24°-25°. Вълнението на морето ще бъде 1-2 бала. В  планините ще се развива мощна купесто-дъждовна облачност. На много места ще има краткотрайни, временно интензивни валежи, придружени от гръмотевични бури и усилвания на вятъра. Максимална температура на височина 1200 метра около 20°, на 2000 метра – около 13°. В неделя над много райони ще се развива купеста и купесто-дъждовна облачност. Ще има краткотрайни валежи и гръмотевични бури. Възможни са и градушки. Най-голяма е вероятността за интензивни и значителни по количество валежи в Северна България и Родопите.  Вятърът ще бъде от север-северозапад и захлаждането ще продължи. В понеделник по-съществени ще са валежите в Централна Северна и в Североизточна България. Валежи и гръмотевици ще има и по Черноморието. Хладно за юли време с максимални температури между 23° и 28°. От вторник вероятността за значителни и интензивни валежи в повечето райони намалява, а в сряда превалявания са възможни само на отделни места. Температурите ще се повишават. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.07", "title": " Жълт код за валежи и гръмотевични бури днес"}
{"url": "https://trud.bg/%d0%bd%d0%b0-7-%d1%8e%d0%bb%d0%b8-2018-%d0%b4%d0%b0-%d0%bf%d0%be%d1%87%d0%b5%d1%80%d0%bf%d1%8f%d1%82/", "text": ", депутат от ГЕРБ в 44-ото НС, 38 г. , актьор, 71 г. , бивш директор на БОРКОР, 64 г. , бивш председател на Българския лекарски съюз, 60 г. , световен и европейски шампион по борба, 58 г. , математик, 84 г. , актьор, 43 г. , кинорежисьор, писател. , депутат от ОП в 44-ото НС, 57 г. , актриса. , министър на здравеопазването в правителството на Станишев.", "date": "2018.07.07", "title": " На 7 юли 2018 да почерпят"}
{"url": "https://trud.bg/%d1%85%d0%be%d0%bb%d0%b0%d0%bd%d0%b4%d0%b8%d1%8f-%d0%b5%d0%ba%d1%81%d0%bf%d1%83%d0%bb%d1%81%d0%b8%d1%80%d0%b0-%d0%b4%d0%b2%d0%b0%d0%bc%d0%b0-%d1%81%d0%bb%d1%83%d0%b6%d0%b8%d1%82%d0%b5%d0%bb%d0%b8/", "text": "Холандия е обявила за „персона нон грата“ двама служители на иранското посолство, съобщи холандската информационна агенция, АНП, като се позова на тайните служби. Двамата са били експулсирани на 7 юни. Причините не се посочват. Няма коментар от външното министерство, предаде ДПА. „Можем да потвърдим, че Холандия е обявила за „персона нон грата“ двама души, акредитирани към иранското посолство. Не можем да предоставим друга информация“, заяви говорител на разузнаването, цитиран от „Ройтерс“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.07", "title": " Холандия експулсира двама служители на иранското посолство"}
{"url": "https://trud.bg/516-%d0%b7%d0%b5%d0%bc%d0%b5%d1%82%d1%80%d0%b5%d1%81%d0%b5%d0%bd%d0%b8%d1%8f-%d1%81%d0%b0-%d1%80%d0%b5%d0%b3%d0%b8%d1%81%d1%82%d1%80%d0%b8%d1%80%d0%b0%d0%bd%d0%b8-%d0%bf%d1%80%d0%b5%d0%b7-%d0%b8%d0%b7/", "text": "През изминалите два дни в Албания са регистрирани 516 земетресения, съобщава македонското електронно издание A1 On. След регистрираното в сряда в 11:02 часа земетресение с магнитуд 5.2 по скалата на Рихтер в района на пристанищния град Дуръс (Драч), са усетени 516 по-слаби земетресения с различна степен на интензивност, по-силните са от 3,7 и от 4,3 по Рихтер. Трусовете са усетени и в съседните на Албания държави. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.07", "title": " 516 земетресения са регистрирани през изминалите два дни в Албания"}
{"url": "https://trud.bg/%d0%bf%d1%80%d0%b0%d0%b2%d0%be%d1%81%d0%bb%d0%b0%d0%b2%d0%bd%d0%b0%d1%82%d0%b0-%d1%86%d1%8a%d1%80%d0%ba%d0%b2%d0%b0-%d0%bf%d0%be%d1%87%d0%b8%d1%82%d0%b0-%d0%bf%d0%b0%d0%bc%d0%b5%d1%82%d1%82%d0%b0-6/", "text": "На 7 юли Православната църква почита паметта на Света Великомъченица Неделя. Денят се отбелязва като храмов празник на митрополитската катедрала „Св. вмчца Неделя“ в София. От 9 ч. с благословението на Негово светейшество Българския патриарх и Софийски митрополит Неофит, архиерейска света Литургия в храма ще оглави Негово преосвещенство Белоградчишки епископ Поликарп, викарий на Софийския митрополит. Света мъченица Неделя е родена в Мала Азия. Още от детството си се посветила на Бога и решила цял живот да пази целомъдрие. Много младежи търсели нейното съгласие за брак, но тя отказвала с думите, че се е сгодила за Христа и иска да умре девица. Тогава един младеж от знатно семейство, обиден от нейния отказ, съобщил на император Диоклетиан, че цялото семейство на Неделя изповядва християнската вяра. Императорът заточил родителите й в гр. Мелитин, а Неделя била подложена на жестоки мъчения. Христос се явил на мъченицата в затвора и я изцерил от раните й. Осъдили я да бъде посечена с меч. Разрешили й да се помоли преди смъртта си. След молитвата тя предала душата си на Господа, без да бъде посечена. Това станало на 7 юли 289 г. По-късно мощите й били пренесени в столицата на Второто българско царство – Велико Търново. Днес имен ден празнуват всички с името Неделя, Недялка, Недялко и т.н. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.07", "title": " Православната църква почита паметта на Света Великомъченица Неделя"}
