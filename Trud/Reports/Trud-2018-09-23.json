{"url": "https://trud.bg/%d0%b7%d0%b0%d0%b4%d1%8a%d1%80%d0%b6%d0%b0%d1%85%d0%b0-%d0%bc%d1%8a%d0%b6-%d1%81-%d0%b5%d0%bb%d0%b5%d0%ba%d1%82%d1%80%d0%be%d1%88%d0%be%d0%ba%d0%be%d0%b2-%d0%bf%d0%b8%d1%81%d1%82%d0%be%d0%bb%d0%b5/", "text": "Мъж, въоръжен с електрошоков пистолет „Тейзър”, беше арестуван днес на входа за посетители на Бъкингамския дворец в Лондон, предадоха световните агенции. Дворецът е резиденция на кралица Елизабет Втора. Мъжът е на 38 години. Той бил задържан първо от охраната на двореца, а после била повикана полицията, се казва в изявление на Скотланд ярд. Инцидентът не е от терористичен характер. Мъжът остава в ареста. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.09.23", "title": " Задържаха мъж с електрошоков пистолет пред Бъкингамския дворец"}
{"url": "https://trud.bg/%d1%81%d0%b0%d1%89-%d0%be%d0%b1%d0%bc%d0%b8%d1%81%d0%bb%d1%8f%d1%82-%d0%bd%d0%b0%d0%b7%d0%bd%d0%b0%d1%87%d0%b0%d0%b2%d0%b0%d0%bd%d0%b5%d1%82%d0%be-%d0%bd%d0%b0-%d0%bd%d0%be%d0%b2-%d0%ba%d0%be%d0%bc/", "text": "САЩ обмислят назначаването на нов командващ американските сили в Южна Корея – в момент, в който Вашингтон преговаря с Пхенян за ядрено разоръжаване на полуострова, отбелязва изданието Washington Examiner. Генерал Робърт „Абе“ Абрамс ще бъде изслушан в сенатската комисия за въоръжените сили. Ако кандидатурата му бъде одобрена, Абрамс ще поеме командването на 28,5 хил. военнослужещи на САЩ в Южна Корея, както и на две ключови военни части. Рокадата на поста ще дойде в момент, в който американският президент Доналд Тръмп обмисля провеждането на втора среща на върха със севернокорейския лидер Ким Чен-ун. „Сега, когато се изтеглихме от Ирак и Афганистан, световните събития в други региони създадоха среда, която е нестабилна, несигурна, сложна, двусмислена и опасна. Това е непредсказуемо и изисква нашата армия да бъде подготвена и в готовност по всяко време“, написа Абрамс в статия, представена през месец май. В нея може лесно да се открои мотото на южнокорейските военни за „готовност за борба тази вечер“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.09.23", "title": " САЩ обмислят назначаването на нов командващ американските сили в Южна Корея"}
{"url": "https://trud.bg/%d0%be%d1%82%d0%ba%d1%80%d0%b0%d0%b4%d0%bd%d0%b0%d1%85%d0%b0-20-000-%d0%bb%d0%b5%d0%b2%d0%b0-%d0%be%d1%82-%d0%bc%d0%b0%d0%b3%d0%b0%d0%b7%d0%b8%d0%bd-%d0%bd%d0%b0-%d0%b3%d0%be%d0%bb%d1%8f%d0%bc%d0%b0/", "text": "Около 20 000 лева са откраднати от магазин на голяма търговска верига в Асеновград в събота. От МВР уточниха пред  , че няма насилие над персонала, няма и следи от разбиване. Сигналът за липсата на парите е подаден от служител на частната охранителна фирма след ревизия в края на смяната. По случая тече разследване. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.09.23", "title": " Откраднаха 20 000 лева от магазин на голяма търговска верига в Асеновград"}
{"url": "https://trud.bg/%d0%bd%d0%b5%d0%b2%d1%80%d0%be%d0%ba%d0%be%d0%bf%d1%81%d0%ba%d0%b8%d1%8f%d1%82-%d0%bc%d0%b8%d1%82%d1%80%d0%be%d0%bf%d0%be%d0%bb%d0%b8%d1%82-%d1%81%d0%b5%d1%80%d0%b0%d1%84%d0%b8%d0%bc-%d0%ba%d0%b0/", "text": "Категорично осъждаме извършеното в Роженската света обител злодеяние и напомняме на онези, които, заслепени от страстта на сребролюбието и материалните богатства, се изкушават и безразсъдно посягат на светините, че такива деяния не са нищо друго, освен хула против Светия Дух и смъртен грях. Това е посочва в позиция на Неврокопския митрополит Серафим във връзка с обира в Роженския манастир. Публикуваме цялото обръщение без редакторска намеса: Боголюбиви чеда на поверената ми от Господа Иисуса Христа Неврокопска епархия, Братя и сестри православни християни, През последните няколко дни широка гласност доби едно престъпно деяние, извършено спрямо древния Роженски манастир „Рождество Богородично” и спрямо едно от духовните лица, служещи в манастира. На 18.09.2018 г. в светата обител беше извършен грабеж и оказано физическо и психическо насилие над свещенослужител от клира на Българската православна църква. С болка и тревога ще отбележа, че в нашата страна такова посегателство далеч не е първо и не е единствено. В България почти не остана храм, манастир или свято място, което да не е било обект на кощунствени действия от страна на отделни лица или организирани престъпни групи. През последните години хиляди икони и църковно-богослужебни предмети, които за нас са светини с неоценима духовна и културна стойност, бяха ограбени и повечето от тях са безвъзвратно загубени. Грозните празни места по иконостасите, които и до днес зеят в много църкви, свидетелстват за една страшна истина. Свидетелстват за духовния упадък и моралното състояние на някои членове на нашето общество. Разбиването и оскверняването на православните храмове, нанасят непоправими материални и морални щети. Дързостта и безсрамието на злодеите-кощуници достигна до там, че посегнаха на духовно лице и сериозно застрашиха неговия живот. На такова издевателство неотдавна бе подложен и, подвизаващият се в Кокалянския манастир, йеромонах. Посегателството над лице с духовен сан и над църковно имущество не е обикновено престъпление. То е тежка противообществена проява с много по-дълбоко измерение, която, по думите на премъдрия Соломон води до проклятие: „Проклятие Господне е върху дома на нечестивия” (Притч. 3:33), казва той и още : „беззаконните ще бъдат изтребени от земята и вероломните – изкоренени от нея” (Притч. 2:22). То е ясен признак за дълбоко вкоренено духовно заболяване, което убива човека и го прави жив мъртвец. Воден от пастирския ми дълг като архиерей на Българската православна църква и архипастир на Неврокопска епархия, с болка и дълбока загриженост споделям с вас тези печални факти от нашата действителност. Призовавам всички православни християни в пределите на богохранимата Неврокопска епархия, всички свещенослужители, църковнослужители, сътрудници и доброжелатели на църквите и манастирите в епархията ни и на св. ни митрополия, на първо място усърдно да се молим Господ да не престава да проявява Своята милост към всички нас и да ни закриля със Своята всемогъща десница. Нека да не сме безразлични, но да бъдем отговорни и бдителни и да съхраняваме светините на Църквата ни, които са общо наше достояние и богатство. Всички ние заедно изграждаме тялото на Църквата – нека да бъдем непримирими с греха, с отстъплението от непреходните евангелски ценности, с престъпленията в нашето общество, особено с онези, които са против човека, защото всяка една човешка душа струва много повече отколкото целия свят с всичките му богатства и съкровища. Призовавам и всички, които заемат отговорни постове в държавните и местните институции, да не омаловажават и да не пренебрегват проблемите, които Църквата поставя за разглеждане или когато търси помощ и съдействие. Да не забравяме, че в православната християнска вяра са устоите на нашата държавност. Категорично осъждаме извършеното в Роженската света обител злодеяние и напомняме на онези, които, заслепени от страстта на сребролюбието и материалните богатства, се изкушават и безразсъдно посягат на светините, че такива деяния не са нищо друго, освен хула против Светия Дух и смъртен грях. За тях се отнасят думите на Псалмопевца св. цар Давид „Ето, нечестивият зачена неправда, носи злоба и роди си лъжа. Ров изрови, изкопа го дълбоко и падна в ямата, която приготви; злобата му ще се обърне върху неговата глава, и злодейството му ще падне върху темето му” (Пс. 7:15-17). За тях ще кажем и ние по примера на св. архидякон Стефан: „Господи, прости им, не знаят какво вършат”. Вратите на покаянието са отворени за всички. Чрез покаянието, което е истинска дълбока промяна на мисленето, отвръщане от греха и насочване на живота по Божиите заповеди, са се преобразявали жестоки престъпници, издигали са се от дълбините на грехопадението безнадеждни грешници и са се удостоили с вечен живот в Божието царство. Покаянието, като път на лично изправление, е средството за преодоляване на безразличието, безотговорността, престъпното нехайство към проблемите ни и за оздравяване на обществото ни. От свое име и от името на Неврокопския епархийски съвет изразявам искрена благодарност към всички служители на полицията и следствието в гр. Сандански, както и на всички техни колеги от Благоевградска област, участвали в акцията по разкриване и залавяне на извършителите на престъплението в Роженския манастир, както и на всички компетентни органи, които продължават своята работа по случая, за проявения професионализъм, бързина и себеотречение при изпълнение на служебните им задължения. Благодаря на всички служители на св. Неврокопска митрополия и на всички искрени приятели на Роженския манастир за проявената съпричастност и отзивчивост в момент на тежко изпитание за св. обител и за братята монаси. Благодаря на всички, които молитвено ни подкрепиха. Най-вече благодаря на Пречистата наша Владичица, Пресвета Богородица за нейната помощ и майчина закрила. През вековете Нейната грижа за Роженския манастир многократно се е проявявала, прояви се и сега. Това ни уверява, че Божията Майка бди над своята обител и пази онези, които я почитат и усърдно й служат. Отправям всесърдечна и искрена молитва към всемилостивия наш Господ и Бог да дарува на всички ни покаяние и прошка на греховете, да ни изпълва с вяра, ревност и усърдие в изпълнението на Божиите заповеди, да ни запазва в мир и добро здраве, а Пресвета Богородица винаги да ни закриля и пази под своя свят Покров. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.09.23", "title": " Неврокопският митрополит Серафим: Категорично осъждаме извършеното в Роженската света обител злодеяние"}
{"url": "https://trud.bg/%d1%82%d0%b0%d0%b7%d0%b8-%d0%b2%d0%b5%d1%87%d0%b5%d1%80-%d0%be%d1%82%d0%b2%d0%b0%d1%80%d1%8f%d1%82-%d0%b2%d0%b8%d0%bd%d0%b7%d0%b0%d0%b2%d0%be%d0%b4%d0%b0-%d0%b2-%d1%81%d0%b5%d0%bb%d0%be-%d1%86%d0%b5/", "text": "Тази вечер ще бъде отворен винзаводът в село Церковски. Фабриката за спиртни напитки в Церковски и заводът за бутилиране във Венец остават запечатани за още един ден. Това реши Районният съд в Карнобат за затворените от Агенция „Митници” алкохолни фабрики, предава  По-рано днес служители на затворените обекти, свързвани с бизнесмена Миню Стайков, опитаха саморазправа с митническите служители. Работниците, които са на смяна, дойдоха в завода, но не започнаха работа. Те скандираха: „Искаме заплати! Отворете ни завода!”. „Искаме митничарите да не стоят, а да тръгнат да събират доказателства, защото няма такива! Ние сме затворени с едно телефонно обаждане!”, категоричен беше Динко Христов, главен механик.  Докато край гарата жандармерия охраняваше жп линията, за да не бъде блокирана отново, протестиращите се преместиха на пешеходните пътеки в Карнобат. На извънреден брифинг Агенция „Митници” оповести откритите доказателства. Разпространи и видео с нелегално монтирано устройство във фабриката за производство на спиртни напитки в Церковски. от който може да бъде изведен краен продукт етилов алкохол, или с прости думи казано спирт, без това извеждане да бъде контролирано от измервателни средства и без да бъде отчетено”, поясни зам.-директорът на Агенция „Митници” Юлиан Митков. „С прости думи работят митничарите: „Краде се!” – без доказателства. Как така? Аз казвам, че не се краде. Този кран се използва единствено при профилактика”, отговори на обвиненията Йовко Йовков, административен директор на фабриката. От митницата поискаха складовете да бъдат запечатани за още 60 дни. Това пренесе недоволството на работниците под прозорците на съда в Карнобат. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.09.23", "title": " Тази вечер отварят винзавода в село Церковски\t\t\t"}
{"url": "https://trud.bg/%d0%b7%d0%b0%d0%bc-%d0%bc%d0%b8%d0%bd%d0%b8%d1%81%d1%82%d1%8a%d1%80-%d1%81%d1%82%d0%b5%d1%84%d0%b0%d0%bd-%d0%b1%d0%b0%d0%bb%d0%b0%d0%b1%d0%b0%d0%bd%d0%be%d0%b2-%d0%bf%d1%80%d0%b8%d0%b7%d0%be%d0%b2/", "text": "Кампанията за безопасност на движение по пътищата, организирана от „София райдърс” се провежда за четвърта поредна година. Снощи шествието на мотористите в София отново събра хиляди водачи на две гуми. Зам.-министър Стефан Балабанов призова за толерантност на пътя и подчерта, че МВР стои зад инициативата на мотористите, съобщават от вътрешното министерство. Той отбеляза, че ролята на полицията е да охранява шествието, с цел да не допусне инциденти в момента, който мотористите почитат жертвите на пътни инциденти. Носителят на европейския трофей и четирикратен рали шампион на България Крум Дончев, призна, че на пистата се чувства по-спокоен, отколкото на пътя и напомни, че участниците в движението трябва да бъдат много концентрирани. Призивът ми към всички е да покажем, че и ние сме част от пътната мрежа, да внимаваме и най-вече да бъдем толерантни. Има място за всички на пътя. И дано там, където сме тръгнали да стигнем живи и здрави. Защото всички имаме семейства и приятели, които ни чакат”, допълни Георги Янчев от „София райдърс”. Шествието премина без инциденти и под засилена полицейска охрана. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.09.23", "title": " Зам.-министър Стефан Балабанов призова за толерантност на пътя"}
{"url": "https://trud.bg/%d1%81%d0%b0%d1%89-%d0%be%d1%81%d1%8a%d0%b4%d0%b8%d1%85%d0%b0-%d1%82%d0%b5%d1%80%d0%be%d1%80%d0%b8%d1%81%d1%82%d0%b8%d1%87%d0%bd%d0%b8%d1%8f-%d0%b0%d1%82%d0%b5%d0%bd%d1%82%d0%b0%d1%82-%d0%b2-%d0%b8/", "text": "САЩ осъдиха терористичния атентат в столицата на иранската провинция Хузестан, но същевременно призоваха Техеран да потърси причините за случилото си, като „се вгледа в себе си“, предава AFP. „САЩ осъждат всякакви терористични нападения навсякъде. Винаги сме се придържали към тази позиция“, увери Ники Хейли, специалният американски посланик в ООН. Припомня се, че при атаката, извършена по време на военен парад в столицата на провинция Хузестан, загинаха 29 души, включително жени, деца и членове на Иранската революционна гвардия. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.09.23", "title": " САЩ осъдиха терористичния атентат в Иран"}
{"url": "https://trud.bg/%d0%b7%d0%b0%d1%85%d0%b0%d1%80%d0%b8%d0%b5%d0%b2%d0%b0-%d0%ba%d1%8a%d0%bc-%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%b0%d1%82%d0%b0-%d0%be%d0%b1%d1%89%d0%bd%d0%be%d1%81%d1%82-%d0%b2-%d0%bc/", "text": "“Най-голямата загуба по време на прехода бе загубата на хора. От една страна съжалявам, че не сте в България, но от друга страна точно вие сте най-добрите ни посланици. Където и да отида, президенти, премиери и министри подчертават, че дълбоко ценят таланта и трудолюбието на нашите сънародници в техните държави. Надявам се част от вас да се върнете.” С тези думи вицепремиерът и министър на външните работи Екатерина Захариева се обърна към нашите сънародници в Канада, които се събраха да отпразнуват с нея Деня на Независимостта в българската църква “Свети Иван Рилски” в Монреал, съобщават от Министерството на външните работи. Храмът е купен от българските емигранти през 2009 г., а правителството ни помогна ремонта и създаването на българско училище там с 20 500 долара. “България е държава с добро бъдеще за вашите деца. За първи път миналата година броят на напусналите страната вече е равен на тези, които са се завърнали. Знам, че ще отнеме време, но се надявам догодина завръщащите се да са повече”, каза още Захариева. 30-годишен мъж от публиката – Никола Цеков, успя да развълнува първия ни дипломат, след като й съобщи, че след 11 години живот в Канада смята да се върне в родината, въпреки че има добре платена работа и много приятели. Външният министър поздрави нашите сънародници и с 110-ата годишнина от обявяването на Независимостта на България. “През тези 110 г. Българският народ мина през редица препятствия – тоталитарен режим, Студената война, а само преди няколко месеца приключи Българското председателство на Съвета на ЕС. Може да кажем, че днес се е сбъднала мечтата на Левски България да бъде равна на другите европейски народи. Сега подкрепяме и нашите партньори от Западните Балкани да станат част от ЕС”, каза тя. Захариева и българската посланичка в Канада Светлана Етрополски заявиха, че винаги са на разположение на сънародниците ни за оплаквания, препоръки и съдействие. След като децата от неделното училище и техните родители представиха богата фолклорна програма, външният министър, посланикът и българският консул от Отава поздравиха лично всеки един от гостите и разговаряха продължително време по повдигнати от тях въпроси в различни сфери – от това как да се подобри административното обслужване до възможностите за правене на бизнес между България и Канада. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.09.23", "title": " Захариева към българската общност в Монреал: Вие сте най-добрите ни посланици"}
{"url": "https://trud.bg/%d0%b2%d1%82%d0%be%d1%80%d0%b8-%d1%88%d0%b2%d0%b5%d0%b9%d1%86%d0%b0%d1%80%d1%81%d0%ba%d0%b8-%d0%ba%d0%b0%d0%bd%d1%82%d0%be%d0%bd-%d0%b2%d1%8a%d0%b2%d0%b5%d0%b6%d0%b4%d0%b0-%d0%b7%d0%b0%d0%b1%d1%80/", "text": "С две трети мнозинство жителите на швейцарския кантон Санкт Гален подкрепиха в референдум забраната за носене на бурки, съобщи швейцарското радио. 66,6% от имащите право на глас искат да се забрани носенето на бурки на обществени места. Североизточният швейцарски кантон Санкт Гален е вторият, който ще въведе регионална забрана за носене на бурка на обществени места, информира БНР. За това гласуваха и жителите на южния кантон Тичино, където законът беше въведен преди две години. Законът предвижда всеки, който покрие лицето си до неразпознаваемост на обществени места и това заплашва обществената безопасност, социалния и религиозен мир, да бъде глобен. Миналата година швейцарското правителство в Берн се противопостави на инициатива, която имаше за цел налагане на национална забрана за носене на бурка. Кабинетът смята, че регионите сами трябва да решават дали да наложат такива мерки. Много е вероятно обаче, догодина Швейцария да подложи казуса на национален референдум, тъй като популистката дясна Швейцарска народна партия е събрала необходимите 100 000 подписа за национално допитване. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com        ", "date": "2018.09.23", "title": " Втори швейцарски кантон въвежда забрана за носене на бурки"}
{"url": "https://trud.bg/%d1%81%d0%b8%d0%bb%d0%b5%d0%bd-%d0%b2%d1%8f%d1%82%d1%8a%d1%80-%d0%bd%d0%b0%d1%85%d0%bb%d1%83%d0%b2%d0%b0-%d0%b2-%d1%81%d1%82%d1%80%d0%b0%d0%bd%d0%b0%d1%82%d0%b0-%d1%83%d1%82%d1%80%d0%b5/", "text": "Жълт код е обявен в почти цялата страна за утре. Предупреждението е заради силен вятър и важи за общо 23 области: Видин, Монтана, Враца, Плевен, Ловеч, Габрово, Велико Търново, Русе, Търговище, Разград, Силистра, Добрич, Варна, Шумен, Сливен, Стара Загора, Пловдив, Пазарджик, Благоевград, Кюстендил, Перник, София – област и София – град. Очаква се в почти цялата страна през втората половина от денонощието да се усили северозападният вятър, като средната му скорост ще е между 14 и 19 м/с (между 50 и 68 км/ч), съобщават от Националния институт по метеорология и хидрология, цитиран от Канал 3. На места в Северна България се очакват пориви до 24-25 м/с (86-90 км/ч), а в Източна – до 22-24 м/с (79-86 км/ч). АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.09.23", "title": " Силен вятър нахлува в страната утре\t\t\t"}
{"url": "https://trud.bg/%d0%b1%d1%83%d1%80%d0%b3%d0%b0%d0%b7%d0%bb%d0%b8%d1%8f-%d1%81%d0%bf%d0%b5%d1%87%d0%b5%d0%bb%d0%b8-%d0%bd%d0%b0%d0%b4-7-%d0%bc%d0%b8%d0%bb%d0%b8%d0%be%d0%bd%d0%b0-%d0%bb%d0%b5%d0%b2%d0%b0-%d0%b4%d0%b6/", "text": "Падна джакпотът от 7 111 714 лв. в днешния тираж на играта „6 от 49” на Българския спортен тотализатор. Късметлийският фиш е пуснат в Бургас и е на стойност 2,40 лв., информира  Печелившата комбинация е 42, 8, 5, 21, 39, 41. Притежателят на фиша става 96-ият тотомилионер. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.09.23", "title": " Бургазлия спечели над 7 милиона лева джакпот от тотото"}
{"url": "https://trud.bg/%d0%ba%d0%b0%d0%bb%d0%be%d1%8f%d0%bd-%d0%bf%d0%b0%d1%80%d0%b3%d0%be%d0%b2-%d1%84%d0%b0%d1%88%d0%b8%d0%b7%d1%8a%d0%bc-%d0%b2-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%b5-%d0%b8%d0%bc%d0%b0/", "text": "Куражът да се противопоставиш на фашизма е геройство, което заслужажава преклонение. На този ден преди 95 години избухва първото антифашистко въстание в Европа – Септемврийското въстание от 1923 година. Това написа във Фейсбук лидерът на БСП – София Калоян Паргов. Жестокостта при потушаването му е пример за бруталност, която намира творчески прочит от Гео Милев, Антон Страшимиров, Никола Фурнаджиев, Асен Разцветников, Иван Милев и други. Според Паргов наш дълг е днес да помним историята и да браним истината. „Фашизъм в България е имало и наш дълг да се противопоставим на това да не се повтори“, категоричен е лидерът на столичните социалисти. „Тази вечер няма да има заря, но всеки от нас може да застане за минута в памет на саможертвата на героите от Септемврийското въстание“, призова Паргов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com          ", "date": "2018.09.23", "title": " Калоян Паргов: Фашизъм в България е имало и наш дълг да се противопоставим на това да не се повтори"}
{"url": "https://trud.bg/%d0%be%d0%bb%d0%b8%d0%b2%d0%b8%d1%8f-%d1%83%d0%b0%d0%b9%d0%bb%d0%b4-%d0%b1%d0%b5%d0%b7-%d0%bc%d0%b5%d1%81%d0%be-%d0%b8-%d0%bf%d0%be%d0%b2%d0%b5%d1%87%d0%b5-%d1%81%d0%bf%d0%be%d1%80%d1%82/", "text": "От “аз съм нещо като вегетарианка – не ям месо, но ям риба” синеоката Оливия Уайлд от “Д-р Хаус” премина към веганството. Този начин на живот е най-подходящият режим за поддържане на теглото, според нея. Тя казва: “Слаба съм, понеже не ям месо. Месото обикновено върви с гарнитура – комбинация, от която се пълнее.” Стройната й фигура се дължи не само на веганството. Оливия Уайлд хапва умерено, но за сметка на това спортува много. “Предпочитам да прекарам час повече във фитнеса, отколкото да се лишавам от храна,” казва секси красавицата, която помним като Куора от “Трон: Заветът” (2010). Най-важният съвет, който би дала на всяка внимаваща за фигурата си жена, е “пийте много вода. Водата потиска апетита, но и подобрява метаболизма.” Тя твърди, че не спазва стриктен режим, тъй като често обядва и вечеря по ресторанти и понякога, особено през зимата, може да се случи да прекали с калориите. За да компенсира това Оливия ходи на фитнес, танци и йога. Харесва Нюйоркското студио Y7, където се практикува хот йога на светлината на свещи и под звуците на хипхоп. Оливия е привилегирована, понеже познава една от най-добрите учителки по танци в Ню Йорк. “Зълва ми е известната танцьорка Кристин Судейкис. Тя преподава на няколко места и в петък вечер прави страхотни денс партита.” За закуска обича препечена филийка с авокадо, лют червен пипер, зехтин и сол, но понякога пие и само смути. В смутито слага банан, бадемово мляко, бадемово масло, спанак или кейл и боровинки. Не й харесват изцяло зеленчуковите смутита. За обяд може и да хапне вегански спагети “Болонезе”, на вечерята гледа да е по-лека. Трябва да се отбележи, че Оливия Уайлд невинаги се е хранила като птиченце. На младини е участвала в състезания по надяждане. “Веднъж в Австралия изядох 33 палачинки за 20 минути. Напук се заинатих, понеже ми казаха, че това състезание не е за жени. И победих! Конкуренти ми бяха едни гигантски мъжища, които не можеха да повярват, че съм погълнала такова огромно количество и решиха че нещо мамя. По необясними причини мъжете си падат по ящни жени. От друга страна пък жените се впечатляват от жени, които не ядат.”   Салата „Нахутена богиня“  Продукти: 1 консерва нахут, изцеден и измит  1/4 червен лук  1 жълта чушка  1 оранжева чушка  1 зелена чушка  2 чаши чери домати, на половинки  2-4 малки краставички или една голяма  4 стръка целина, нарязана  1/3 чаша маслини каламата  100 грама соево сирене на кубчета  За дресинга:  1/4 чаша студено пресован зехтин  сокът на 2 лимона  2 скилидки чесън, счукан  магданоз, сол и пипер на вкус   Вегански спагети „Болонезе“ Продукти: 60 мл. зехтин, 1/2 глава лук, 3 скилидки чесън, счукан, 100 грама печурки нарязани на лентички, 100 гр. натрошено темпе (соев продукт, има го в биомагазините, сто грама излизат около 2-3 лв.)  60 мл. червено вино, 1 с.л. качествен маргарин, сол и пипер,  1/2 тиквичка, нарязана  1 патладжан, обелен и нарязан  1 морков, нарязан  1 с.л. нарязан на ситно пресен босилек  1 с.л. нарязан на ситно магданоз  330 гр. доматен сос  1 ч.л. сушен риган  1 ч.л. сушен розмарин  1/4 ч.л. едросмлян лют червен пипер Начин на приготвяне: Загрявате в голям тиган зехтина, задушавате леко лука и чесъна, прибавяте гъбите и натрошеното темпе. След минутка добавяте маргарина, червеното вино, сол и пипер на вкус. Разбърквате. Идва ред на моркова, патладжана и тиквичките. След 10-ина минути добавете магданоза, босилека, ригана и розмарина. Нека да покъкри още 5 минути, след което затворете с капак и оставете да се задуши още няколко минути. Ако сосът е прекалено гъст, може да разредите с още червено вино, което обаче трябва да поизври на слаб котлон.  Може да сервирате върху паста или върху “спагети” от нарязани на дълги лентички тиквички. Примерно дневно меню Закуска Малък плод папая с половин чаша соево сирене, 1 с.л. слънчогледови семки и 1 с.л. ленено масло, сок от манго Обяд Соево кисело мляко, салата, зеленчукова супа Следобедна закуска Бадеми, боровинки, соево или оризово мляко Вечеря Салата и кисело мляко от бадеми", "date": "2018.09.23", "title": " Оливия Уайлд: Без месо и повече спорт\t\t\t"}
{"url": "https://trud.bg/%d0%be%d0%b3%d1%80%d0%b0%d0%bd%d0%b8%d1%87%d0%b0%d0%b2%d0%b0%d1%82-%d1%81%d0%ba%d0%be%d1%80%d0%be%d1%81%d1%82%d1%82%d0%b0-%d0%b2-%d0%bd%d0%b5%d1%80%d0%b0%d0%b2%d0%bd%d0%b8%d1%8f-%d1%83%d1%87%d0%b0/", "text": "В понеделник ще се въведе ограничение на скоростта до 90 км/ч по АМ „Тракия” в участъка Чирпан-Стара Загора от км 168 до км 208 поради неравности на пътната настилка, необходимо е шофьорите да се движат с повишено внимание и съобразена скорост през почивните дни, съобщават от Агенция „Пътна инфраструктура“. На АМ „Тракия“ поради ремонт на съоръженията при 17-ти и 18-ти километър в посока Бургас движението се осъществява двупосочно в платното за София. На 24 септември ще има две ленти за София и една лента за Бургас и се въвежда ограничение за движението на тежкотоварни автомобили между 14 ч. и 20 ч. Шофьорите да се движат с повишено внимание в участъка между Ихтиман и тунел „Траянови врата” от км 45 до км 53, където е въведено ограничение на скоростта до 90 км/ч в двете платна за движение поради неравности на пътната настилка и извършване на ремонтни дейности. Ремонтни дейности се извършват и на моста над р. Елшишка при 89-ти км на АМ „Тракия“. Движението се осъществява двупосочно в платното за Пловдив. Шофьорите могат да използват алтернативни маршрути. За пътуващите от София към Пловдив отбиването е при пътен възел „Церово“ на АМ „Тракия“ по път III-8402 Виноградец – Карабунар – Злокучене – Септември, път I-8 Лозен – Звъничево – Пазарджик – Мало Конаре – Говедаре, път III-8005 – с. Цалапица до пътен възел „Цалапица“ на АМ „Тракия“, и обратно за идващите от Пловдив към София;  от пътен възел „Церово“на АМ „Тракия“ се отбива по път III-8402 Виноградец – Карабунар, път III-3704 Бошуля – Пазарджик, път I-8 Пазарджик – Мало Конаре – Говедаре, път III-8005 с. Цалапица до пътен възел „Цалапица“ на АМ „Тракия“, и обратно за идващите от Пловдив към София;  от пътен възел „Калугерово“ на АМ „Тракия“ се отбива по път III-803 Динката – Драгор, път II-37 /Пазарджик/, път I-8 Пазарджик – Мало Конаре – Говедаре, път III-8005 с. Цалапица до пътен възел „Цалапица“ на АМ „Тракия“, и обратно за идващите от Пловдив към София. В момента на АМ „Хемус“ се ремонтира долното строене на 4 виадукта – при 19-ти км (виадукт „Потоп“), 33-ти км (съоръжението при тунел „Витиня“), при 36-ти километър (виадукт „Коренишки дол“) и при 51-ви км (виадукт „Разлив“). На съоръжението при 9-ти км (в района на с. Яна) се подменят дилатационните фуги. Поради това движението в района на съоръженията при 9-ти, 33-ти, 36-ти км се извършва двупосочно в платното за Варна. На виадукта при 51-ви километър се ремонтира платното за Варна и там трафикът преминава двупосочно в платното за София. За улеснение на трафика на 24 септември ще има две ленти за София и една за Варна. Заради ремонтните дейности по съоръженията е ограничено движението на тежкотоварните камиони над 12 тона. Превозните средства се отклоняват при 30-ти км от пътен възел „Витинска река“ по път I-1 София – Ботевград и път II-17 Околовръстен път на Ботевград, след което се връщат обратно на АМ „Хемус“ при 47-ми км при пътен възел „Ботевград“ и обратно. Строително-монтажни работи се извършват и на две мостови съоръжения на АМ „Хемус“ на територията на област Шумен. Движението в участък от 853 метра – от жп надлеза при км 364+744 до надлеза при км 365+597, се осъществява двупосочно в платното за Шумен. За улеснение на трафика през Владая – по път I-1 (Е-79), на 24 септември от 10 ч. до 20 ч. ще има две ленти за прибиращите се към София. По този начин пристигащите в столицата шофьори ще могат да пътуват по-удобно и безопасно. Алтернативен маршрут на първокласния път през Владая е АМ „Люлин“. Утре – 24 септември, от 14 ч. до 20 ч., се ограничава движението на камионите над 12 тона по автомагистралите и най-натоварените пътища. Целта е повишаване на безопасността при пътуване и увеличаване на пропускателната способност на инфраструктурата. Движението на МПС над 12 тона ще е ограничено по следните направления: автомагистралите;  път I-1 с. Ребърково – Ботевград, като движението се пренасочва по път II-16 Ребърково – Своге – София;  път I-1 – етапна връзка на лот 2 на АМ „Струма“ при Благоевград – ГКПП „Кулата“;  път I-4 п. в. „Коритна“ – Велико Търново – Шумен;  път I-5 Русе – Велико Търново;  път I-8 ГКПП „Калотина“ – София;  път I-9 Варна – Бургас;  път II-18 Околовръстен път на град София;  път II-99 Бургас – Царево.  Забраната не важи за МПС, превозващи бързоразвалящи се хранителни продукти и товари на температурен режим, живи животни и опасни товари (ADR). Във връзка с очаквания интензивен трафик по основните пътни направления Агенция „Пътна инфраструктура“ апелира шофьорите да карат разумно, да спазват правилата за движение, да не предприемат резки маневри и да не използват аварийните ленти по автомагистралните участъци за по-бързо придвижване. Рисковото и емоционално шофиране не гарантира по-бързо и кратко пътуване, но застрашава живота и здравето на всички останали, които спазват правилата. В участъците, в които се извършват ремонти дейности е необходимо шофьорите да предвидят повече време за пътуване, поради по-ниската скорост на движение и въведените временни организации или да използват алтернативни маршрути. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.09.23", "title": " Ограничават скоростта в неравния участък на магистрала „Тракия“ край Стара Загора"}
{"url": "https://trud.bg/%d0%bf%d0%be%d1%87%d0%b8%d0%bd%d0%b0-%d0%b0%d0%ba%d1%82%d1%80%d0%b8%d1%81%d0%b0%d1%82%d0%b0-%d1%80%d0%be%d1%81%d0%b8%d1%86%d0%b0-%d0%b4%d0%b0%d0%bd%d0%b0%d0%b8%d0%bb%d0%be%d0%b2%d0%b0/", "text": "Почина актрисата Росица Данаилова, информира  Тя има повече от 200 роли в спектакли на Народния театър „Иван Вазов“, Сатиричния театър, Театъра на армията и „Сълза и смях“. Участвала е в игрални филми и телевизионни постановки. Росица Данаилова е завършила актьорско майсторство във ВИТИЗ „Кръстьо Сарафов“, и докторантура в Академията за театрално изкуство в Санкт Петербург. Сестра е на актьора Стефан Данаилов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.09.23", "title": " Почина актрисата Росица Данаилова"}
{"url": "https://trud.bg/%d0%ba%d1%80%d0%b0%d1%81%d0%b8%d0%bc%d0%b8%d1%80-%d0%ba%d0%b0%d1%80%d0%b0%d0%ba%d0%b0%d1%87%d0%b0%d0%bd%d0%be%d0%b2-%d1%82%d1%80%d1%8f%d0%b1%d0%b2%d0%b0-%d0%b4%d0%b0-%d0%bf%d0%be%d0%b4%d0%ba%d1%80/", "text": "От новите министри всички очакваме едно – и хората, и ние, техните колеги – да се работи бързо, енергично и в интерес на гражданите. Това каза пред   вицепремиерът и министър на отбраната Красимир Каракачанов. В коментар по   за назначаването на Младен Маринов като нов вътрешен министър Каракачанов посочи, че „той разбира проблемите и знае как да ги реши“: „Това мога да ви го гарантирам. В качеството ми на вицепремиер, отговарящ за сигурността, в мое лице той ще има пълна подкрепа за всяка негова стъпка, която ще бъде насочена към това да бъде ликвидирана, или поне обуздана битовата престъпност по селата, в малките населени места, в градовете, в които има гета и т.н.“ Проблемите на МВР са от много години и много от тях са свързани с политическото отношение към институцията, има редица натрупвания, които са довели до намаляването на ефективността на работата на полицията, смята вицепремиерът: „Целият този натиск на обществото, едва ли не полицията да изпълнява ролята на някакъв хор „Бодра смяна“, без да използва сила, а от друга страна полицаите се страхуват да не бъдат обвинени, че са репресивният орган от бившата комунистическа държава доведе до това, че част от правомощията на полицая да респектира престъпният контингент, не се използваха пълноценно и това доведе до засилване на самочувствието на същия този престъпен контингент.“ В коментар по темата за катастрофите Красимир Каракачанов заяви, че нещата не опират само до завишаване на контрола, а проблемът за поведението на пътя за цялото общество е и морален, и психологически: „Основното нещо, което може да се направи и трябваше отдавна да се направи – това е видеонаблюдението. Не само на някои участъци, които са рискови и където традиционно се нарушават правилата. Да има един по-сериозен контрол по пътищата на страната, което между другото освен до предотвратяване на пътно-транспортни произшествия, би спомогнало и за борбата с другите видове престъпления, които се извършват.“ Относно модернизацията на армията вицепремиерът Каракачанов е категоричен, че процесите на закупуване на нова техника за въоръжаване на армията и поддръжката на наличната трябва да вървят успоредно: „В българското общество все още има хора, които ей така говорят на едро: щом сме в НАТО, трябва да имаме западна техника. Тази западна техника не я раздават безплатно, като подарък, тя струва пари. Тази западна техника, за която говорят много хора, ей така, без да разбират, и говорят да си правят евтин политически пиар, тя струва много милиарди, тя струва 20 милиарда евро, ако искаме да превъоръжим армията. Ние ги нямаме като държава, а и би било неразумно да бъдат хвърлени наведнъж. При наличието на съществуваща техника и в авиацията – хеликоптери и самолети, и в сухопътни войски имаме танкове, бронирани машини, които могат да бъдат поддържани и обновлението във въоръжените сили да върви поетапно, това е разумният подход.“ „Нашият стремеж е парите, които са отделени за проектите за нова техника, ако не бъдат усвоени тази година, да бъдат усвоени за други дейности в съответния вид въоръжени сили – например за ремонт на самолети, на хеликоптери, които имаме. Не приемам аргумента, че след като били съветски, те не ставали за нищо“, допълни Каракачанов. Вицепремиерът анализира предложението на „Обединени патриоти“ страната ни да подкрепи Унгария, ако се стигне до евросанкции срещу Будапеща. „Предложението, което ние сме внесли, и което се прие, е за изработване на позиция в подкрепа на Унгария, и когато този въпрос бъде поставен – а той няма да бъде поставен утре сутринта или след една седмица, България да заеме тази позиция да не подкрепя предлаганите санкции, отнемането на правото на глас на Унгария и т.н.“, подчерта Красимир Каракачанов, като потвърди опасенията на „Патриотите“, че „това, което днес се случва към Унгария, утре някой може да се опита да го наложи на Полша или на България“. „Аргументите бяха, че Унгария не заслужава да бъде наказана, защото това се прави по идеологически причини и може би в търсене на дивиденти за предстоящите европейски избори. Точно поради тази причина го правят някои кръгове в Европейският парламент, които смятат, че Европа може да продължи да се развива по същия начин – да заличава националното съзнание на хората, да ограничава националният суверенитет на държавите. Европа е съюз от суверенни държави, а не от провинции, които се управляват от чиновници в Брюксел – чиновници, които никой не е избирал, те са назначаеми. И именно срещу тази политика на определени кръгове в Брюксел се противопоставя премиерът на Унгария Виктор Орбан“, аргументира се вицепремиерът. Оттук нататък Външно министерство трябва да изработи тази позиция и позицията на България да е в подкрепа на Унгария, подчерта Красимир Каракачанов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com        ", "date": "2018.09.23", "title": " Красимир Каракачанов: Трябва да подкрепим Унгария, защото случващото се срещу нея днес може да се случи срещу Полша или България утре\t\t\t"}
{"url": "https://trud.bg/%d0%b4%d0%bc%d0%b8%d1%82%d1%80%d0%b8%d0%b9-%d1%80%d0%be%d0%b3%d0%be%d0%b7%d0%b8%d0%bd-%d1%80%d1%83%d1%81%d0%b8%d1%8f-%d0%bd%d0%b5-%d0%b5-%d1%81%d1%8a%d0%b3%d0%bb%d0%b0%d1%81%d0%bd%d0%b0-%d0%bd%d0%b0/", "text": "Русия няма да се съгласи да играе второстепенна роля в проекта за изграждане на космическа станция в лунната орбита в партньорство с американската космическа агенция НАСА. Това заяви началникът на руската космическа агенция „Роскосмос“ Дмитрий Рогозин, цитиран от РИА Новости. „Роскосмос“ и НАСА се споразумяха миналата година за създаването на станцията „Дийп спейс гейтуей“ на лунна орбита. „Русия не може да си позволи да участва в чужди проекти с второстепенна роля“, каза Рогозин. Няколко часа по-късно говорителят на пресслужбата на „Роскосмос“ Владимир Устименко заяви, че Рогозин не е имал предвид, че Русия ще се оттегли от проекта, отбеляза ТАСС. Той добави, че преговорите продължават и че Русия иска сътрудничество на равни и партньорски начала. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com      ", "date": "2018.09.23", "title": " Дмитрий Рогозин: Русия не е съгласна на второстепенна роля в проекта на НАСА и „Роскосмос“ за космическа станция в лунната орбита"}
{"url": "https://trud.bg/%d0%ba%d0%b8%d1%82%d0%b0%d0%b9-%d0%b8%d0%b7%d1%80%d0%b0%d0%b7%d0%b8-%d0%bf%d1%80%d0%be%d1%82%d0%b5%d1%81%d1%82-%d0%b7%d0%b0%d1%80%d0%b0%d0%b4%d0%b8-%d1%81%d0%b0%d0%bd%d0%ba%d1%86%d0%b8%d0%b8%d1%82/", "text": "Китайското външно министерство извика на среща американския посланик, за да изрази протест срещу санкциите, наложени от Вашингтон заради купуването на руски военни самолети и оборудване за ракети земя-въздух, предаде Асошиейтед прес. „Призоваваме САЩ незабавно да поправят грешките и да отменят т. нар. санкции. В противен случай САЩ трябва да си понесат последиците“, се изтъква в комюнике китайското външно министерство. В четвъртък САЩ добавиха в черния си списък със санкции китайския Департамент за подготовка на войските и снабдяването и 33 руски физически и юридически лица, свързани с отбранително-промишления комплекс на Русия или с нейното разузнаване. С купуването на оръжия от главния руски износител „Рособоронекспорт“ Китай е нарушил закон, приет през 2017 г., чиято цел е да бъде наказано правителството на руския президент Владимир Путин, че се е намесило в американските избори, и за други негови действия, отбеляза АП. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2018.09.23", "title": " Китай изрази протест заради санкциите от САЩ за купуване на руско оръжие"}
{"url": "https://trud.bg/%d1%81%d0%b5%d0%bc%d0%b5%d0%b9%d1%81%d1%82%d0%b2%d0%be-%d1%81-%d0%b4%d0%b2%d0%b5-%d0%b4%d0%b5%d1%86%d0%b0-%d0%b7%d0%b0%d0%b3%d0%b8%d0%bd%d0%b0-%d0%bf%d1%80%d0%b8-%d0%bf%d0%be%d0%b6%d0%b0%d1%80-%d0%b2/", "text": "Четирима души изгубиха живота си при пожар в къща в Папендрехт, близо до Ротердам. Две от жертвите са деца, съобщи холандската полиция, отбелязвайки, че работи основно по версията за умишлен палеж, предаде АФП. Жертвите са мъж и жена, на възраст 32 години, и техните две деца – момченце на четири години и момиченце на шест години, уточни в комюнике ротердамската полиция. По телата на четири жертви е имало следи от насилие, уточниха холандските власти. Пожарът, който бързо е бил овладян, избухнал днес преди обед в къща в град Папендрехт, в западната част на Холандия. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.09.23", "title": " Семейство с две деца загина при пожар в къща край Ротердам\t\t\t"}
{"url": "https://trud.bg/%d0%b4%d0%b6%d0%b5%d0%bd%d0%b8%d1%84%d1%8a%d1%80-%d0%ba%d0%be%d0%bd%d1%8a%d0%bb%d0%b8-%d0%b2%d1%81%d0%b5-%d0%be%d1%89%d0%b5-%d1%81%d1%8a%d0%bc-%d0%bc%d0%be%d0%bc%d0%b8%d1%87%d0%b5%d1%82%d0%be-%d0%be/", "text": "Светът е по-сиво място без Дейвид Боуи Избрах да живея в Бруклин вместо в Холивуд Ходенето по премиери и светски събития с червени килими и безброй фотографски светкавици изобщо не е моята идея за добро прекарване Изящната американска актриса Дженифър Конъли продължава да бъде сред най-горещите, атрактивни и желани жени в развлекателната индустрия. В епохата на анти-научното размиване на границите между половете и пълзящото “джендъризиране” на културния пейзаж в киното, през телевизията и до Интернет, Дженифър остава прелестна персонификация на женствеността и нежната, богата сексуалност. Тя е прекарала почти целия си живот в шоубизнеса. Като дете става успешен модел, после пробива в киното с иконични роли в “Имало едно време в Америка” и “Лабиринт”. Успява да оцелее в хищническата индустрия и за разлика от повечето деца звезди продължава да просперира и след като навършва пълнолетие. Прави внушителна кариера в киното и печели “Оскар” за “Красив ум”. По време на снимките среща Пол Бетани, от когото днес има две деца. Наскоро тя се присъедини към продължението на легендарната осемдесетарска класика “Топ Гън” с Том Круз. – Дженифър, какво могат да очакват феновете от новия “Топ Гън”, който скоро влиза в продукция, а Вие играете една от главните роли заедно с Том Круз и Вал Килмър? – Ценителите на жанра, а и на оригинала трябва да се подготвят за екшън от друго ниво и друго измерение. На този етап няма как да издавам детайли от сюжета, но продължението на “Топ Гън” ще бъде специално събитие в комерсиалното кино. Аз обичам да разнообразявам и да редувам по-авторски произведения с подобни зрелища за широка публика. Първият филм заема много важно място в сърцата на милиони хора, израснали през 80-те, сред които съм и аз. Том Круз изобщо не се е променил и продължава да си прави сам каскадите, които стават по-смели и рискови с всеки негов нов филм. Не знам дали гледахте последната “Невъзможна мисия”, но там Том надмина всички очаквания. В “Топ Гън” ще вдигнем летвата още по-високо. – Като споменахте 80-те години на миналия век, именно тогава Вие станахте тийн звезда с ролята си във фентъзи епоса “Лабиринт”. Все още много хора Ви свързват с този филм, който остави трайна следа в популярната култура. Какво мислите за влиянието на произведението? – Невероятно е как този филм успя да премине теста на времето. Аз съм очарована и за мен е привилегия да бъда част от подобно културно явление. Все още ме разпознават като “момичето от “Лабиринт” на възможно най-странните места и при възможно най-странните обстоятелства. И почти винаги ме разпознават малки момичета. В известен смисъл аз все още съм момичето от “Лабиринт” и част от мен винаги ще бъде дълбоко свързана с този филм. Може би популярността се дължи и на факта, че постоянно го дават по телевизията и честно казано май не съм се променила толкова много оттогава. А по онова време бях на 14. Странно е да се гледам как съм вървяла и говорила на тази възраст. – Липсва ли Ви Дейвид Боуи, с когото бяхте звездите на филма? – Много. Светът е по-сиво място без Дейвид Боуи. Още когато се запознахме той стана мой герой и идол. Бях на 14 и благодарение на него открих цял един свят на артистичност и необуздано въображение. Той беше истински творец и гений. Единствен по рода си. Нямаше друг като него и едва ли ще има друг такъв след него. – Вие сте смятана за една от най-красивите актриси в Холивуд. Трудно ли е да отговаряте на очакванията на медии и фенове винаги да изглеждате безупречно? – За мен от значение е благосъстоянието, вътрешната хармония щастието. Прекалено много хора познавам, които се тормозят и си съсипват тялото и живота в опит да посрещнат стандартите на обществото. Понякога това, което в нашата култура се оценява като красота притежава твърде тесни и строги дефиниции. – Вие спечелихте наградата “Оскар” за ролята си в биографичната драма “Красив ум” в самото начало на новия век. Какво беше усещането? – Наистина не очаквах да спечеля “Оскар”. Израснах с живите предавания на церемониите по телевизията и винаги съм си представяла, че това се случва на друг тип хора. Как да го кажа, на по-лъскави и софистицирани хора от каймака на киното. Беше сюрреалистично, когато изговориха моето име, музиката започна и аз трябваше да излизам на сцената и да произнеса своята кратка благодарствена реч. Радвам се, че това ми се случи с филм като “Красив ум”. Прекарах си страхотно докато снимах с Ръсел Кроу, Ед Харис и режисьора Рон Хауърд. Филмът имаше страхотен екип, всички се скъсаха от работа, у,частваха в дълбоко и детайлно проучване, постоянно си задавахме въпроси и търсехме отговори. – Вие не сте известна с особена привързаност към “холивудския лайфстайл”. Може би толкова много години в индустрията са ви отблъснали от цялата суета на шоубизнеса? – Има нещо такова. Съзнателно избрах да не живея в тази среда. Избрах да живея в Бруклин вместо в Холивуд. После се преместихме в Манхатън. Ню Йорк е моят град. Предпочитам да излизам с децата, когато не съм на работа. Ходенето по премиери и светски събития с червени килими и безброй фотографски светкавици изобщо не е моята идея за добро прекарване. – Как се промени отношението Ви към кино кариерата след като станахте майка? – Всичко се променя с майчинството. Работата няма как да остане същата. Сега още по-внимателно избирам проектите и целя те да са важни за мен, да ми носят нещо извън хонорара и публичността. Искам да участвам в създаването на по-ценна и стойностна култура, в която да израстнат моите деца.", "date": "2018.09.23", "title": " Дженифър Конъли: Все още съм момичето от „Лабиринт“\t\t\t"}
{"url": "https://trud.bg/%d0%bd%d0%b8%d0%ba%d0%be%d0%bb%d0%b5%d1%82%d0%b0-%d0%bb%d0%be%d0%b7%d0%b0%d0%bd%d0%be%d0%b2%d0%b0-%d1%81%d0%b5-%d1%80%d0%b0%d0%b7%d0%b3%d0%be%d0%bb%d0%b8-%d1%82%d0%be%d0%b7%d0%b8-%d0%bf%d1%8a%d1%82/", "text": "Показва тоалетите на Седмицата на модата Плеймейтката Николета Лозанова показа собствената си луксозна колекция бельо вчера вечерта по време на Седмицата на модата в столицата. Брюнетката често използва голотата, за да предизвика интерес и затова не е изненада за никого, че първите й стъпки в модата ще бъдат свързани именно със създаване на провокативни облекла. Няколко дни преди премиерата на колекцията половинката на футболиста Ники Михайлов пусна и снимка на едно от изкушенията в профилите й в социалните мрежи и развинти въображението на своите последователи. “През годините името ми – Николета Лозанова, се превърна в синоним на сексапил. Абсолютната голота съвсем не е предпоставка за секси излъчване – бельото е онова, което ме прави толкова женствена, желана и неустоима!”, сподели преди дни във фейсбук Ни Ло. “Вярвам, че енергията, която влагам в създаването на тази колекция, ще донесе на всяка една от вас много горещи, цензурирани мигове!”, каза още сексапилната плеймейтка. Между временно в неделя в телевизионния таблоид “Папараци” ще бъдат излъчени кадри как Николета Лозанова се целува с мъжа до нея от повече от година, футболиста Николай Михайлов.", "date": "2018.09.23", "title": " Николета Лозанова се разголи, този път за модата\t\t\t"}
{"url": "https://trud.bg/%d1%87%d0%be%d0%b2%d0%b5%d0%ba-%d0%bd%d0%b0-%d1%82%d1%80%d1%83%d0%b4-%d0%b8%d0%b7%d0%b1%d1%83%d1%85%d0%bd%d0%b0-%d0%bd%d0%b5-%d1%81%d1%8a%d0%bc-%d0%b4%d1%8a%d1%80%d0%b6%d0%b0%d0%b2/", "text": "„Тъжно е, че един редови български журналист трябва да поема функции, които не са негови, защото не издържа на сълзите в очите на хората и отделя от оскъдните си средства, за да подаде ръка,“ написа в личния си профил във Фейсбук, кореспондента на в. „Труд“ в Гърция, Бойка Атанасова. „Цяла нощ подскачам в леглото от мисли. За пореден и разбира се, не за последен път, трябваше да спасявам българин в чужбина. Една прекрасна жена, която след масивен инсулт, изпада в кома и…няма легло по атинските болници в интензивно, за да я настанят за възстановяване и лечение. Три дни жената стои в обикновена клиника в кома с отговор на близките й: Няма легло. Търсете си варианти. Няма значение какво, дали и как съм сторила. Има значение, че жената от снощи е настанена в интензивно и остава да се молим за нея. Та защо се измятах ли? Спомних си думите на една друга българка от интервю, че „В Гърция гледаме как гние човешко месо, а в България присъстваме само като ЕГН..“. Тъжно е, че едни там представители на държавата получават хиляди евра месечно, а достъпа до тях става чрез автоматичен секретар, демек няма такъв. Тъжно е, че за тези български изгнаници 90% от партиите се сещат само по избори. Тъжно е, че в някакви си там набедени институции уж за българите в чужбина, работят само заплатаджии. Тъжно е, че няма едно предаване за българите в чужбина, което да бъде мост между тях и Родината, защото „няма как да се измери рейтинга от чужбина“. Тъжно е, че тези втори или първи икономически инвеститори в Родината си мрат като мухи и ги закопават в общи гробове, защото нямат средства да ги върнат у дома. Тъжно е, че един редови български журналист трябва да поема функции, които не са негови, защото не издържа на сълзите в очите на хората и отделя от оскъдните си средства, за да подаде ръка. Тъжно е, че всеки ден затворници с треперещ глас ме молят за помощ: Не сме виновни, помогнете. Тъжно е, че тези българи са само цифри, а не души. Затова се измятам, защото телефона ми прегрява, а аз не съм Държавата! Не издържах и ви го написах, защото съм тъжна…Не очаквам разбиране..Просто една дълбока въздишка е това…за всички онези свещички, които горят за останалите завинаги българи в чужбина…“, пише още нашият човек в Гърция. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2018.09.23", "title": " Човек на „Труд“ избухна: Не съм Държавата, а редови български журналист!"}
{"url": "https://trud.bg/%d0%b0%d1%80%d0%b5%d1%81%d1%82%d1%83%d0%b2%d0%b0%d1%85%d0%b0-%d0%b1%d1%8a%d0%bb%d0%b3%d0%b0%d1%80%d0%b8%d0%bd-%d0%be%d1%82%d0%b3%d0%bb%d0%b5%d0%b6%d0%b4%d0%b0%d0%bb-%d0%bc%d0%b0%d1%80%d0%b8%d1%85/", "text": "Арестуваха българин в Сан Хуан Ридж, Невада каунти, Калифрония за отглеждане на марихуана с цел продажба и незаконно притежание на амуниции. Според властите 48-годишният Мартин Радославов Атанасов е освободен под парична гаранция от $2,500. Според властите Атанасов е в страната без статут, а в документите му пишело, че е служител в казино. Силите на реда смятат, че Атанасов е свързан с Лас Вегас и най-вероятно се е преместил в Калифорния от там, съобщи  . Властите иззели 2,240 марихуанови растения, 45 кг. марихуанов цвят и още 180 кг. марихуана със стеблата. Друг мъж, чиито имена не се споменават, е глобен от властите заради подозрения, че е свързан с незаконното отглеждане на марихуана с цел продажба и разпространение. Мястото, на което е арестуван българинът е собственост на друг човек от Bay Area. По информация на властите в Калифорния обектът, в който се е отглеждала марихуаната е бил под прицел от предна акция на полицията. Тепърва ще се разследва незаконната дейност на мястото свързана с отглеждането на канбис. По хълмовете край Сан Франциско има плантации, държани от българи, които са ги разделили между свои роднини и отглеждат в тях марихуана. В тези плантации работят и сърби, черногорци и македонци, които често печелят по 5-6 хиляди долара на месец. Освен легалната работа обаче често се случва българите да предложат на работниците си и незаконни дейности за четири пъти по-високо заплащане, според източник на bg-voice.com, който живее в САЩ от 15 години и е запознат със ситуацията в престъпния свят. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com      ", "date": "2018.09.23", "title": " Арестуваха българин, отглеждал марихуана в Калифорния\t\t\t"}
{"url": "https://trud.bg/%d0%b4%d0%be%d0%bd%d0%b0%d0%bb%d0%b4-%d1%82%d1%80%d1%8a%d0%bc%d0%bf-%d0%be%d0%b1%d0%bc%d0%b8%d1%81%d0%bb%d1%8f-%d0%b7%d0%b0%d0%bf%d0%be%d1%87%d0%b2%d0%b0%d0%bd%d0%b5-%d0%bd%d0%b0-%d1%80%d0%b0%d0%b7/", "text": "Доналд Тръмп обмисля започване на федерално разследване срещу „Фейсбук“, „Гугъл“ и други обществени медии. Американският президент обмисля заповед, която ще открие федерални антитръстови и наказателни разследвания срещу „Фейсбук“, „Гугъл“ и други социални медийни компании, съобщиха американските медии в събота, а Белият дом бързо се дистанцира от тези съобщения. Миналия месец Тръмп засили атаките си срещу големите технологични компании, като ги предупреди да бъдат „внимателни“ и ги обвини за това, което той нарече „манипулирани“ резултати от търсенето в интернет. Президентът на САЩ се оплака, че „Гугъл“, когато търси „новини от Тръмп „, показва най-вече отрицателни новини за него. „Гугъл“ категорично отхвърли всички твърдения за пристрастия. Проектът на изпълнителната заповед на Белия дом се съсредоточава върху предполагаемото „пристрастие“ в компаниите. „Изпълнителните отдели и агенциите, които могат да бъдат използвани за засилване на конкуренцията между онлайн платформи (агенции), … ще използват тези органи за насърчаване на конкуренцията и ще гарантират, че никоя онлайн платформа не упражнява пазарна мощ по начин, който вреди на потребителите чрез пристрастие“, пише в разпространен от американските медии доклад. „Не по-късно от 30 дни от датата на тази заповед, агенциите следва да представят на директора на Националния икономически съвет първоначален списък с действия, които всяка агенция може потенциално да предприеме, за да защити конкуренцията между онлайн платформите и да насочи вниманието си към нарушенията на тези платформи. Текстът също така изисква федералните агенции да разследват всяко потенциално „нарушение на антитръстовите закони“ от онлайн платформите. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.09.23", "title": " Доналд Тръмп обмисля започване на разследване срещу Фейсбук и Гугъл"}
{"url": "https://trud.bg/%d0%be%d1%80%d0%bb%d0%b8%d0%bd-%d0%bf%d0%b0%d0%b2%d0%bb%d0%be%d0%b2-%d0%b0%d0%b7-%d1%81%d1%8a%d0%bc-%d0%bc%d0%bd%d0%be%d0%b3%d0%be-%d1%81%d0%bb%d0%b0%d0%b1-%d1%81%d0%b2%d0%b0%d0%bb%d1%8f%d1%87/", "text": "Винаги мога да звънна на Любо, както и на Графа и да поискам съвет от тях и те наистина го правят с чисто сърце Талантливият Орлин Павлов е роден в музикантско семейство. И двамата му родители са солисти в Пловдивската опера в продължение на 30 г. Може би неслучайно едно от първите места, където забелязват таланта му е популярният клуб “Опера”, в който той работи заедно с други бъдещи звезди, сред които са Миро и Галя от дует “Каризма” и Тони. Орлин изгрява на родната сцена през 2002-ра година като вокал на група “Каффе”. Въпреки успешния старт и наградата за “Албум на годината” от телевизия “ММ”, след участието в “Евровизия” с песента “Лорейн”, групата се разпада. Самостоятелните проекти на харизматичния музикант му носят още повече успехи и той се превръща в един от най-харесваните певци у нас. Орлин се е обучавал в театралната паралелка на Николай Георгиев в трупата “4хС”, но получава признание за актьорския си талант в по-късен етап на кариерата си. Той изпълнява главни роли във филмите на Ники Илиев – “Живи легенди” и “Нокаут”, а също така и в сериалите “Отплата”, “Домашен арест” и “Скъпи наследници”. Орлин доказа, че притежава и танцови умения с победата си в “Денсинг старс”, а зрителите на шоуто на “Вип брадър” също го избраха за победител. Повод за интервюто е предстоящият му голям концерт на 1 октомври в зала 1 на НДК. – Орлине, предстои ти първи самостоятелен концерт в зала ?1 на НДК на 1-ви октомври. Какви изненади да очакват твоите почитатели? – Много се вълнувам, защото досега не съм правил такъв голям концерт. Събрал съм страхотен екип и за първи път ще съм с такава банда зад гърба си. Подготвили сме страхотно музикално шоу с много гост музиканти, а специалните изненади ще са изключителната Белослава, също така JP3, Живко Петров Трио, в което са Димитър Семов, Веселин Веселинов-Еко и Живко Петров. Естествено ще дойдат Любо и Графа, с които ще представим новата ни песен. С Бобо също имаме ново парче и той ще участва на концерта – общо взето ще бъде едно шоу, в която ще има много приятели, щипка джаз и капка кафе, така си го представям. Освен това с единствената по рода си вокална група – “Спектрум” сме подготвили специална песен – поздрав, като тя е нещо уникално, което не съм правил досега и влиза в моя албум, както и триото ни с Любо и Графа. Албумът ми излиза съвсем скоро и на концерта искам да го представя на хората. Казва се “Още малко” и съдържа 20 парчета с изключителни аранжименти – много нови песни, както и версии на стари песни и няколко ремикса. – Новият ви проект с Графа и Любо се очаква с голям интерес, след като предишната ви песен “Заедно” стана любима на много хора… – Осем години след първата ни песен, хората чакаха от нас да направим и нова. Казва се “Приятели завинаги” и мисля, че сега Графа е направил дори още по-голямо парче – наистина супер хит, а текстът написаха двамата с Любо. Моят късмет е, че сега – на първи октомври за първи път ще имаме огромното удоволствие да изпълним песента пред публика. Вече имаме идея и за видеото, но има време – сигурно след концерта и турнето. – Песента ви е посветена на приятелството. С тях двамата успяхте ли да изградите истинско приятелство и извън сцената? – Приятелят се утвърждава в годините, както и ние тримата през годините сме успели да запазим приятелство, въпреки това, че имаме някакъв вид конкуренция, като певци в един жанр, и то от мъжки пол. Винаги мога да звънна на Любо, както и на Графа и да поискам съвет от тях и те наистина го правят с чисто сърце. – А кои от колегите ти от сериала “Скъпи наследници”, който отново стартира в ефира на Би Ти Ви, очакваш да дойдат да те подкрепят на твоя концерт? – Доколкото знам, повечето ще дойдат на концерта, някои от тях имат представления и снимки, но една голяма група ще дойдат. С колегите от “Скъпи наследници” имаме толкова много спомени, сред които естествено е и тази песен “Още малко”, която е свързана със сериала и даже няма да се учудя, ако по някое време се озовем заедно на сцената! Музикалният директор на концерта, както и на цялото ми турне, което стартира сега в София е Милен Кукошаров. Той направи страхотни аранжименти на песните ми, които ще могат да чуят всички гости на първи октомври в НДК. – В “Скъпи наследници” има и много актьори с изявен комедиен талант. Кой от колегите ти е с най-голямо чувство за хумор и забавлявате ли се и извън кадър? – О, да! Всеки един от колегите ми има супер чувство за хумор, а са и супер активни и непрекъснато кипят от енергия! Например в спортния ни клуб в сериала, в който сме с Юли Петров, Веселин Калановски, Дарин Ангелов, Петко Венелинов и Весо Калановски – всички момчета са с невероятно чувство за хумор, както и Жоро Кадурин, Вальо Танев…, може би изпускам някого, а естествено и жените не остават по-назад. Много е смешно, когато някой си забрави текста и започне да импровизира и не може да спре, тогава много се смеем. Като цяло има много смях по време на снимки. – Как си обясняваш, че участието на Цветана Манева в клипа на Азис предизвика толкова много коментари, въпреки благородната кауза? – Това не е моя работа да коментирам, но тя е актриса и може да прави каквото си иска, свободна е да влиза в каквито и да е роли и аз със сигурност не мога да я съдя, въобще кой съм аз да я коментирам?! Аз съм си мечтал да снимам с Цветана Манева и това ми се случи сега в “Скъпи наследници” и мога да ти кажа, че ми останаха незабравими спомени, в сериала съм имал страхотни сцени с нея! – Какъв човек е голямата ни актриса в твоите очи? – Страхотна е! Тя е такава, каквато е – това, че е изключителен професионалист може би няма нужда да го казвам, но при нея няма слаб дубъл, а няма и грешен дубъл, поне аз не си спомням, ако сме повтаряли, сигурно е било заради мен със сигурност, не и заради нея. – Твоята колежка в “Скъпи наследници” – Даяна Ханджиева признава, че целувките й с теб в сериала са били много приятни. А ти как се усещаше в тези интимни моменти, каквито имаше и с Лорина Камбурова? – Може би го е казала нарочно, за да ми вдигне акциите! (Смее се.) Честно казано – и с Даяна, и с Лорина имахме много хубави сцени и свършихме много добра работа. Трудно ми е да кажа с коя от двете са били по-хубави целувките – не мога да ги деля, но винаги, когато сме го правели за пред камера е ставало много хубаво и с двете. – Притесняваше ли те това, че точно тогавашният приятел на Даяна е снимал тези сцени между вас? – Мога да кажа, че Мони Керемедчиев е изключителен професионалист, уникален оператор, но дори и за миг не сме се разсейвали, за да мислим за него, а не за нашата сцена! Казвам го с чувство за хумор естествено, но всичко е минавало много гладко. – Текстът на коя любовна песен те вълнува най-силно? – Има една песен в новия ми албум – “Днес е по-добре”, която наистина е много специална за мен. Музиката, текстът и аранжиментът са на Боян Христов от Група 032. – Твоите родители са оперни певци, сигурно и за това текстовете на песните ти винаги са издържани. Не си ли се изкушавал и ти да запишеш нещо по-скандално? – Човек естествено може да прави и нещо комерсиално, обаче до някаква степен и това не значи, че трябва да изпростее. Според мен има начин за това и хората могат да го чуят в новото ни парче с Бобо, което звучи точно за сега – XXI век, 2018 година. Казва се “Последното добро момче” и е много силно парче. – Кое е най-романтичното нещо, което си правил за любимата жена до теб? – Рядко ми се случва да съм романтичен, дори не си спомням конкретен пример. Някак си трябва да си заслужава да съм романтичен, това са едни много тънки моменти, които когато ги усетя, че са взаимни – може би тогава проявявам романтика. – А какъв ставаш, когато си лудо влюбен? – Когато съм лудо влюбен съм напълно отдаден, това е най-хубавото! – В момента си сред най-харесваните мъже у нас. Така ли беше и в тийнейджърските ти години, или тогава не си имал такъв успех сред жените? – Като малък бях по-свит, аз съм много слаб сваляч, може би с времето малко от малко се поочупих. Като цяло не съм имал проблеми в това отношение, но наистина тогава бях по-свит от сега. – Определят те като един от мъжете с най-еротични гласове. А коя е жената с най-секси глас според теб? – Силвия Лулчева! Супер е! – А визията на коя известна дама ти действа по този начин? – По принцип много харесвам Риана. Много е яка, само че с тези нови, тънки вежди малко ме поизгуби. Видях новата й визия на корицата на едно списание… – Ти си печелил “Вип брадър”. Следиш ли новия сезон на шоуто и кой е твоят фаворит? – Папи Ханс ще спечели според мен! Запознахме се скоро, много готин пич! – Би ли направил песен с него? – С удоволствие бих направил песен с него! – Прави ли ти впечатление, че в популярните риалити формати често участват хора, които нямат реална оценка за себе си? – Да, като обикновено тези хора, които страдат от липса на реална самооценка, живеят в свой измислен свят и си мислят, че са нещо, без са могат да се погледнат отстрани. Често има такива хора и в музикалните формати – те излизат на сцената и заявяват, че пеят перфектно, а реално го правят супер фалшиво! След като и журито им каже, че не могат да пеят и те не могат да повярват, че е истина и някои дори спорят с тях! Много е важно да имаш реална оценка за себе си и за нещата, които можеш. – Коя е най-вълнуващата среща с твой почитател, която си имал? – Сега, заедно с другите актьори от “Скъпи наследници”, имахме среща със 200 фенове на сериала в кино “Люмиер” и беше много готино. Нормални срещи, хората са щастливи и аз също се радвам, това е взаимно щастие. Често ме питат кога ще имам участие и къде могат да ме видят. Тук е мястото да ги поканя на моето турне, което стартира на 1-ви октомври в София, продължаваме на 5-ти в Пловдив – в Драматичен театър, на 13-ти в Бургаската опера, на 15-ти сме във Варна – Фестивален комплекс, а на 20-ти завършваме във Велико Търново. Хората се вълнуват също и ме питат какво ще стане в сериала с Катя, ще се разделим ли, ще проходи ли? – Какво ще издадеш от сюжета на новите серии? – В новия сезон има повече екшън и моят герой е раздвоен, много му е трудно, защото той трябва да се справи с героя на Мишо Билалов, който иска да завземе селото и да построи там спа център. Моят герой от своя страна иска да живее в същото място, където е израснал, той иска да остане там, да пие мляко от кравата, да си взима зеленчуци и плодове от собствения двор и да запази това място чисто. – Ти би ли живял на село? – Аз си имам село, което е много близо – Гайтанево и си ходя там от време на време, но да остана за постоянно ми е рано, защото имам още много години работа – поне 20, сигурно след това бих останал! – А на теб самият случвало ли ти се е да искаш автограф от някого? – Последно играхме с Бербатов в един мач и имах желание, но ми беше много неудобно да му поискам автограф… Мачът беше благотворителен и играхме срещу отбора на Берое и наистина ми беше неудобно, дори да се снимам с него, не исках да го притеснявам. – За коя тема би искал да се говори повече в страната ни? – За образованието в училищата и в детските градини. За това да не закриват училища и да не забравят авторите, с които всички ние сме израснали. На мен ми хрумва идеята, че ако съм министър на образованието – ще въведа във всички училища децата да са задължително да са с униформи, но не с еднакви, а всички училища да си имат своя собствена линия. А не, както е сега, например едно дете, което няма възможност да си купи кецове за 500 лева, като някои свой съученик и да се чувства подтиснато от това! Просто ще е добре всички да са равни по някакъв начин, защото виждам каква е ситуацията днес. – Напоследък все повече популярни личности признават, че са виждали НЛО, както скоро направи и Борис Солтарийски. Ти също си имал такава среща, защо според теб още се мълчи на тази тема, или се приема с насмешка? – Не знам, може би трябва в световен мащаб някой да реши и да каже – ок, казваме цялата истина, или човечеството още не е готово и затова не го правят, за да не настане някаква анархия. – В какво вярваш? – Вярвам в доброто, дори и в най-лошия човек, вярвам в Бог и вярвам, че той ни помага. – Любимата ти мисъл, или цитат? – “По-добре да бъдеш недоволен човек, отколкото доволна свиня” – Алеко Константинов.        ", "date": "2018.09.23", "title": " Орлин Павлов: Аз съм много слаб сваляч\t\t\t"}
{"url": "https://trud.bg/%d0%bd%d0%b0%d0%b9%d0%b4%d0%b6%d1%8a%d0%bb-%d1%84%d0%b0%d1%80%d0%b0%d0%b6-%d0%bf%d1%80%d0%b8%d0%b7%d0%be%d0%b2%d0%b0-%d0%b7%d0%b0-%d0%bd%d0%b5%d0%b4%d0%be%d0%bf%d1%83%d1%81%d0%ba%d0%b0%d0%bd%d0%b5/", "text": "Бившият лидер на „Партията на независимостта“ Найджъл Фараж призова за недопускане на втори референдум на една трибуна с бившият министър за Брекзит Дейвид Дейвис и представителката на Лейбъристката партия Кейт Хоуи в английския град Болтън, пише Evening Standard. Найджъл Фарадж заяви, че е крайно време британските политици „да усетят натиска“, който се оказва, за да бъде преобърнат резултатът от референдума за напускането на ЕС. Според ораторите е необходимо отново да се създаде мощно надпартийно обединение, което да защити резултата от референдума и да не допусне провеждането на нов. Множеството освирка силно европейските лидери Доналд Туск и Мишел Барние, както и бившия британски премиер Тони Блеър, като привържениците на твърд Брекзит призоваха европейските „гангстери“ и „яки момчета“ да „прочетат повече исторически книги“ за това как Британия реагира, когато някой ѝ се противопостави. По адрес на ЕС ораторите заявиха, че „те са една група гангстери. Ние ще им обясним,че сделка за свободна търговия е възможна, ако брюкселските гангстери искат това. Ако не искат-добре. Ако те не желаят, ние ще си тръгнем без споразумение. Не би било проблем да няма споразумение.“ АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.09.23", "title": " Найджъл Фараж призова за недопускане на втори референдум за Брекзит"}
{"url": "https://trud.bg/%d0%bd%d0%b8%d0%ba%d0%be%d0%bb%d0%b5%d1%82%d0%b0-%d0%bb%d0%be%d0%b7%d0%b0%d0%bd%d0%be%d0%b2%d0%b0-%d1%81-%d0%bb%d1%83%d0%ba%d1%81%d0%be%d0%b7%d0%bd%d0%b0-%d0%ba%d0%be%d0%bb%d0%b5%d0%ba%d1%86%d0%b8/", "text": "Финалът на Sofia Fashion Week fall/winter 2018 предизвика същински фурор и надмина очакванията на публиката и участниците в своята последна вечер. Най-добрите коафьори не само от България, но и от Страната на изгряващото Слънце, размахаха ножици и гребени в шоу, което е невиждано до сега по формата си. Вечерта, освен посветена на големите бранша, представи и дефилета на облекла, сред които за пръв път колекцията на бельо на една от най-горещите “Мис Плеймейт” за всички времена – Николета Лозанова. Настроението на публиката ескалира още в началото на вечерта от ексклузивното акробатично шоу, представено от балета на най-популярния нощен клуб Megami. За своята неповторима визия Боряна Баташова бе избрала величествена черна рокля от Stoyan Radichev, а елегантният й колега Тео Тодоров бе в костюм от последната колекция на DESIZO MONNI. Двойката водещи приветства гостите и дадоха начало на големия финал на Sofia Fashion Week fall/winter 2018 в препълнената от зрители зала. Колекцията Mystic нa Стоян Радичев бе първата, на която публиката се наслади. Според дизайнера, жената е загадъчна, екзотична и противоречива в природата си, а за да опише най-добре неопитомената женска натура, той по най-изящен начин е включил пера, камъни и умело подчертаване на формите в своята колекция. Елегантният черен цвят преобладаваше в представените рокли, които правеха дамите истински кралици на вечерта. Мъжкото присъствие на сцената на най-престижния моден форум бе силно и категорично заявено с ревюто на модна къща Aggressor на дизайнерката Марияна Папаличева. Вдъхновена от арабската екзотика, колекцията прикова вниманието не само на нежната половина от публиката. Загадъчни арабски принцове, в костюми от елегантни материи, дефилираха на подиума под звуците на екзотична музика в стил “1001 нощи”. За най-важните моменти в живота на всяка дама – от сватбата до всяко едно официално събитие, дизайнерката Поля Кинова представи неповторимите изцяло handmade couture рокли на своя утвърден моден бранд PALOMA FASHION. Едно от най-популярните лица в България – Николета Лозанова, направи и своя изкусителен дизайнерски дебют в седмото издание на Sofia Fashion Week. Самата тя споделя, че тръпката от това да си модел на сцената и това да бъдеш дизайнерът, създал творбата си, е в хиляди пъти по-силна и емоционална. Моделите на луксозното бельо на NL.for.you, които бяха презентирани пред публиката, дадоха сигурна заявка за нов успешен и търсен продукт. Поантата на вечерта беше мега спектакълът, подготвен от топ коафьори. Christian of Roma отново изненада и очарова присъстващите със своя спектакъл 8 wonders Prêt- À- Porterи специална колекция рокли от Bridal Fashion Виртуозът италианец – Северио Палма, плени публиката с магичното си шоу, в което пет носителки на титлата Мис България – Габриела Василева, Габриела Кирова, Магдалена Георгиева, Йовита Георгиева и Теодора Мудева, претърпяха магична и красива трансформация от неповторимия професионалист. Фризьорът на първата дама в държавата – Любен Николов, размаха ножици и създаде модели с продуктите на MiAmante, в зрелищно шоу, вдъхновено от лейди Гага и представено до сега единствено в Лас Вегас. Топ коафьорите Владимир Атанасов и Асен Наблатанов отведоха публиката в света на “Героите от улуцата”, а изненадата в ексклузивното им шоу бе появата на фолк звездата Галин. Момичетата на Биляна Йотовска този път бяха изкусителки в стил Moulin Rouge. Те се довериха на българката, спечелила бронз в едни най-престижните награди за коафьорство в Америка “Война на косите” – Цветелина Михайлова. Неповторимото шоу от Code beauty hair salon беше едно от най-атрактивните, по идея на Борислав Сапунджиев – Урсула и екипа на салона Бисер, Лена, Марина. Моделите, част от коите клиенти на салона, заблестяха на сцената с любезното съдействие на Goto dimanonds, Берна мода и Ванита, а за да завърши провокативните визии на моделите, Георги Русев се бе покрижил за техния грим. Всеки може да се докосне до това вълшебство в Code beauty hair salon hotel Marinela Sofia. Огнян Филипов от L’Anza България демонстрира изящна хореография с помощта на балет “Фънки Мънкис”, а филмът “Широко затворени очи” вдъхнови топ коафьорът Емилия Балталиева, да представи шоуто си, посветено на вечната тема за мъжете и жените. От другия край на света, японските топ коафьори – Хидеказу Хаяши и Кен Ян, представиха авангардно шоу с прически за българската марка професиалани бои за коса Kadiffe.  Хидеказу Хаяши е част от екипа на Sebastian Professional Азия. Близо 35 години на сцената Хаяши създава тенденции в световната мода за прически.Колегата му от Sebastian Professional Кен Янг спомогна шоуто на двамата японци, като същински “самураи” безстрашно да наложат от най-доброто от себе си. За своето участите те получиха специален поздрав от културното аташе на Япония в България -г-жа Мисаки Нишимура. Гала вечерта от изданието на Sofia Fashion Week fall/winter 2018 привлече българския хайлаф за пореден път. За да подкрепят вълнуващия дебют на Николета Лозанова, в публиката бяха нейната половинка футболистът Ники Михайлов и дъщеричката й Никол. Маги Желязкова-Сидерова – освен един от най-успешните ни модели, този път беше и в ново амплоа на репортер от “На кафе”. Сексологът и колоритна личност Наталия Кобилкина също уважи събитието, лорд Евгени Минчев, Мис Вселена България – Венета Кръстева, сестрата на лицето на модния форум Божидара Бакалова, Асдис Ран, Меги Савова, Цвети Разложка и още много други личности от родния елит. След цялата палитра от емоции, която остави Sofia Fashion Week fall/winter 2018, гостите бяха поканени да отбележат края на модното събитие на годината на грандизоно “афтър парти” в клуб MEGAMI на hotel Marinela Sofia. Достоен завършек на седмица, отдадена на модата и изкуството, бе специално подготвената програма в стила на австрийския “Sezession” още т. нар. “Art nouveau”. Sofia Fashion Week fall/winter 2018 бе повече от модно събитие и бляскаво шоу – българската седмица на модата бе послание на добрия вкус и това, че не само в приказките, но и в реалността красотата побеждава. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.09.23", "title": " Николета Лозанова с луксозна колекция бельо закри Sofia Fashion Week AW 2018 (СНИМКИ)\t\t\t"}
{"url": "https://trud.bg/%d0%b4%d0%b5%d0%bc%d0%be%d0%bd%d1%81%d1%82%d1%80%d0%b0%d1%86%d0%b8%d0%b8-%d0%b2-%d0%b3%d0%b5%d1%80%d0%bc%d0%b0%d0%bd%d0%b8%d1%8f-%d0%bf%d1%80%d0%b5%d0%b4%d0%b8-%d0%bf%d0%be%d1%81%d0%b5%d1%89%d0%b5/", "text": "Планираното посещение на турския президент Реджеп Тайип Ердоган в Германия започна вече да разбунва духовете дни преди той да е пристигнал. В няколко германски града имаше демонстрации по този повод, предаде ДПА. По оценки на полицията няколкостотин души са участвалите в подобна акция в германската столица. Протестиращите държаха транспаранти с надписи „Ердоган не е добре дошъл“. Митингите бяха организирани от коалиция организации срещу турския политик, включително кюрдско сдружение. В няколко германски града по улиците преминаха протестни шествия от по между 80 и 200 души. Около 80 души в Хановер се присъединиха към по-голяма демонстрация, свикана от друга организация срещу десния екстремизъм, в която участваха 400 души. За петък и другата събота са планирани няколко големи протеста в Берлин и Кьолн срещу посещението на Ердоган. Очаква се на всеки от тях да присъстват около 10 000 души. Турският президент пристига в Берлин в четвъртък, а в събота заминава за Кьолн. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com        ", "date": "2018.09.23", "title": " Демонстрации в Германия преди посещението на Ердоган"}
{"url": "https://trud.bg/29-%d0%b3%d0%be%d0%b4%d0%b8%d1%88%d0%b5%d0%bd-%d0%bc%d1%8a%d0%b6-%d0%bf%d0%b0%d0%b4%d0%bd%d0%b0-%d0%be%d1%82-%d1%81%d1%82%d1%80%d0%be%d0%b5%d0%b6-%d0%b2-%d0%b1%d0%bb%d0%b0%d0%b3%d0%be%d0%b5%d0%b2/", "text": "29-годишен мъж е загинал след падане от новострояща се сграда в града, съобщиха от ОДМВР – Благоевград. Сигналът за инцидента е получен около 02.39 часа днес на тел.112. Съобщено е за това, че 29-годишен мъж от град Перник, слизайки от висок етаж на новострояща се сграда в жк. „Ален мак” в град Благоевград е паднал в междустълбищна шахта, в резултат на което е починал. По случая е образувано досъдебно производство. Работата продължава. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.09.23", "title": " 29-годишен мъж падна от строеж в Благоевград и загина"}
{"url": "https://trud.bg/%d0%b5%d0%ba%d0%b0%d1%82%d0%b5%d1%80%d0%b8%d0%bd%d0%b0-%d0%b7%d0%b0%d1%85%d0%b0%d1%80%d0%b8%d0%b5%d0%b2%d0%b0-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%b5-%d0%bd%d0%b0-%d0%bf%d1%8a%d1%80/", "text": "България е на първо място в Европейския съюз по дял на жени в IT сектора. У нас 30% от специалистите в бранша са жени при среден процент за ЕС от 16%. Това каза вицепремиерът и министър на външните работи Екатерина Захариева по време на работно посещение в Монреал, Канада, където участва в първата по рода си световна среща на жените външни министри. Захариева посочи още, че политици като председателят на Народното събрание, кметът на София, българският еврокомисар и вицепрезидентът на страната са жени и хората са доволни от работата им, „въпреки че все още 55 на сто от съгражданите ни искат президентът да е мъж“. Българският вицепремиер посочи още, че в дипломацията често жените са по-добри преговарящи и целта на политиците трябва да е промяна във възприятията и при жените, и при мъжете, и те да работят заедно за равнопоставеност на половете. Според нея „когато овластяваш жените и им даваш достъп до запазените за мъжете територии, печели икономиката и държавата като цяло. Доказано е, че ако всички жени и момичета се включат активно в икономическия живот, на годишна база БВП в света ще нарасне колкото е БВП на Китай и САЩ заедно“. “Много сме горди от участието на България в Международната организация на франкофонията”, заяви канадският министър на туризма, официалните езици и франкофонията Мелани Жоли на среща с Екатерина Захариева. “Веднага след падането на социалистическия строй България се присъедини към Франкофонията – през 1991 г. като асоцииран член, а от 1993 г. като пълноправен член. Това бе от значение за завръщането на страната ни към Европа, за присъединяването й към Европейския съюз (ЕС) – изтъкна Захариева. – Днес френският е четвърти по популярност сред учениците в България и през миналата учебна година са го изучавали 25 596 младежи, а 10 български университета са в мрежата на Франкофонията.” Министър Жоли изтъкна, че очаква все повече български туристи в Канада, особено след като на 1 декември 2017 г. бяха отменени визовите ограничения за краткосрочно пребиваване за всички категории български граждани. Според официалната статистика на компетентните канадски власти към момента броят на имиграционните нарушения или нередовните молби за убежище на пътуващите до Канада български граждани след отпадането на всички визови ограничения е много малък и значително под критичните прагове на допустимост. Министър Захариева поднови поканата към премиера на Канада Джъстин Трюдо да посети България и също изтъкна предимствата на страната ни като туристическа дестинация – трета по богатство на културното наследство в Европа, втора по брой на минералните извори, с възможности за зимен и летен туризъм. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com      ", "date": "2018.09.23", "title": " Екатерина Захариева: България е на първо място в ЕС по дял на жени в сферата на информационните технологии"}
{"url": "https://trud.bg/%d0%b3%d1%80%d0%b8%d0%b3%d0%be%d1%80-%d0%b8-%d0%b3%d0%be%d1%84%d0%b5%d0%bd-%d0%b7%d0%b0%d0%b3%d1%83%d0%b1%d0%b8%d1%85%d0%b0-%d0%ba%d0%b0%d1%82%d0%be-%d0%b4%d0%b2%d0%be%d0%b9%d0%ba%d0%b0-%d0%bd%d0%b0/", "text": "Григор Димитров и Давид Гофен не успяха да победят като двойка австралиеца Ник Кирьос и американеца Джак Сок във втория ден на турнира Лейвър Къп, който се провежда в Чикаго. Българинът и неговият партньор от Белгия са част от Отбора на Европа, който се бори да защити титлата си от първото издание на надпреварата. След втория ден представителите на Стария континент водят със 7:5. Денят започна с превъзходство в точките на европейците – 3:1. Всяка една победа на корта в събота вечерта и неделя сутрин носеше 2 точки на отборите. Германецът Александър Зверев постигна зрелищен обрат срещу Джон Иснър за 3:6, 7:6 (6), 10:7 и даде още предимство на гостите. След него Роджър Федерер се разправи експресно с Ник Кирьос с 6:3, 6:2, за да стане резултатът 7:1. Кевин Андерсън върна интригата до известна степен, побеждавайки Новак Джокович в три сета – 7:6 (5), 5:7, 10:6. Тогава дойде ред на Димитров и Гофен. Те обаче разочароваха и в крайна сметка загубиха с 3:6, 4:6. Преди мачовете от третия ден, във който всяка победа се равнява на 3 точки, европейците продължават да водят със 7:5. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.09.23", "title": " Григор и Гофен загубиха като двойка на Лейвър Къп"}
{"url": "https://trud.bg/%d0%bf%d1%80%d0%be%d1%84-%d0%b4%d0%b0%d0%bd%d0%b8%d0%b5%d0%bb-%d0%b2%d1%8a%d0%bb%d1%87%d0%b5%d0%b2-%d0%bf%d1%80%d0%be%d0%bc%d0%b5%d0%bd%d0%b8%d1%82%d0%b5-%d0%b2-%d0%bd%d0%be%d1%80%d0%bc%d0%b0%d1%82/", "text": "Промените в нормативната уредба са толкова чести, че и колегите юристи не могат да се ориентират в тях. Най-често е променян Кодексът за социално осигуряване – към 120 пъти, посочи Даниел Вълчев пред  . Проф. Даниел Вълчев е ръководител на катедрата „Теория и история на държавата и правото“ в СУ „Св. Климент Охридски“ и на Центъра за правни инициативи. Според него честа практика е в последните два парламента да се внасят се тежки законопроекти от народни представители. „Очевидно е, че са разработени от Министерския съвет, но така се заобикаля процедурата за един месец публично обсъждане и отговорността на правителствто. Никой не се сърди на Бойко Борисов, че се вдигат таксите, а се сърди на безликия парламент. Тези промени дори не се внасят между първо и второ четене, те се внасят в Правната комисия, по време на обсъждането на второ четене. Така никой не може да разбере какво точно става и законът е приет”, обясни Даниел Вълчев. „За последните 30 години много българи реститураха имотите си, отнети след 1944 година. Това беше дълъг процес, задавам си въпроса – добре де, тези хора успяха да си върнат това, което е принадлежало на семействата им, странно е царското семейство три поколения да не са могли да си купят една керемида в тази държава”, коментира Даниел Вълчев казуса с царските имоти. Бягството на няколко поредни правителства и парламент да се уреди това, не им прави чест, отбеляза още той. „Дворецът Врана беше в лошо състояния и беше ремонтиран от Симеон Сакскобургготски. Там всичко беше оплескано с бои, някакви хора си бяха гасили фасовете. Опасявам, че това ще се случи и с другите имоти. Ще ги купи някои олигарх и там ще стане скара-бира с дискотека. Нямаме отношение към миналото, това не са просто имоти”, смята още Даниел Вълчев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.09.23", "title": " Проф. Даниел Вълчев: Промените в нормативната уредба са толкова чести, че и юристите не могат да се ориентират"}
{"url": "https://trud.bg/%d0%b7%d0%b0%d0%b2%d1%80%d1%8a%d1%89%d0%b0%d0%bd%d0%b5%d1%82%d0%be-%d0%bd%d0%b0-%d0%b4%d0%b6%d0%be%d0%bd%d0%b8-%d0%b8%d0%bd%d0%b3%d0%bb%d0%b8%d1%88/", "text": "Режисьор е Дейвид Кер Прочутият британски комик Роуън Аткинсън се завръща в образа на пародийния шпионин Джони Инглиш. “Джони Инглиш избухва отново” е заглавието на премиерната комедия, която се явява и трета част от поредицата. Новото приключение започва, когато кибератака разкрива самоличностите на всички активни агенти под прикритие на Великобритания, оставяйки Джони Инглиш като последната надежда на тайните служби. Принуден да се завърне от пенсия, Инглиш се хвърля с главата надолу в екшъна, с мисия да открие мистериозния хакер. Като човек с малко умения и аналогови методи, Джони Инглиш трябва да преодолее предизвикателствата на модерните технологии, за да завърши мисията с успех. Режисьор на филма е Дейвид Кер, а основна атракция на продукцията е участието на великолепната източноевропейска антилопа със зашеметяваща западна кариера Олга Куриленко.", "date": "2018.09.23", "title": " Завръщането на Джони Инглиш\t\t\t"}
{"url": "https://trud.bg/%d0%bc%d0%be%d1%82%d0%be%d1%80%d0%b8%d1%81%d1%82%d0%b8-%d1%81%d0%b5-%d0%b2%d0%ba%d0%bb%d1%8e%d1%87%d0%b8%d1%85%d0%b0-%d0%b2-%d0%bc%d0%b0%d1%81%d0%be%d0%b2%d0%be%d1%82%d0%be-%d0%bd%d0%be%d1%89%d0%bd/", "text": "Грандиозно шествие на мотористи в София – над 7000 водачи на две гуми снощи преминаха по столичните улици и призоваха за повече толерантност на пътя. Шествието на мотористите се провежда за четвърта поредна година и неслучайно е през нощта. С него те почитат жертвите на войната по пътищата. „Призивът ми към всички е да покажем, че и ние сме част от пътната мрежа, да внимаваме и най-вече да бъдем толерантни. Има място за всички на пътя. И дано там, където сме тръгнали да стигнем всички живи и здрави. Защото всички имаме семейства и приятели, които ни чакат”, каза пред   Георги Янчев от „София райдърс”. Състезателят Крум Дончев, който участва в шествието призна, че на пистата се чувства по-спокоен, отколкото на пътя. „Тук по улиците човек никога не знае – наистина той трябва да бъде с едно много високо ниво на реакция”, казва той. Шествието премина без инциденти и под полицейска охрана. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.09.23", "title": " Мотористи се включиха в масовото нощно каране в София\t\t\t"}
{"url": "https://trud.bg/%d0%b7%d0%b0%d0%b4%d1%8a%d1%80%d0%b6%d0%b0%d1%85%d0%b0-%d0%b3%d1%80%d1%8a%d1%86%d0%ba%d0%b8-%d0%b6%d1%83%d1%80%d0%bd%d0%b0%d0%bb%d0%b8%d1%81%d1%82%d0%b8-%d0%b7%d0%b0%d1%80%d0%b0%d0%b4%d0%b8-%d1%82/", "text": "Издателят и главният редактор на гръцки вестник бяха задържани заради твърдения за злоупотреби с европейски средства, предназначени за подобряване на условията в така наречените „горещи точки“ за регистрация на имигранти. Журналистите бяха арестувани след жалба на министъра на отбраната Панос Каменос, който отговаря за финансирането от ЕС. В статията, публикувана в петък, се твърдеше, че част от средствата са отивали за бизнесмени, свързани с Каменос. Панайотис Лампсиас, главен редактор на изданието „Филелефтерос“ съобщи, че заедно с колегата си е държан в полицейското управление на район Екзархия и вероятно днес двамата ще се явят пред прокурор. От опозицията осъдиха задържането на журналистите и обвиниха Каменос в „разбойническо поведение“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.09.23", "title": " Задържаха гръцки журналисти заради твърдения за злоупотреби с европейски средства"}
{"url": "https://trud.bg/%d1%82%d1%80%d1%83%d1%81-%d0%be%d1%82-5-3-%d0%bf%d0%be-%d1%80%d0%b8%d1%85%d1%82%d0%b5%d1%80-%d1%80%d0%b0%d0%b7%d0%bb%d1%8e%d0%bb%d1%8f-%d0%b8%d1%80%d0%b0%d0%bd/", "text": "Земетресение с магнитуд 5.3 по скалата на Рихтер е регистрирано в южната част на Иран, показва справка на интернет страницата на Европейския средиземноморски сеизмологичен център (EMSC). Земетресението е регистрирано в 08:22 часа местно време на дълбочина от 5 км. Епицентърът е на 33 км югоизточно от град Казерун, на 61 км западно от град Шираз и на 477 км северно от столицата на Катар, Доха. Засега няма данни за жертви и материални щети. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.09.23", "title": " Трус от 5.3 по Рихтер разлюля Иран"}
{"url": "https://trud.bg/%d1%86%d0%b2%d0%b5%d1%82%d0%b0%d0%bd-%d1%86%d0%b2%d0%b5%d1%82%d0%b0%d0%bd%d0%be%d0%b2-%d1%89%d0%b5-%d1%83%d1%87%d0%b0%d1%81%d1%82%d0%b2%d0%b0-%d0%b2-%d0%b7%d0%b0%d1%81%d0%b5%d0%b4%d0%b0%d0%bd%d0%b8/", "text": "Председателят на Комисията по вътрешна сигурност и обществен ред и председател на ПГ на ГЕРБ Цветан Цветанов заминава утре на двудневно работно посещение в Брюксел. Там той ще участва в заседание на Съвместната група за парламентарен контрол върху работата на Европол, съобщават от ГЕРБ. Заедно с Цветанов в заседанието ще участват и председателят на Комисията за контрол над службите за сигурност Димитър Лазаров и Филип Попов, също член на комисията. В рамките на работното си посещение в белгийската столица, Цветан Цветанов ще проведе и срещи с председателя на Европейската народна партия (ЕНП) Жозеф Дол, председателя на групата на ЕНП в ЕП и първи обявен кандидат на ЕНП за председател на Европейската комисия – Манфред Вебер, както и с генералния директор на ОЛАФ ВилеИтала. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com          ", "date": "2018.09.23", "title": " Цветан Цветанов ще участва в заседание на Съвместната група за парламентарен контрол на Европол в Брюксел"}
{"url": "https://trud.bg/%d0%b3%d0%b5%d0%be%d1%80%d0%b3%d0%b5-%d0%b8%d0%b2%d0%b0%d0%bd%d0%be%d0%b2-%d0%bd%d0%b0-30-%d1%81%d0%b5%d0%bf%d1%82%d0%b5%d0%bc%d0%b2%d1%80%d0%b8-%d0%bd%d1%8f%d0%bc%d0%b0-%d0%b4%d0%b0-%d0%b8%d0%b7/", "text": "„Два пъти получих доверието на гражданите, за да не позволя промяна на конституцията с цел промяна на конституционното име, да не приемам идеи и предложения, които биха застрашили македонската национална идентичност, специфичността на македонската нация, македонския език и македонския модел на съжителство. Не отстъпвам от това мое обещание. Затова, на 30 септември няма да изляза да гласувам“, заяви президентът на Македония Георге Иванов пред Обединената македонска диаспора в американския град Детройт, съобщиха от кабинета му, предаде скопският вестник „Независен“. Иванов поясни, че съгласно член 7, ал. 3 от Закона за референдуми, никой не може да бъде задължен да гласува. Всеки гражданин, добави той, има право да реши как ще постъпи по отношение на този референдум, да излезе и да гласува, или да не излезе и да го бойкотира. „Що се отнася до мен, аз вече гласувах. Гласувах преди 27 години, на 8 септември 1991 година. Аз бях един от онези, които дадоха своя глас за Република Македония да се конституира като суверенна и независима държава, със свое име и достойнство. Не отстъпвам то това свое решение. Затова, на 30 септември няма да изляза да гласувам. Когато приех функцията на президент на Република Македония, положих свещена клетва, че ще почитам конституцията и законите. Не отстъпвам от тази своя клетва. Затова, на 30 септември няма да изляза да гласувам“, заяви македонският президент. Той поясни, че според конституцията на страната, суверенитета произлиза от гражданите и принадлежи на тях. „Не може да позволите на някого да ви вземе това право, не може да позволите някой да ви десуверенизира. Не позволявайте на някой друг да контролира вашата съвест и вашата национална гордост“, изтъкна Иванов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2018.09.23", "title": " Георге Иванов: На 30 септември няма да изляза да гласувам на референдума"}
