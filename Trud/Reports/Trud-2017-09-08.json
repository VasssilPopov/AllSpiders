{"url": "https://trud.bg/%d1%81%d1%8a%d0%b4%d1%8a%d1%82-%d0%bf%d1%83%d1%81%d0%bd%d0%b0-%d1%81%d1%80%d0%b5%d1%89%d1%83-6-000-%d0%bb%d0%b2-%d0%b8%d0%bd%d1%81%d0%bf%d0%b5%d0%ba%d1%82%d0%be%d1%80%d0%b8%d1%82%d0%b5-%d0%bf%d0%be/", "text": "Бургаският съд пусна срещу общо 6 000 лв. парична гаранция /по 3 000 лв. за всеки/  Преди броени дни, в заведение в Несебър с 500 лева белязани пари, бяха уличени Петър А. (на 43 год.) и Мая К. (на 45 год.). В съда в петък те бяха доведени с белезници. Обвинението срещу тях се основава на твърденията на несебърски ресторантьор, който казва, че за втори път им дава пари в плик. По думите му, така двамата инспектори му обещали, че ще се отърве от акт заради лошо качество на храната в заведението му. Паричната сума е била в размер на общо 500 лв.- 4 банкноти с номинална стойност 50 лв. и 3 банкноти с номинална стойност от по 100 лв. До момента срещу въпросните инспектори не е имало сигнали и оплаквания, казаха техни колеги. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.08", "title": " Съдът пусна срещу 6 000 лв. инспекторите по храните, заловени с подкуп"}
{"url": "https://trud.bg/%d0%b5%d0%bc%d0%b0%d0%bd%d1%8e%d0%b5%d0%bb-%d0%bc%d0%b0%d0%ba%d1%80%d0%be%d0%bd-%d0%bf%d1%80%d0%b8%d0%b7%d0%be%d0%b2%d0%b0-%d0%b7%d0%b0-%d0%bf%d0%be-%d0%b3%d0%be%d0%bb%d0%b5%d0%bc%d0%b8-%d0%b5%d0%b2/", "text": "Френският президент Еманюел Макрон призова за по-големи европейски инвестиции в Гърция, които да помогнат за намаляване на увеличаващата се зависимост на Гърция от неевропейски страни, особено Китай, съобщи АП. Обръщайки се на кръгла маса на гръцки и френски бизнес лидери, Еманюел Макрон каза, че Гърция е била принудена да избере неевропейски инвеститори, защото европейците отсъствали. Това, добави той, означава, че европейците нямат вяра в Европа. Макрон каза, че френските предприятия ще увеличат инвестициите си в Гърция, страна, която прекара голяма част от изминалото десетилетие, блъскайки се от една криза в друга, чиято икономика се сви с една четвърт, а нивата на безработицата и бедността скочиха тревожно. Ние искаме корейски, китайски и американски инвестиции, те са много важни, каза той. Но ако няма европейски инвеститори, тогава ние сме принудени да изберем неевропейски инвеститори, каза Маркон. Ако европейците не реагират, каза той, това ще покаже, че европейците нямат доверие в Европа. Гърция разчита на международни спасителни програми след като загуби достъп до пазара на облигации през 2010г. След години на затягане на коланите, което доведе до подобрения в годишния бюджет на страната, ерата на спасителните програми се очаква да приключи в Гърция през лятото на 2018г. В замяна на парите, които предотвратиха банкрута на страната, Гърция бе принудена да въведе широка гама икономически реформи, включително продажба на държавни активи като летища, пристанища, железопътни линии и имоти. Много от тях се оказаха в ръцете на неевропейски инвеститори. От своя страна гръцкият премиер Алексис Ципрас призова френските бизнесмени да инвестират в Гърция, тъй като тя излиза от дълговата криза и ги увери, че няма да съжаляват. „Гърция е възможност . . . реална възможност“, подчерта Ципрас пред френските бизнесмени. Той добави, че след седем години на криза гръцката икономика може да отчете растеж от над 2%, предава  Макрон е на двудневно посещение в Гърция. В четвъртък той се срещна с гръцкия премиер Алексис Ципрас и представи своята визия за Европа в реч на мястото на древния атински парламент, смятано за икона на демокрацията в целия свят. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.08", "title": " Еманюел Макрон призова за по-големи европейски инвестиции в Гърция"}
{"url": "https://trud.bg/%d0%ba%d0%b0%d0%bc%d0%b8%d0%be%d0%bd-%d1%81%d0%b5-%d0%b7%d0%b0%d0%bf%d0%b0%d0%bb%d0%b8-%d0%bd%d0%b0-%d0%bc%d0%b0%d0%b3%d0%b8%d1%81%d1%82%d1%80%d0%b0%d0%bb%d0%b0-%d1%81%d1%82%d1%80%d1%83%d0%bc%d0%b0/", "text": "Автовоз се запали на 53-ия км на автомагистрала „Струма” в посока София, предава  Заради инцидента беше временно ограничено движението в района на пожара.  Камионът е превозвал на платформата си два микробуса, единият от които също е изгорял. Обходният маршрут е път I-1 – София – Кулата – път II-62 – Дупница – АМ „Струма”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.08", "title": " Автовоз с два микробуса горя на магистрала „Струма“"}
{"url": "https://trud.bg/%d0%bf%d0%b8%d1%8f%d0%bd-%d1%81-%d0%b1%d0%bc%d0%b2-%d1%81%d1%8a%d0%b1%d0%be%d1%80%d0%b8-%d0%be%d0%b3%d1%80%d0%b0%d0%b4%d0%b0-%d0%b2-%d0%ba%d0%b2%d0%b0%d1%80%d1%82%d0%b0%d0%bb/", "text": "28-годишен пиян шофьор пренощува в полицейския арест на Трето РУ на МВР-Пловдив, след като в 23,25 часа в четвъртък се блъснал и съборил с лекия си автомобил „БМВ” крайпътна ограда на улица „Васил Левски” в квартал „Кършиака”. При проверката било установено, че пловдивчанинът за волана не само е неправоспособен, но и е употребил 1,89 промила алкохол. Само 0,08 промила по-малко изпит алкохол пък отчела пробата, която била взета от 34-годишен жител на село Устина, който бил спипан от автопатрул на Второ РУ на МВР-Пловдив при опит да избяга след пътно-транспортно произшествие, което причинил на булевард „Христо Ботев” с лекия си автомобил „Ауди”. Инцидентът станал около 23,45 часа в четвъртък, а пияният водач изтрезнявал цяла нощ в ареста на Второ РУ, където по случая е започнато бързо производство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.08", "title": " Пиян с „БМВ” събори ограда в квартал „Кършиака” в Пловдив"}
{"url": "https://trud.bg/%d0%bb%d0%be%d0%b2%d1%86%d0%b8%d1%82%d0%b5-%d0%b8%d1%81%d0%ba%d0%b0%d1%82-%d0%bf%d0%b0%d1%81%d0%b0%d1%80%d0%b5%d0%bb%d0%ba%d0%b8-%d0%b7%d0%b0-%d0%b4%d0%b8%d0%b2%d0%b5%d1%87%d0%b0-%d0%bf%d1%80%d0%b5/", "text": "На 22 места в област Шумен да бъдат поставени табели, които да предупреждават шофьорите за преминаване на диви животни. Това предложиха в петък представители на шестте горски стопанства от областта по време на среща с директора на Областно пътно управление-Шумен инж. Димитър Ковачев и с гл.инспектор Мирослав Миронов от КАТ-Пътна полиция. Едни от най-опасните участъци, на които често стават пътни инциденти с диви животни, са около язовир „Фисека“, от комплекс „Омуртагов мост“ до разклона за село Сушина и направленията от селата Никола Козлево към Ясенково, Хърсово, Цани Гинчево и Пет могили. Очаква се още през следващите дни инж.Ковачев да назначи комисия, която да обходи местата и да прецени къде могат да бъдат поставени новите знаци. По време на срещата председателят на шуменското Ловно сдружение „Сокол“ Стоян Стоянов поиска преди изграждането на новия участък от магистрала „Хемус“ проекта да бъде обсъден, за да се предвидят пасарелки, през които животните да могат да преминават безпрепятствено по време на миграциите. Ако това не бъде направено, участъкът ще бъде изключително опасен, защото автомобилите ще преминават с висока скорост и ударът с диво животно крие риск за участниците в движението, предупреди Стоянов. Той каза, че подобни съоръжения има на магистрала „Тракия“ и трябва да бъдат предвидени и тук. От сдружението ще бъде подготвено писмо до Държавно горско стопанство-Шумен. Според инж. Ковачев, в момента се работи по идейния проект на магистралата и има време да се реагира и да бъдат направени промени, за да се удовлетвори предложението. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.08", "title": " Ловците искат пасарелки за дивеча през „Хемус“"}
{"url": "https://trud.bg/%d0%bc%d0%be%d0%bd-%d0%b7%d0%b0%d0%b4%d0%b5%d0%bb%d1%8f-45-%d0%bc%d0%bb%d0%bd-%d0%bb%d0%b2-%d0%b7%d0%b0-%d1%82%d1%80%d1%83%d0%b4%d0%bd%d0%b8-%d1%83%d1%87%d0%b8%d0%bb%d0%b8%d1%89/", "text": "МОН планира да отпусне около 45 млн. лв. за т.нар. „трудни” училища и забавачки, в които преобладават деца от малцинствата, които са с недостатъчни познания по български език, или пък се намират в отдалечени райони на страната и не са привлекателни за младите педагози. Това стана ясно покрай работната визита на образователния министър Красимир Вълчев в Пловдив и посещението му в две учебни заведения на територията на най-големия ромски квартал на Балканите – „Столипиново”. „От следващата година ще отделим немалка сума за детските градини и училищата, в които има деца с недостатъчни познания по български език“, обеща министър Вълчев, след като на терен се запозна със ситуацията в детска градина „Лилия” и училище „Найден Геров”. До края на този месец или в началото на октомври се очаква да бъде изработен и разписан новият регламент за финансиране на образователната система у нас, който предвижда повече пари за подобни училища и забавачки като тези в Столипиново, но отпускането на тези средства ще бъде задължително обвързано с допълнителни ангажименти на въпросните учебни заведения. До момента финансирането ставаше на брой деца по схемата „парите следват ученика” и с най-големи делегирани бюджети разполагаха учебните заведения, към които има най-голям наплив. Новата формула обаче предвижда обръщане на фокуса и за вбъдеще по-голяма финансова помощ ще получават „трудните” училища. Преди обаче да се разпределят парите, училищата ще бъдат разделени на категории, като промените ще залегнат в държавния образователен стандарт за финансиране, твърдят експерти от РУО-Пловдив. Директорите на училища с ученици основно от малцинствата отдавна настояват за по-справедлива система за разпределяне на парите, като се отчита не само качеството на обучение, но и напредъка на децата спрямо предишен период, а не само високия успех на матури и национални външни оценявания , за които до момента елитните гимназии получаваха допълнителни финансови. Според експертите, ако се осигурят допълнително средства за училища с малко деца, ще се пресече и порочната практиката с „мъртвите души“, които де факто не стъпват в клас, но продължават да се водят на хартия като ученици и по този начин учебното заведение оцелява с парите, които се полагат за тяхното обучение. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.08", "title": " МОН заделя 45 млн. лв. за „трудни” училища и забавачки\t\t\t"}
{"url": "https://trud.bg/%d0%bd%d1%8f%d0%bc%d0%b0-%d0%ba%d0%be%d0%bd%d1%81%d1%82%d0%b0%d1%82%d0%b8%d1%80%d0%b0%d0%bd%d0%b8-%d0%be%d1%82%d0%ba%d0%bb%d0%be%d0%bd%d0%b5%d0%bd%d0%b8%d1%8f-%d0%bf%d1%80%d0%b8-%d1%81%d0%b8%d1%81/", "text": "Няма констатирани отклонения при системите за сигурност на летище София. Това показа спешна проверка, разпоредена от министъра на транспорта, информационните технологии и съобщенията Ивайло Московски на летище София, съобщиха от аерогарата. Всички скенери и системи за видеонаблюдение на летището са в пълна изправност и работят нормално. Към момента едно от съоръженията за проверка на регистриран багаж е в ремонт, но това не се отразява на качеството на проверките и няма закъснения на полетите. Оборудването на летище София отговаря на мерките за сигурност предвидени в националното и международно законодателство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.08", "title": " Няма констатирани отклонения при системите за сигурност на летище София"}
{"url": "https://trud.bg/%d0%b8%d0%b3%d0%be%d1%80-%d0%b4%d0%be%d0%b4%d0%be%d0%bd-%d0%b8%d1%81%d0%ba%d0%b0-%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%81%d0%ba%d0%b0-%d1%80%d0%b5%d0%bf%d1%83%d0%b1%d0%bb%d0%b8/", "text": "В петък президентът на Молдова Игор Додон заяви, че чрез приетото постановление за  , кабинетът нарушава действащото местно законодателство, предава ТАСС. Държавният глава подчерта, че „при президентска форма на управление ще бъде поискана оставката на правителството за нарушаване на конституцията“. „Но Молдова е парламентарна република. При тази ситуация единственият изход за мен е да призова гражданите към президентска форма на управление“, допълни Додон. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.08", "title": " Игор Додон иска президентска република в Молдова"}
{"url": "https://trud.bg/%d1%80%d1%83%d1%81%d0%b5-%d0%b2%d1%8a%d0%b7%d1%81%d1%82%d0%b0%d0%bd%d0%be%d0%b2%d0%b8-%d1%80%d0%b0%d0%b7%d1%80%d1%83%d1%88%d0%b5%d0%bd%d0%b0-%d0%bf%d1%80%d0%b5%d0%b7-%d0%ba%d0%be%d0%bc%d1%83%d0%bd/", "text": "Русе възстанови разрушената през комунизма църква „Всех Святих“, като в близост до мястото на някогашния храм вече се издига нов със същото име. Той ще отвори врати официално в неделя, когато ще бъде осветен лично от патриарх Неофит в присъствието на премиера Бойко Борисов и Русенския митрополит Наум, предаде  . Близо половин век русенци чакаха този момент, като през последните 10 години активно набираха средства, най-вече чрез дарителска кампания, за да съградят наново съборената за една нощ църква. Кощунството е прието от миряните като зла прокоба за града и затова възстановяването на храма бе от изключителна важност за поколения русенци. Със средства, материали и труд в кампанията участват както обикновени хора, така и бизнесмени, заедно с местната власт и правителството. Съборената църква „Всех Святих” е съградена по проект на Едуард Винтер. Осветена е през 1898 г., като последната литургия в нея е отслужена на 25 октомври 1964 г. от митрополит Софроний, след което храмът преминава на разпореждане на Градския народен съвет. През 1975 г. управата на града взема решение храмът да бъде съборен за една нощ, като на мястото му бъде издигнат Пантеонът на възрожденците, открит по повод 100-годишнината от Освобождението на България през 1978 г. В началото на 90-те години на миналия век русенската общественост започва мащабна дарителска кампания за възстановяването на църквата „Всех Святих”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.08", "title": " Русе възстанови разрушена през комунизма църква"}
{"url": "https://trud.bg/%d0%bf%d0%b0%d0%b7%d0%b0%d1%80%d0%b4%d0%b6%d0%b8%d1%88%d0%ba%d0%b8%d1%8f%d1%82-%d0%be%d0%ba%d1%80%d1%8a%d0%b6%d0%b5%d0%bd-%d1%81%d1%8a%d0%b4-%d0%bf%d1%80%d0%b0%d1%82%d0%b8-%d0%b4%d0%b5%d0%bb%d0%be/", "text": "Пазарджишкият Окръжен съд прати в петък делото за вземане на мярка за неотклонение „задържане под стража” на бившия председател на Общинския съвет в Септември Лазар Николов Влайков в Районния съд в областния град. Това стана, след като със свое разпореждане окръжният съдия Георги Веселинов прекрати наказателното производство по частно наказателно дело с №661/2017 г., образувано по искане на Окръжна прокуратура-Пазарджик за вземане на мярка за неотклонение „задържане под стража” по отношение на Лазар Влайков. Същият е привлечен като обвиняем по чл.338 от Наказателния кодекс за предоставяне на личното му огнестрелно оръжие пистолет „Глок” на 6-годишния му племенник Юри Влайков и на други хора, в резултат на което е последвала смъртта на 47-годишния Наско Тонкев от Виноградец. Според съдия Георги Веселинов това престъпление е родово подсъдно на Районен съд – Пазарджик, който бил компетентен да се произнесе по искането за вземане на най-тежката мярка за процесуална принуда. Предстои насрочване и разглеждане на делото от Красимир Лесенски, съдия в Районен съд – Пазарджик, допълват от Съдебната палата в Пазарджик. Едва след вземане на решение за мярката за неотклонение на обвиняемия Лазар Влайков от Пазарджишкия съд, разследването срещу него  ще бъде поето от Окръжна прокуратура – Пловдив по разпореждане на главния прокурор Сотир Цацаров. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.08", "title": " Пазарджишкият Окръжен съд прати делото за мярката на Лазар Влайков в Районния съд"}
{"url": "https://trud.bg/%d1%82%d1%80%d0%b8%d1%82%d0%b5-%d0%ba%d0%be%d0%bd%d1%8f-%d1%81%d0%b5-%d1%81%d1%8a%d0%b1%d0%b8%d1%80%d0%b0%d1%82-%d0%b2-%d1%81%d1%82%d0%b0%d1%80%d0%b0-%d0%b7%d0%b0%d0%b3%d0%be%d1%80/", "text": "Рекордьорът по участия за българския национален отбор, бившият полузащитник Стилиян Петров, ще бъде част от шоуто в Стара Загора между Дрийм тийма на \"Барселона\" и отбора на Христо Стоичков и приятели на 20 септември. Стенли ще играе в състава на Камата, където ще бъдат още Димитър Бербатов и Мартин Петров. По този начин \"трите коня\", както сами се определяха бившите национали преди време, отново ще се съберат в един отбор. Събитието е част от \"Стара Загора - Европейски град на спорта\". Стадион \"Берое\" е домакин на демонтративния мач, а начало е 20.00 часа. Билети за звездния футболното шоу има в мрежата на Eventim, както и на специалната каса пред Община Стара Загора. Цена на пропуските е между 30 и 80 лв.", "date": "2017.09.08", "title": " „Трите коня“ се събират в Стара Загора"}
{"url": "https://trud.bg/%d1%82%d1%80%d1%83%d0%bf-%d0%bd%d0%b0-%d0%bc%d1%8a%d0%b6-%d0%be%d1%82%d0%ba%d1%80%d0%b8%d1%82-%d0%b2-%d1%80%d0%b5%d0%ba%d0%b0-%d0%b1%d0%b5%d0%b1%d1%80%d0%b5%d1%88/", "text": "Труп на мъж с неустановена самоличност е открит в река Бебреш между Ботевград и село Литаково, съобщиха от пресцентъра на ОДМВР-София. Сигналът за забелязаното тяло е постъпил в 13.30 часа в четвъртък в полицията в Ботевград. При извършения оглед от служители на областната дирекция е установено, че трупът е на мъж на приблизителна възраст 45-55г., с все още неустановена самоличност, без видими следи от насилие. Тялото е изпратено за извършване на аутопсия. По случая в ОДМВР- София е образувано досъдебно производство.", "date": "2017.09.08", "title": " Труп на мъж открит в река Бебреш"}
{"url": "https://trud.bg/%d1%82%d1%80%d1%8f%d0%b1%d0%b2%d0%b0-%d0%bb%d0%b8-%d0%b0%d1%80%d0%bc%d0%b8%d1%8f%d1%82%d0%b0-%d0%b4%d0%b0-%d0%bb%d0%be%d0%b2%d0%b8-%d1%83%d0%b1%d0%b8%d0%b9%d1%86%d0%b8/", "text": "Tези дни радостна новина обходи Отечството ни. Че е задържан опасният убиец от Пещера, който закла жена си.  След такава вест вероятно мнозина са въздъхнали с облекчение. Новината обаче бе съпроводена с изненадващ акцент- че в операцията по задържане са  участвали и армейски части. Става дума за подразделния от 68-а бригада „Специални сили“ от Пловдив. И както се полага имаше и благодарности към армейските командоси и лично към техния командир ген. Явор Матеев. Щом момчетата са свършили добра работа и са ни отървали от опасен убиец, както твърди МВР, наистина заслужават похвала. Но, ако поразмислим малко ще видим, че случаят повдига много въпроси, на които отговорите са нелицеприятни. И то доста. Първият е: на какво правно основание армията е пратена да търси убиец? Колкото и да е жестоко престъплението, извършителят не е криминално регистриран, казано на полицейски език. Преди това не е имал антиобществени прояви. Не е участник в организирана престъпна група. Човекът превъртял и заклал жена си от ревност. На всеки може да се случи, но това е тема от областта на психопатологията. А трябва да се има предвид, че и близките му са съдействали на полицията къде се крие. Но дори и да е най-големият мафиоз, редно ли е срещу него да се пращат армейски части. Все пак не сме Колумбия, нали! От военното ведомство обясняват, че това е станало на базата на чл. 57 от закона за отбраната. Той регламентира кога войската може да се използва извън основното й предназначение.  Във въпросния член буквално е записано: „оказване съдействие на органите за сигурност в борбата им срещу разпространяване на оръжия за масово унищожение, незаконен трафик на оръжие и тероризъм“. В коя от тези три правни хипотези попада случаят с патологичния ревнивец, заклал жена си? Преценете сами.  Юристите са категорични – няма правно основание армията да бъде привличана в полицейски акции и операции. Независимо от какъв характер. Акцията по издирването  е била около три дни. Ген. Явор Матеев обясни, че през цялото време е имало негови хора. Всеки ден по 30 души – редници, сержанти и офицери. В интервю за военния телевизионен канал армейски командос заявява, че е било „постъпило искане от МВР за съдействие по издирване, локализиране и неутрализиране на убиеца“. Представяте ли си, ако действително е така! Това е лош знак за капацитета на родната полиция щом моли армията да свърши цялата работа – да открие и неутрализира ревнивия убиец. Ако наистина в тридневната операция са участвали по трийсетина армейски командоси, а тя е полицейска, колко би следвало да са ченгетата – вероятно двойно повече. Срещу един човек. При която  било намерено оръжието на престъплението – нож. Ако поразмислим сериозно, няма как да не стигнем до не особено оптимистичния извод за коефициента на полезно действие на родните служби за сигурност. Щом канят армията „да неутрализира“ окървавил ръцете си от сляпа ревност нашенски Ромео. Наистина, трябваше ли войската да участва в такава мелодрама при условие, че МВР е двойно по-голямо по състав. При факта, че вътрешното ведомство разполага с дузина специаризирани органи за  проследяване, разследване и задържане. Да не ги изброяваме всичките. Ако не беше трагична, ситуацията сигурно щеше да е комична. Фактически тя се разви по принципа на класическата мъдрост, че всичко е добре, щом приключва добре. Ето тук е  разковничето към втората страна на казуса. Ами ако беше се случило нещо? Ако бе станал сакатлък? Ако армията бе употребила оръжие и имаше жартва, да допуснeм дори и невинна? Ако имаше нещастен случай? Кой щеше да носи отговорност? Щеше ли да има благодарности в официални прессъобщения към военните, пратени на никакво основание да участват в  полицейска акция за издирване на битов убиец? Много интересно, дали тогава щяха да си измият ръцете с началника на отбраната. Нали по закон той е пряк началник на целия личен състав в армията. А щом така е по закон, защо не е бил уведомен за операцията? Още повече, че бригада „Специални сили“ е на пряко негово подчинение. Ето тук някъде се къса нишката. Защо командосите не са го уведомили, че са поучили такава задача, а са тръгнали да я изпълняват слепешката? Без негово знание? Разследването на тази страна от казуса вероятно крие доста любопитни подробности. Които подсказват кой фактически  командва армията. Но и това е тема за други разсъждения, защото все повече се налага мнението, че хуманната идея за граждански контрол над Въоръжените сили се изроди, нека го кажем честно, в гражданска диктатура. Затова не е ли крайно време за случаи като този, за който иде реч, да се изработи ясен регламент кога може да се използва войската. Това, разбира се, е рефрен от армейския фолклор. Който е носил пагони, няма начин да не го знае.  У нас, слава богу, от десетилетия се радваме на армията, само когато излезе на жълтите павета по празници. И дано още дълго да е така. Защото ако се наложи на военните да доказват на практика своите професионални умения, а те са доста специфични, меко казано, тогава става страшно. Дано все така виждаме  войската ни само по радостни  поводи. Но това не значи, че политиците ни не трябва да я уважават. В зората на демокрацията един министър се опияняваше от сентенцията си за офицерите. Той обичаше да казва: до майор ще ги купя, от майор ще ги чупя. В миналия кабинет пък имаше дама, която  щом видеше голям камък на пътя, звънеше директно до някой командир да прати войници и техника да го преместят. Така не бива.", "date": "2017.09.08", "title": " Трябва ли армията да лови убийци?\t\t\t"}
{"url": "https://trud.bg/%d0%ba%d0%be%d0%b3%d0%b0-%d0%bd%d1%83%d0%b4%d0%b8%d1%81%d1%82%d1%8a%d1%82-%d1%81%d1%82%d0%b0%d0%b2%d0%b0-%d0%bf%d0%b5%d1%80%d0%b2%d0%b5%d1%80%d0%b7%d0%bd%d0%b8%d0%ba/", "text": "Срещнали се две жени и започнали да спорят има ли сега порядъчни жени. – А, какво значи порядъчна жена? – Порядъчна е жената, която има един мъж и един любовник. – Та това е лека жена. – Лека жена е когато има един мъж и много любовници. – Това е пропаднала жена. – Пропаднала жена е когато няма нито мъж, нито любовник. – Това е самотна жена. – Самотна е жената, която има само един мъж.   Съпруг се връща от работа и се кара на жена си. – Маро ма, какво беше туй кафе, което ми направи сутринта? – Ми, реших да го направя по силно, с три лъжички кафе… – Ужас, цял ден не можах да мигна на службата…   – Скъпи, кои обичаш повече – умните или красивите? – И едните, и другите мило….но и ТЕБ също…   – Какъв си ти? – Нудист! – А защо се обличаш? – Защото съм перверзен!   Разговарят Адам и Създателят: – Защо ти създаде жената толкова красива? – За да я обичаш. – Защо създаде жената толкова нежна? – За да я обичаш. – Тогава защо я създаде толкова глупава? – Ами, нали и теб някой трябва да те обича.   – Ако шефът ти разбере, че си се омъжила, веднага ще те уволни! – О, аз няма да му кажа! – Ами ако ти се роди дете? – О, тогава той няма да посмее да се обади!   Младеж лежи в леглото с гаджето си. – Скъпи, защо мълчиш през цялото време? Кажи нещо! – К‘во да ти кажа? – Кажи, че ме обичаш! – Обичам те! – Кажи, че ме искаш! – Искам те! – Защо говориш под моя диктовка? Кажи нещо самостоятелно! – Лека нощ.   Съпрузи се скарали и си общували само с бележки. Една вечер жената се прибрала късно и видяла на нощното си шкафче бележка, на която пишело: „Събуди ме в 8:00“. На сутринта мъжът се успал. Когато все пак успял да отвори очи, видял на шкафчето си бележка: „Хайде, ставай! Закъсняваш!“   Шотландка се връща от лекар: – Докторът ми препоръча да сменя въздуха… – Ей, ти си голяма късметлийка! – възкликва мъжът й. От три месеца насам, тъкмо сега, вятърът за пръв път духна от юг!   Днес случих на изключително вежлив кон! – казва курсант на треньора по езда. – Какво имаш предвид? – През цялото време ме пускаше да минавам препятствията преди него.   Гостът: – Извинете, госпожо, защо вашето куче ме гледа така? – Не му обръщайте внимание! То прави така, винаги когато някой яде от чинията му. Начално училище в Дивия Запад, в часа по математика: – Джони, колко е 2+2? – 5. – Нищо не знаеш! – казва учителят и застрелва Джони. – Пийт, колко е 2+2? – 4. – Много знаеш! – казва учителят и застрелва и Пийт. – Стийв, колко е 2+2? – Много питаш! – казва Стийв и застрелва учителя.   Вървят Винету и Поразяващата ръка. Винету казва: – Поразяваща ръка, май се изгубихме. Стреляй във въздуха! Поразяващата ръка стреля. – Поразяваща ръка, стреляй пак! Поразяващата ръка отново стреля. – Поразяваща ръка, май не ни чуват. Стреляй пак. – Не мога, свършиха стрелите…   – Защо се разведохте с мъжа ти? – Той се отнасяше с мен като с куче. – В какъв смисъл? – Искаше да съм му вярна!   Двама се срещат: – Ти какво работиш? – Аз съм фармацевт! – Аха, значи работиш в аптека… – Не. Форматирам дискове С.   Доктор към пациент: – Трябва веднага да започнете диета. Никакво месо, цигари, кафе, алкохол, жени, шоколад, секс, танци. И най-важното – радвайте се повече на живота, давайте го по-весело!   – Не сте прав, като твърдите, че не предприемаме никакви мерки срещу закъсненията на влаковете, господине. Нима не сте забелязал, че в салона за пътници има три нови пейки?   Между милионери: – Купих ниви в една много красива местност. Ще построя там един великолепен ресторант. – Че кой ще ти дойде там? – Около него ще построя град.   Оплешивяващ мъж влиза в аптека и пита аптекаря: – Извинете, дали ви се намира някакво средство, за да съхраня последните останали ми коси? – Разбира се, господине! Мога да ви предложа тази симпатична кутийка…   До едно време мъжете напиват жените за да ги вкарат в леглото, а от един момент нататък – за да ги приспят и да могат да играят спокойно на компютъра…   Изпит за професионална пригодност в Н-то РПУ. Показват снимка на човек в профил. Задачата е да се отбележат особените белези. Влиза първият: – Човекът е с едно ухо! Влиза вторият: – Човекът е с едно ухо! Третият: – Този носи контактни лещи! Проверяващият гледа в досието – вярно: – Браво! Как познахте? – Ами, човекът е с едно ухо, как да сложи очила?", "date": "2017.09.08", "title": " Кога нудистът става перверзник?"}
{"url": "https://trud.bg/%d0%b1%d0%be%d0%bb%d0%b8%d0%b4-%d0%be%d1%82-f1-%d0%b8-%d0%bc%d0%be%d1%82%d0%be%d0%ba%d0%b0%d1%80-%d1%80%d0%b5%d0%ba%d0%be%d1%80%d0%b4%d1%8c%d0%be%d1%80-%d1%81%d1%80%d0%b5%d0%b4-%d0%b5%d0%ba%d1%81/", "text": "Болидът на „Хаас”, състезаващ се по пистите във „Формула 1”, и мотокар рекордьор са сред най-атрактивните експонати на  Международния технически панаир, който ще се проведе в Пловдив от 25 до 30 септември. Състезателният болид  ще украсява щанда на  фирма „Тексимп“, която доставя  металообработващи машини с цифрово програмно управление от световни марки. Сред тях е и „Haas Automation”, която има собствен отбор, участващ в надпреварите във F1. Негов супермощен автомобил  ще пристигне след триумфа си по пистите в цял свят в Пловдив за „Есен 2017”. Редом до болида за първи път ще бъде изложен и най-големият мотокар, произвеждан някога в България.Машината е рекордьор, защото може да се справи с товар от 33 тона, използва се в пристанища, каменни кариери и леярни, обясняват изобретателите от „17 Н“. По улиците на града под тепетата пък ще дефилира още един от топ експонатите на Есенния панаир – електрически автобус, произведен в Чехия. Световна новост е хуманоидният робот  „Sanbot”, предназначен за търговски центрове, магазини, ресторанти, хотели, болници, домове за възрастни,  училища. Може да работи като магазинер, сервитьор, помощник в преподаване, охрана, домашен мениджър и личен асистент, твърдят иложителите от  „Статсофт България“.  Премиера за българския пазар пък ще има софтуерът за интерактивни карти на „Here” (САЩ). Вместо статичната визуализация, в тези приложения за смартфони се използва облачно активиране, за да се покаже движението „на живо“ в реално време, обясняват от „Хиър Юръп Б.В. – клон България“.  От света на цифровите технологии е и дигиталният интерфейс SDM 30, който служи за контрол и защита, измервания  и визуализация в реално време на параметрите на електромотори. Следи едновременно 16 устройства и изписва данните на дисплей. Изложбата „Стройтех“ също ще изненада с много премиери, сред които световна иновация за производство и поставяне на термоизолация. Мобилна машина прави директно на самия строителен обект  екстериорни и интериорни 3D панели, а така се пести време, повишава се ефективността и се преодолява сезонният характер на този вид бизнес, твърдят от „Мейк България” – фирмата, разработила новия продукт.  Голямо е разнообразието на дървени къщи от трупи,  миниатюрни къщи  и сауни за градината на „Арктик хаус Финландия“. Ще бъдат експонирани още много  машини, продукти и системи за изграждане, изолация и декорация на различни видове сгради. Това са само част от иновациите, които може да се видят от 25 до 30 септември в Международен панаир Пловдив. Компании от 40 държави ще демонстрират модерни изделия от електрониката и електротехниката, енергетиката и екологията, водния сектор, информационните технологии, роботиката и автоматизацията, машиностроенето, строителството, химическата и минната промишленост, транспорта и автосервизното оборудване, автомобилостроенето. Очакват се 45 000 посетители от България и чужбина. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.08", "title": " Болид от F1 и мотокар рекордьор сред експонатите на Есенния панаир в Пловдив"}
{"url": "https://trud.bg/%d0%ba%d1%80%d0%b8%d0%b2%d0%be%d1%80%d0%b0%d0%b7%d0%b1%d1%80%d0%b0%d0%bd%d0%b0%d1%82%d0%b0-%d1%81%d0%be%d0%bb%d0%b8%d0%b4%d0%b0%d1%80%d0%bd%d0%be%d1%81%d1%82/", "text": "Eвропейският съд в Люксембург отхвърли в сряда, 6 септември, жалбата на Унгария и Словакия (подкрепена и от Полша и Чехия) срещу квотите за разпределение на търсещи убежище между държавите членки на ЕС. Магистратите са оборили в решението си всички доводи, внесени от Будапеща и Братислава. Решението потвърждава компетентността на Европейския съвет през септември 2015 г. да одобри пропорционалното настаняване на получилите убежище в ЕС между всички държави членки с квалифицирано мнозинство от две-трети, а не с единодушие. Срещу схемата тогава гласуваха Словакия, Чехия, Румъния и Унгария, като впоследствие в неприлагането й към тях се присъедини и Полша. Съдиите в Люксембург изрично подчертават, че неуспехите на програмата досега се дължат най-вече на липсата на желание от страна на „някои държави членки” да я прилагат. Както се казваше, „няма да ги посочвам с пръст, но ще ги изгледам изразително”. Решението на Европейския съд беше съпътствано и с публикуването на официални данни, според които от одобрените за разпределение по програмата 160 000 бежанци, само 27 000 души са били прехвърлени от лагерите в Гърция и Италия в други държави членки за последните две години. Магистратите в Люксембург посочват, че макар и да не са постигнали все още желаните резултати, тези мерки все пак са облекчили товара върху Атина и Рим, които продължават да поемат основната част от прииждащите човешки вълни от Близкия Изток и Африка. Последното си е неоспорим географско-исторически факт. От началото на миграционната криза през лятото на 2014 г. досега, на бреговете на Европа са акостирали (в пряк и преносен смисъл) 1,7 млн. души, търсещи убежище. Потокът беше „овладян” през 2016 г., със затварянето на „Балканския път” и сделката за бежанците с Турция, но това разбира се не означава, че човешкият прилив към южните подстъпи на континента не продължава. Само за първата четвърт на годината молбите за убежище в ЕС, по данни на Брюксел са 164000. И това е преди да излязат данните за настоящия летен сезон. Ако ви прави впечатление, бройката на получените молби за първите три месеца на 2017 г. е почти равна на броя бежанци, които държавите от ЕС се опитват „солидарно” да разпределят помежду си от 2015 г. насам. Ирония на числата. Тежката дума на съда в Люксембург беше провъзгласена като триумф на западноевропейските демокрации (разбирайте Франция и Германия), техните ценности и идеали за солидарност между всички държави членки на ЕС. Европейският комисар по въпросите на миграцията Димитрис Аврамопулос коментира възторжено в „Туитър”, че с решението на съда в Люксембург е дошло „време да работим единно за прилагането на пълната солидарност”. Ех, тази дума. Външният министър на Германия Зигмар Габриел, който е в предизборна кампания за своя лидер и кандидат за приемник на Ангела Меркел за канцлерския пост, Мартин Шулц, отправи призив към „всички европейски партньори да приложат споразуменията без повече отсрочки”.  На Изток, разбира се, са бесни от решението на люксембургските магистрати. Словашкият министър-председател Робърт Фицо демонстрира хладнокръвие пред медиите, настоявайки скромно че „позицията (б.р. – на Братислава) за квотите не се променя”. Преди да се включи самосиндикално в състезанието по европейска семантика, обръщайки внимание, че Словакия „ще продължи да работи за това солидарността, да може да се изразява и по други начини, освен принудителното да ни се налагат хора от други държави, които така или иначе не искат да бъдат тук”. Елегантно, нали!? В Будапеща, за сметка на това си се знае, че „не цепят басма” на Брюксел, особено явно, когато ги порежеш пред Съда на ЕС. Унгарският първи дипломат Петер Сийярто заяви в прав текст, че с това „безотговорно” решение „политиката е изнасилила европейските закони и ценности” и се „поставя под заплаха сигурността и бъдещето на цяла Европа”. Между очите! Още повече че Жан-Клод Юнкер вече отказа 4 млн. евро на Унгария, които Виктор Орбан поиска, за да финансира изграждането на гранична ограда срещу бежанските потоци, защото Будапеща отказва да приема мигранти по схемата за разпределение. Така че свадата просто се разраства. По един особено твърдоглав евро-балкански начин. Съгласно прословутата квотна система за разпределение, Унгария трябва да даде убежище на своя територия на 1294 бежанци, което тя отказва от 2015 г. насам. Същевременно само за шест месеца от началото на тази година Будапеща е приела за разглеждане (т.е. не са натирили обратно) 444 молби за убежище. По официални техни данни. Но не искат да вземат нито един бежанец по схемата наложена от Брюксел. Трогателно, а!? Историята не свърша тук по никакъв начин. Тъй като решението на Европейския съд по жалбата е окончателно и не подлежи на обжалване, Полша, Унгария и Чехия сега са изложени на риска да бъдат изправени пред същата инстанция, за неспазване на правилата и разпоредбите на ЕС. И съответно да им бъдат наложени тежки глоби. Словакия все още е на по-ранен етап в наказателната процедура. Според наблюдатели е възможно да се намери и алтернативно решение, с което и Брюксел, и Вишеградците да запазят лице, около бройките бежанци, които ще трябва да се разпределят между държавите членки. За това обаче има две доста сериозни условия. Първото е пълното спазване от Турция на сделката за бежанците (по която ЕС вече плаща на редовни вноски стотици милиони евро на Анкара) и изглежда да се разклаща доста редовно покрай вербалните конфликти на турския президент Реджеп Ердоган и официален Берлин. Ангела Меркел само преди дни заяви, че подкрепя възможното прекратяването на преговорите с Турция за членство в ЕС. Рисков момент, така да се каже, какъвто и да е резултатът (ужким предизвестен) от предстоящите след няколко седмици парламентарни избори в Германия. Второ условие за сваляне на тежестта на миграционните напливи от Гърция и Италия и оттам реално овладяване на ситуацията, е успешното прилагане на плановете на Брюксел за овладяване на потоците от територията на Либия. С последното ЕС постигна някакъв минимален напредък това лято, разширявайки съвместните операции и осигурявайки оборудване за либийската брегова охрана. Съюзът работи активно и на дипломатическия фронт за възстановяване на единството на Либия, което е единствено условие за реално овладяване на миграционните потоци извън континентална Европа. Брюксел и неговият „Кадафи-блус”, както си позволих да го нарека преди време на страниците на „Труд”. Предвид, че новият силов играч в Либия се очертава да е генерал Халифа Хафтар, който има подкрепата на Москва и става все по-открит към споразумение с официално признатото правителство в Триполи, идването му на мястото на „полковник Муамар Кадафи” след шест години гражданска война, ще е просто леко иронично намигване от Историята. Но ще отвори поле за маневра на ЕС. И ще помогне за предефиниране на понятието „европейска солидарност”.", "date": "2017.09.08", "title": " Криворазбраната солидарност\t\t\t"}
{"url": "https://trud.bg/%d1%83%d0%ba%d1%80%d0%b0%d0%b8%d0%bd%d0%b5%d1%86-%d0%be%d0%bf%d0%b8%d1%82%d0%b0-%d0%b4%d0%b0-%d0%b2%d0%bd%d0%b5%d1%81%d0%b5-%d0%be%d1%82-%d1%82%d1%83%d1%80%d1%86%d0%b8%d1%8f-%d0%ba%d0%be%d0%bd%d1%82/", "text": "Окръжна прокуратура – Ямбол задържа за 72 часа украинския гражданин Васил М. (на 24 г.). Той е привлечен като обвиняем за това, че на 7 септември на ГКПП „Лесово“, с микробус пренесъл през границата на страната от Турция в България, без знанието и разрешението на митниците, лекарства на обща стойност 109 863 лв. Контрабандата е задържана след отличната работа на митническите служители. На 12 август митническите служители на пункта в Малко Търново задържаха двама украински граждани, които пренесли контрабандно през границата на страната ни без знанието и разрешението на митниците стоки за търговски цели в големи размери (лекарства), като минималната обща стойност на контрабандата е близо 100 000 лв. Към момента украинските граждани са с наложени мерки за неотклонение „задържане под стража“ и „домашен арест“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.08", "title": " Украинец опита да внесе от Турция контрабандни лекарства за близо 110 000 лв."}
{"url": "https://trud.bg/%d0%b7%d0%b0%d0%bf%d0%be%d1%87%d0%bd%d0%b0-%d1%80%d0%b5%d0%bc%d0%be%d0%bd%d1%82%d1%8a%d1%82-%d0%bd%d0%b0-%d0%b2%d0%b8%d0%ba-%d0%bc%d1%80%d0%b5%d0%b6%d0%b0%d1%82%d0%b0-%d0%b2-%d1%86%d0%b5%d0%bd%d1%82/", "text": "Реконструкцията и рехабилитацията на водопроводната мрежа започна от петък в град Брацигово. Поради тази причина е възможно спирането на водата за питейно – битови нужди, без това да бъде предварително оповестявано, съобщиха от общинската управа. Неприятната последица се дължи на амортизираните тръби на стария водопровод, които се пукат при разкопаването и това налага спирането на живителната течност. В проекта за реконструкция и рехабилитация на ВиК мрежата са включени улиците „Георги Златков“, “Трети март“, „Грамадите“, “Крум Партъчев“ , „П.Карналов“, „Иван Хрисчев“, „Никола Боянов“ и „Братя Гачеви“, допълват от Община Брацигово. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.08", "title": " Започна ремонтът на ВиК мрежата в центъра на Брацигово, спират водата"}
{"url": "https://trud.bg/%d0%b1%d0%b5%d0%b7%d0%bf%d0%bb%d0%b0%d1%82%d0%bd%d0%b0-%d0%bf%d1%8a%d1%80%d0%b2%d0%b0-%d0%bf%d0%be%d0%bc%d0%be%d1%89-%d0%b7%d0%b0-%d0%b2%d0%b5%d0%bb%d0%be%d1%81%d0%b8%d0%bf%d0%b5%d0%b4%d0%b8-%d0%bd/", "text": "На интересни нови екстри се радват вече любителите на колоезденето в Пловдив, които ползват 60 км велоалеи в града под тепетата. На три места в централната градска част за тясно удобство и улеснение са монтирани три стойки за безплатна първа помощ в случай на спаднала гума или друг проблем, който нарушава нормалното движение на велосипеда. Въпросните велоработилници са поставени на улица „Райко Даскалов“ 1 край Римския стадион, на бул. „Шести септември“ 128 и булевард „Марица юг“ 98 и включват помпа за гуми, отвертка, френски ключ и други инструменти, които могат да бъда от полза на жителите и гостите на Пловдив при авария с техния велосипед. През следващата седмица ще бъдат поставени и стикери с инструкции за ползване на инструментите от вело работилниците. Инициативата е на кмета на 85-хилядния район „Централен” Георги Стаменов и е реализирана съвместно с общинска фондация „Пловдив 2019” като част от проекта „Bike Together” под мотото „Следвай зелената линия и нека заедно преоткриваме Пловдив!“. С тази инициатива районният кмет Георги Стаменов подкрепя ползването на алтернативен транспорт в Европейската столица на културата 2019 и един от най-древните градове в Европа. „Град Пловдив увеличава своето население, но с това се увеличава и броят на пътни превозни средства. Имаме предпоставки за ползване на велосипеди от жители и гости на града и трябва да се възползваме в максимална степен от тях“, коментира райкметът Георги Стаменов. Общинска фондация„Пловдив 2019“ предоставя освен стойките за първа помощ и велокарта, презентираща мрежа от зелени велосипедни маршрути, които преминават през знакови исторически, архитектурни, културни и природни обекти на древния град. В картата фигурират и местата, на които са монтирани новите Pop-Up вело работилници. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.08", "title": " Безплатна първа помощ за велосипеди на три пункта в Пловдив"}
{"url": "https://trud.bg/%d1%86%d0%b0%d1%87%d0%b5%d0%b2%d0%b0-%d0%bd%d1%8f%d0%bc%d0%b0-%d1%87%d0%b0%d0%b4%d1%8a%d1%80-%d0%bd%d0%b0%d0%b4-%d0%bb%d0%b0%d0%b7%d0%b0%d1%80-%d0%b2%d0%bb%d0%b0%d0%b9%d0%ba%d0%be/", "text": "Няма „чадър” над Лазар Влайков, с чието оръжие беше убит човек по време на детски рожден ден, а ГЕРБ е реагирала веднага, като го е изключила от редиците си вчера и го е посъветвала да напусне общинския съвет на Септември, на който Влайков беше председател, заяви пред   правосъдният министър Цецка Цачева. Тя обаче не коментира предишните отстранявания на Влайков от ГЕРБ, тъй като нямала информация за тях и можела да говори само за този случай от последните дни. Няма как да знаем за всеки конкретен случай във всяко село, представя се свидетелство за съдимост, което е било чисто, посочи още Цачева. Върховенството на правото гарантира справедливост, а това означава и липса на страх у гражданите, каза още Цачева. „Наша цел, наш ангажимент е да се преодолее този страх у гражданите, което означава работещи държавни институции. Това е сравнително некратък процес, нещо, което не е по силите само на една власт”, посочи тя. „Октомври, ноември и декември е време за съдържателни дебати, така че в края на годината да имаме антикорупционен закон”, добави Цачева. Философията в двата законопроекта (вторият е на БСП) е различна и двата не могат да минат под общ знаменател, каза още Цачева. По думите ѝ гражданите искат да няма „хранителна среда” за лица на висока публична позиция, които могат да придобият неправомерно имуществени или неимуществени блага, които не им се следват – това е смисълът на антикорупцията. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.08", "title": " Цачева: Няма „чадър” над Лазар Влайков, ГЕРБ реагира веднага по случая"}
{"url": "https://trud.bg/%d0%bc%d0%b8%d1%85%d0%b0%d0%b8%d0%bb-%d1%88%d1%87%d0%b5%d1%82%d0%b8%d0%bd%d0%b8%d0%bd-%d1%87%d0%bb%d0%b5%d0%bd-%d0%bd%d0%b0-%d0%b3%d0%be%d1%80%d0%bd%d0%b0%d1%82%d0%b0-%d0%ba%d0%b0%d0%bc%d0%b0%d1%80/", "text": " – Не мога да говоря от името на президента Путин, не зная какво ще реши по този въпрос. Но знам, че и руският народ, и президентът на нашата страна Владимир Путин имат много добро отношение към българския народ и предполагам, че ще направи всичко възможно да посети тези мероприятия, с които ще бъде отбелязана знаменателната за българите дата.  – Смятам, че няма никакъв скрит смисъл в това изказване на президента. Мисля, че тези, които търсят скрит смисъл, трябва малко по-задълбочено да изучават историята на страната си, световната история и тогава всичко ще е разбираемо.  – Проблеми винаги има. Проблеми има и във взаимоотношенията между приятели, и във взаимоотношенията между противници. Мисля, че при наличието на добра воля в отношенията между Руската федерация и България не би трябвало да има никакви проблеми и противоречия. За това има всички предпоставки, нужна е само добра воля. На въпроса доколко прагматични са – в днешно време връзките между всички държави имат прагматичен характер. На първо място те трябва да се изграждат на взаимно изгодна основа. Трябва да носят удовлетворение и на единия, и на другия партньор. И Русия гради връзките си с България на такава основа. Няма никакви други подбуди или скрит смисъл.  – Ако си спомняте – днес говорим за строителството на газопровода „Турски поток”, но имаше „Южен поток”, нали? И водещата роля в този „Южен поток” трябваше да изиграе България. За съжаление, България се отказа от тази роля. За мен, като обикновен човек, това не е много разбираемо. Едни хубави пари, които идват просто защото тръбата минава през територията на България и по нея върви транзитът. И все пак България се отказа. Затова, как да го кажа, смятам, че всеки напредък в отношенията ни по този въпрос би бил добър. Но какво ще се случи по-нататък – това е предмет за разговори между специалистите. Те трябва да решат кой проект е добър или лош, кой е възможен или не и т.н.  – Ако анализирате всички изказвания на президента Владимир Путин, свързани с изграждането на „Южен поток”, на „Турски поток” и други – навсякъде ще откриете думата „България”, на която се предлагат нелоши роли в тези проекти.  – Точно така.  – Знаете ли, добре ни се отразиха. Така се отразиха, че нашите земеделци казват: „По-добре по-дълго да не ги свалят (санкциите)”. През м.г. имахме рекордна реколта на зърно, а по предварителни оценки през настоящата година се очаква в най-лошия случай да имаме същата реколта, а може би дори и по-добра. Увеличили сме продукцията си на зеленчуци в оранжерии с около 30%. Това сочи, че в близките 3, 4, 5 години ще можем да осигуряваме изцяло сами потреблението си на зеленчуци. В Русия има доктрина за сигурност на снабдяването с хранителни продукти и по повечето показатели или сме достигнали заложените параметри, или сме ги надвишили. Така че санкциите са ни от полза. Освен това тече мащабно техническо преоборудване на селскостопанските предприятия, обновяване на техниката, навлизат нови, съвременни технологии, което позволява да се увеличава реколтата, млеконадоят във фермите. Има и някои проблеми – без това не може, но по мое мнение в следващите 5 години всички те ще бъдат преодолени.  – Ами Вие на практика отговорихте на въпроса. Ето, на Русия бяха наложени санкции, а те дадоха импулс за развитието на селското ни стопанство. Санкциите са неправилен подход в междудържавните отношения. Трябва да се преговаря, да се обсъждат проблемите, които възникват, да се опитваме да помогнем на съседа да реши проблемите си, а не да го превием и притиснем към земята. През цялата многовековна история на Русия всякакви опити на една или друга държава чрез силови методи да постигне определена цел не са довели до нищо добро. По-скоро са предизвиквали обратна реакция. Днес, слава богу, тази реакция е импулс за развитието на Русия.  – Потенциална опасност от военен конфликт съществува винаги. Но не мисля, че сега ще се стигне до открит сблъсък, това не бива да се случва. И ако един ръководител на държава е в добро здраве, разбира цялата отговорност, която лежи на плещите му – в момента говоря за Корейския полуостров – не би трябвало да се стига до конфронтация. Но при условие, разбира се, че амбициите на някоя страна не вземат връх. В света има държави, които смятат, че на тях е позволено всичко, че са световни хегемони и че те налагат своята воля на другите. Според мен всички държави в света са равни – и малките, и големите, и развитите и развиващите се, и всички имат право на съществуване и развитие, но най-важното – на мирно съвместно съществуване.  – И Алтайският край, и България, са два удивителни. С впечатляваща природа, удивителни хора – умни, трудолюбиви, милеещи за родината си. Два края, в които има недокосната природа, с удивително културно наследство. България има Родопите, а Алтай – Алтайските планини. Вие имате Черно море, а Алтай – Завяловските солени езера. Всеки път, когато пристигам в България, се чувствам изключително комфортно, все едно съм си пристигнал у дома.", "date": "2017.09.08", "title": " Михаил Шчетинин, член на горната камара на  руския парламент, пред „Труд“: Санкциите се оказаха полезни за Русия"}
{"url": "https://trud.bg/%d1%80%d1%83%d0%bc%d0%b5%d0%bd-%d0%bf%d0%be%d1%80%d0%be%d0%b6%d0%b0%d0%bd%d0%be%d0%b2-%d0%bf%d0%be-%d1%82%d0%b5%d0%bc%d0%b0%d1%82%d0%b0-%d0%b7%d0%b0-%d1%84%d0%b8%d0%bf%d1%80%d0%be%d0%bd%d0%b8%d0%bb/", "text": "Според всички проверки на БАБХ няма вредни храни на пазара. Това заяви министърът на земеделието, храните и горите Румен Порожанов пред журналисти в парламента във връзка с информацията, че до България е достигнал яйчен прах с наличие на опасния фипронил. Миналата седмица от агенцията по храните съобщиха, че засегнатата партида включва общо 500 кг яйчен жълтък на прах. Почти цялото количество – 407 кг е насочено за унищожаване, но 93 кг вече били вложени в производството на около 12 500 кг сладолед. „В момента се извършват проверки. Дори тези, които в момента са направени, те не са със завишени нива на фипронил или на каквото и да е, явно продуктът, който се влага като количество или компоненти, съставка на един или друг продукт, не правят такава завишена норма“, обясни Порожанов. Попитан кога ще стане възможно да се обявяват фирмите, които разпространяват опасни храни или са с двоен стандарт, както и дали са необходими законодателни промени в тази посока, Порожанов заяви: „По регламент имаме ограничение в оповестяването на информацията на проверяването“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.08", "title": " Румен Порожанов по темата за фипронила: Няма вредни храни на пазара"}
{"url": "https://trud.bg/%d0%b0%d0%bc%d0%b5%d1%80%d0%b8%d0%ba%d0%b0%d0%bd%d1%81%d0%ba%d0%b0-%d0%ba%d1%80%d0%b5%d0%b4%d0%b8%d1%82%d0%bd%d0%b0-%d1%84%d0%b8%d1%80%d0%bc%d0%b0-%d0%b5-%d1%81%d1%82%d0%b0%d0%bd%d0%b0%d0%bb/", "text": "Американската кредитна фирма „Екуифакс“ обяви, че е станала жертва на тежка кибератака. Възможно е да са засегнати 143 милиона клиенти, което е почти половината от населението на САЩ, предаде Франс прес. От компанията съобщиха, че са открили проблема на 29-и юли и „незабавно са реагирали“ – поискали са разследване от фирма за компютърна сигурност за оценка на щетите. По ирония на съдбата „Екуифакс“ е специализирана именно в защитата и анализа на лични и финансови данни на клиенти, които искат кредит в цял свят. Компанията обещава да вземе мерки срещу евентуални кражби на самоличност.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.08", "title": " Американска кредитна фирма е станала жертва на тежка кибератака, засегнати са данните на 143 млн. клиенти "}
{"url": "https://trud.bg/%d1%81%d0%bf%d0%b8%d1%80%d0%b0%d1%82-%d0%b2%d0%be%d0%b4%d0%b0%d1%82%d0%b0-%d0%b2-%d1%86%d0%b5%d0%bd%d1%82%d1%8a%d1%80%d0%b0-%d0%bd%d0%b0-%d1%81%d0%be%d1%84%d0%b8%d1%8f-%d0%b1%d0%b0%d0%bd%d0%ba%d1%8f/", "text": "„Софийска вода” ще прекъсне водоснабдяването в някои части на столицата днес, съобщиха от пресцентъра на водоснабдителното дружество. Заради подмяна на сградно водопроводно отклонение на ул. „Парчевич“ се налага спиране на водоподаването от 9:00 до 18:00 часа за клиентите на „Софийска вода”, живеещи в района на ул. „Парчевич“ от бул. „Витоша“ до ул. „Ангел Кънчев“. По същите причини това ще стане и на ул. „Солунска”. Пак заради подмяна на водопроводно отклонение на ул. „Иларион Макариополски“ в Банкя водата ще бъде спряна от 9:30 до 16:30 ч. за живеещите в района на ул. „Иларион Макариополски“, ул. „Росица“, ул. „Бор“ от ул. „Цар Освободител“ до ул. „Булаир“. Заради подмяна на водопровод от 10:00 до 16:00 вода няма да има и в сградите на ул. „Луи Айер“, кв. „Манастирски ливади. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.08", "title": " Спират водата в центъра на София, Банкя и „Манастирски ливади“"}
{"url": "https://trud.bg/%d0%b7%d0%b5%d0%bc%d0%b5%d1%82%d1%80%d0%b5%d1%81%d0%b5%d0%bd%d0%b8%d0%b5%d1%82%d0%be-%d0%b2-%d0%bc%d0%b5%d0%ba%d1%81%d0%b8%d0%ba%d0%be-%d0%b2%d0%b7%d0%b5-%d0%b6%d0%b5%d1%80%d1%82%d0%b2%d0%b8/", "text": "Най-малко трима души са загинали при силното   в Мексико тази сутрин, съобщи Би Би Си. До бреговете на страната достигнаха вълни цунами от по 0,7 м.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.08", "title": " Земетресението в Мексико взе жертви\t\t\t"}
