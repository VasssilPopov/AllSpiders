{"url": "https://trud.bg/12-%d0%bc%d0%b8%d0%bb%d0%b8%d0%be%d0%bd%d0%b0-%d0%b6%d0%b8%d0%bb%d0%b8%d1%89%d0%b0-%d1%83-%d0%bd%d0%b0%d1%81-%d1%81%d0%b0-%d0%bd%d0%b5%d0%be%d0%b1%d0%b8%d1%82%d0%b0%d0%b5%d0%bc%d0%b8/", "text": "В България има 3,9 милиона жилища, но почти една трета от тях са необитаеми. Това се казва в доклад на Световната банка за жилищните условия у нас, поръчан от регионалното министерство. И въпреки данните се оказва, че у нас има жилищен проблем, защото около 3 милиона български домакинства живеят само в 2,7 милиона жилища. Най-висок е процентът на празните къщи в селските райони – 43%, а в градовете те са около 25 на сто. В същото време все повече хора живеят в бедняшки квартали и незаконни селища, а голяма част от жилищния фонд е остарял и лошо поддържан, като част от него е потенциално уязвим за сеизмични щети, посочват експертите от Световната банка. Според тях за около 42% от едночленните домакинства и за 31% от наемателите на пазарни цени, разходите за жилище са непосилни. Повече от една трета от младите не могат да си позволят собствен дом и затова продължават да живеят с родителите си. Около един милион българи живеят в жилище, което се споделя от повече от едно домакинство. Често до три поколения – или 6-8 членове на семейството живеят в малък апартамент от 60 м2, посочват от банката.", "date": "2017.11.02", "title": " 1,2 милиона жилища у нас са необитаеми\t\t\t"}
{"url": "https://trud.bg/%d0%b3%d1%80%d0%b8%d0%b3%d0%be%d1%80-%d0%b4%d0%b8%d0%bc%d0%b8%d1%82%d1%80%d0%be%d0%b2-%d0%b7%d0%b0%d0%b3%d1%83%d0%b1%d0%b8-%d0%b4%d1%80%d0%b0%d0%bc%d0%b0%d1%82%d0%b8%d1%87%d0%bd%d0%be-%d0%be%d1%82/", "text": "Григор Димитров загуби от Джон Иснър в осминафинален сблъсък от тенис турнира от сериите “Мастърс” в Париж. Иснър взе първия сет след тайбрек, който спечели с 12:10 точки. Вторият сет завърши с победа за Гришо със 7:5 В третия сет българският тенисист проби и поведе с 5:2. При 5:3 обаче съперникът му върна пробива и след това изравни геймовете. Стигна се отново до тайбрек, който отново спечели Иснър – този път със 7:3 точки. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.02", "title": " Григор Димитров загуби драматично от Джон Иснър"}
{"url": "https://trud.bg/%d1%81%d0%bc%d0%b5%d1%82%d0%ba%d0%b8%d1%82%d0%b5-%d0%b8%d0%b7%d1%8f%d0%b6%d0%b4%d0%b0%d1%82-40-%d0%be%d1%82-%d0%b7%d0%b0%d0%bf%d0%bb%d0%b0%d1%82%d0%b0%d1%82%d0%b0/", "text": "Всеки пети българин харчи 40% от дохода си за плащане на сметки за ток, вода, парно и наем на жилището. Страната ни е сред държавите в ЕС с най-висок дял на разходите за жилището от доходите на домакинствата, показват данните на Евростат за 2016 г. Лидер по този показател е Гърция с 45%, следвана от Дания и Германия съответно с 23% и 20%. Една пета от българите, които живеят в малките градове и всеки четвърти в селата също харчат над 40% от заплатата си за жилището, което поставя страната ни на второ място след Гърция. Показателят у нас е далеч над средния за Европейския съюз, където само 13% от хората, които живеят в големите градове, харчат над 40% от доходите си за  сметки. Данните показват още, че през 2016 г. 41% от населението на ЕС живее в големи градове, 31% – в малки градове и предградия, а 28% – в селски райони. Най-висок е делът на градското население в Малта – 90% и Великобритания – 59%.", "date": "2017.11.02", "title": " Сметките “изяждат” 40% от заплатата"}
{"url": "https://trud.bg/%d0%bf%d0%b0%d0%bd%d0%b8%d0%ba%d0%b0-%d0%b2-%d0%bc%d0%be%d0%bb-%d0%b2-%d0%b8%d1%81%d1%82%d0%b0%d0%bd%d0%b1%d1%83%d0%bb-%d0%b7%d0%b0%d1%80%d0%b0%d0%b4%d0%b8-%d0%bf%d1%80%d0%b5%d0%b4%d1%83%d0%bf%d1%80/", "text": "Предупреждение за възможен терористичен акт предизвика силна тревога в истанбулския квартал Бахчелиевлер на европейския бряг. Привечер полицейски подразделения от силите за борба срещу терора нахлули в централния мол на квартала и блокирали всички изходи. При акцията на полицията са арестувани 8 души, съобщиха турски медии, цитирани от  . По техни данни арестуваните били проследени от полицията. Смята се, че те възнамерявали да извършат терористичен акт в мола, поради което екипите били вдигнати по тревога. Около час продължила полицейската операция в търговския обект, след което гражданите били изведени навън. Полицейската акция в района на Бахчелиевлер продължава, извършват се проверки на самоличността на гражданите. Молът се намира на централния магистрален път Е-5, близо до спирката Инджирли. Граждани, намиращи се в мола, разказаха пред телевизионните камери, че полицейските екипи отначало го обградили и известно време не ги пускали да излязат навън, като през това време претърсвали помещенията. После разбрали, че полицията търси няколко подозрителни лица, които вероятно се намирали в търговския обект. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.02", "title": " Паника в мол в Истанбул заради предупреждение за възможен терористичен акт"}
{"url": "https://trud.bg/%d0%bf%d1%80%d0%be%d0%ba%d1%83%d1%80%d0%be%d1%80%d0%b8-%d1%89%d0%b5-%d1%80%d0%b0%d0%b7%d1%8f%d1%81%d0%bd%d1%8f%d0%b2%d0%b0%d1%82-%d0%be%d0%bf%d0%b0%d1%81%d0%bd%d0%be%d1%81%d1%82%d0%b8%d1%82%d0%b5/", "text": "Апелативният прокурор на Пловдив Иван Даскалов и началникът на Регионалното управление по образование (РУО) Иванка Киркова подписаха в четвъртък споразумение за провеждане на съвместна Образователна програма за превенция на опасностите в интернет с ученици от шести и седми клас. На практика тя се явява втори етап на образователната програма на Апелативна прокуратура-Пловдив „Заедно в час по етика и право”, която се провеждаше през миналата учебна година.  Тогава пловдивските прокурори изнесоха лекции пред 3559 10-класници в града под тепетата по теми, свързани с гражданското общество, държавата, Конституцията, идеята за демокрация, човешките права и свободи и др. През април 2017 г. в Апелативна прокуратура-Пловдив бе създаден ученически клуб „Правото и аз“, като прокурорите изнасят лекции пред неговите членове по различни правни теми. През учебната 2017/2018 г. магистратите ще гостуват на ученици от VІ и VІІ клас в 6 пловдивски училища в часовете на класния ръководител.  Прокурорите ще изнасят лекции по темите „Как да не станем жертва на компютърни престъпления“ , „Внимание! Не посягайте към наркотиците“ и ще представят професията на прокурора. Срещите  ще се осъществяват по график, като първата ще е на 6 ноември. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.02", "title": " Прокурори ще разясняват опасностите в интернет на ученици от шести и седми клас в Пловдив"}
{"url": "https://trud.bg/%d1%80%d0%b0%d0%b4%d0%b5%d0%b2-%d0%b2-%d0%b4%d0%bd%d0%b5%d1%88%d0%bd%d0%be-%d0%b2%d1%80%d0%b5%d0%bc%d0%b5-%d1%80%d0%b0%d0%b7%d0%bf%d0%be%d0%bb%d0%b0%d0%b3%d0%b0%d0%bc%d0%b5-%d1%81-%d0%b1%d0%b5%d0%b7/", "text": "За да се възползваме от потенциала на дигиталното бъдеще, обществото ни трябва да бъде готово за дълбока трансформация. В днешно време разполагаме с безкрайно много информация, като предизвикателството пред нас е как да превърнем тази информация в знание. Това заяви президентът Румен Радев, който днес в Софийския университет взе участие в конференция на тема “Европа – По пътя към дигитално бъдеще” заедно с президента на Конфедерация Швейцария Дорис Лойтхард, съобщават от президентството. “Европа не е изостанала в цифровото си развитие, но със сигурност може и трябва да направи много повече”, призова държавният глава. По думите на президента информацията днес е „оръжие“ – политическо, икономическо и духовно и бъдещето принадлежи на тези общества, които успеят да извършат тази дълбока трансформация и да се възползват от това знание в дигиталната епоха. Президентът предупреди, че в днешния все по-непредсказуем, противоречив и конкурентен свят единството на Европейския съюз изисква да бъдем свързани не само в енергиен и транспортен смисъл, но и дигитално. “За да отстояваме благосъстоянието и сигурността на европейските граждани, трябва да имаме свобода на движение на данните”, категоричен беше президентът. Румен Радев отбеляза бързото развитие на сектора на комуникациите и информационните технологии в България, като ръстът в него през последните години е 250%. “Хората, които строят дигиталния свят и пишат програмите, които използваме ежедневно, волно или неволно задават и нашите ценности, както и модела на обществените ни отношения. Задачата на нашето поколение е дигиталното развитие да бъде насочвано хуманно и да служи на бъдеща обединена и силна Европа”, каза държавният глава. “Днес е правилният момент нашите общества да проведат изключително важната дискусия за това как технологията да подобри демокрациите, в които живеем. Дигитализацията няма граници, но ние се нуждаем от общи регулации и правила, защото демокрацията е неминуемо повлияна от цифровия прогрес на нашите общества. Поздравявам България за това, че акцентира върху дигитализацията в своите приоритети за Председателството на Съвета на Европейския съюз”, заяви Дорис Лойтхарт и пожела успех на страната ни за успешното провеждане на това председателство през 2018 г. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.02", "title": " Радев: В днешно време разполагаме с безкрайно много информация, предизвикателството пред нас е как да я превърнем в знание"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b0%d0%bd%d0%b3%d0%b5%d0%bb%d0%ba%d0%be%d0%b2%d0%b0-%d0%b2-%d0%b1%d0%b0%d0%bd%d1%81%d0%ba%d0%be-%d0%b2%d1%82%d0%be%d1%80%d0%b8-%d0%bb%d0%b8%d1%84/", "text": "“Да има по-сериозен контрол и ограничаване на сивия сектор, да спрат срамните опашки пред лифта, да се намали бюрокрацията, дори да има изтрезвително. Това бяха само част от препоръките и въпросите, които представители на туристическия бранш в Банско представиха на вниманието на министъра на туризма Николина Ангелкова, която проведе среща с тях и представители на институциите, за да се установи готовността за предстоящия зимен сезон. “Втора кабинка ще има, но кога това зависи от съда, защото там се обжалва Плана за управление на Пирин. Ако решението е отрицателно, то проблемът ще се протака поне още близо две години. Иначе ние сме категорични,че трябва да има втори лифт, за да не гоним и разочароваме туристите, каза министър Ангелкова. Тя обясни, че работна група за планински туризъм категорично е дала решение да има изграждане на нови писти и съоръжения. Кметът на Банско Георги Икономов изведе като приоритет за курорта безопасността. “За мен сигурността на туристи и граждани е основна, като имаме предвид какво се случва в други страни. Затова смятам, че за да се избегнат заплахи от тероризъм и атентати акцентите ни трябва да са тук, каза Икономов. Комисар Хаджиев от ОДП-Благоевград обясни, че ще има патрули и полицейски пункт и на пистите. Ще има допълнително 40 полицаи командировани от страната, както и един гръцки и един румънски патрули. Службите за безопасност на храните обещаха строги проверки, за да няма изтровени туристи. Банско ще посрещне гостите си бляскав, с нова инфраструктура, но със стари болежки заради липсата на втора кабинка, каза кметът Икономов. Да се вдигат цените. За това апелира кметът на Банско Георги Икономов.  “Не може ръстът на туристите всяка година да расте, но не и печалбите в сектора. Банско трябва да вдигне класата си, за което туристите да плащат по-добре.”, каза Икономов. От фирмата концесионер Юлен заявиха,че вероятно няма да има нови цени на лифт картите. Те вече са изпробвали зимните оръдия и са готови да посрещнат сезона на 16 декември.", "date": "2017.11.02", "title": " Министър Ангелкова  в Банско: Втори лифт ще има\t\t\t"}
{"url": "https://trud.bg/%d1%81%d1%8a%d0%b4%d0%b8%d1%8f%d1%82%d0%b0-%d0%bd%d0%b0-%d0%b4%d0%b5%d1%80%d0%b1%d0%b8%d1%82%d0%be-%d0%bc%d1%80%d0%b0%d0%b7%d0%b8-%d0%b4%d1%83%d0%b7%d0%bf%d0%b8%d1%82%d0%b5/", "text": "Драгомир Драганов, съдията на голямото дерби „Лудогорец“ – ЦСКА, мрази дузпите. Поне така сочи историята и гневът, изляни от „Армията“ и „Левски“ в историята. ЦСКА изригна срещу Драганов след победа с 3:0 над „Дунав“ миналия сезон. Тогава реферът подмина чиста дузпа за „червените“, а шефът му Петър Петров определи тази и други спорти ситуации като „човешки грешки“. Драганов, който работи във фирма за елинсталации, беше определен и като черна котка за „Левски“. В първите четири мача, които свири на „сините“, грандът не спечели нито веднъж. В един от двубоите – срещу „Монтана“ (0:0), шефовете на „Левски“ претендираха за три неотсъдени дузпи. През този сезон Драганов е свирил два мача на „Лудогорец“ и един на ЦСКА. Първо шампионите завършиха 1:1 у дома с „Пирин“, когато изпуснаха дузпа. Вторият двубой е победата с 4:2 над „Витоша“. Освен това реферът ръководи и лесния успех на ЦСКА с 3:0 над гостуващия „Верея“. Във втора поредна седмица съдийската комисия на БФС гласува доверие за дерби на рефер, който не е международен. Първият мач „Лудорец“ – „Левски“ (2:0) се превърна в блестящо представяне на Волен Чинков. Младият рефер показа огромна смелост, отменяйки първо признат гол за тима от Разград. Тогава страничният съдия не вдигна флага, но след кратка дискусия Чинков взе правилното решение. Дори изгоненият от него треньор Димитър Димитров-Херо се извини на следващия ден за държанието си.", "date": "2017.11.02", "title": " Съдията на дербито мрази дузпите"}
{"url": "https://trud.bg/%d0%b1%d0%b8%d1%81%d0%b5%d1%80-%d0%bf%d0%b5%d1%82%d0%ba%d0%be%d0%b2-%d0%b4%d0%b2%d0%b5-%d0%ba%d0%be%d0%bc%d0%b8%d1%81%d0%b8%d0%b8-%d1%89%d0%b5-%d1%80%d0%b5%d1%88%d0%b0%d0%b2%d0%b0%d1%82-%d0%b7%d0%b0/", "text": "Според концепцията за реформиране на експертизата на работоспособността ще има две комисии – едната, която ще оценява здравословното състояние на хората и втората – към НОИ.  Ако концепцията бъде подкрепена от НС, това ще изисква промени в няколко закона. Това каза пред   социалният министър Бисер Петков. Тази концепция беше разработвана продължително време от експертна група с участието на много институции и беше внесена от мен на заседанието на 25 октомври на Националния съвет по медицинска експертиза, уточни министърът. Целта на двете комисии – експертизата на работоспобността е част от медицинската експертиза – ТЕЛК (териториалните експертни лекарски комисии) установява вида и степента на увреждане, противопоказните условия на труд на лицата и това така наречено телково решение е универсален ключ към всички права, които много закони дават на хората с увреждания, включително и право на инвалидна пенсия. Съгласно Кодекса за социално осигуряване лица с увреждания 50 и над 50% имат право на инвалидна пенсия. След като влезе в сила телковото решение, НОИ автоматично отпуска инвалидна пенсия на тези лица, обясни Бисер Петков. Преценката на отделните права, които имат хората с увреждания, ще се прави от още една комисия – става дума за преценка и оценка на работоспособността, защото не може да се слага знак на равенство между лице с увреждане и неработоспособност на това лице, допълни министърът. „Факт е, че има много хора с увреждания, който продължават да работят показва, че увреждането не е еквивалент на неработоспособност. Това е задачата на новата комисия, която се предлага да бъде към НОИ”. Предложението е в тази комисия да има лекар със специалност „Трудова медицина” или „Професионални болести”, за да може тя да направи оценка на всички други фактори, от които зависи възможността на лицето с вид и степен на увреждане над 50% да работи. На притесненията на хората, че НОИ ще опита да дава по-малко пари, министърът отговори с аргумента, че в много европейски държави, като Чехия и Полша, оценката на работоспособността се прави от осигурителните институти. Това не е нещо, което в България ще бъде прецедент, каза той. В отговор на други притеснения, че хората с увреждания ще губят повече време, за да минат на две комисии, министърът уточни, че това не означава ходене на втората комисия, защото тя ще прави своята преценка на работоспособността по документи. Един от основните документи ще бъде експертното решение на комисиите по медицинска експертиза, които ще бъдат към Министерството на здравеопазването, които ще бъдат съставени от лекари и ще определят степента на увреждане на лицата и дефицита във функциите на органите и системите на човека. Това ще бъде тясно специализираното решение на съответната комисия, заяви социалният министър. Предвидено е като изключение в много специални случаи да има необходимост лицето да се явява на втората комисия, уточни Бисер Петков. По думите му тази концепция е само един елемент от реформата, която се планира. „Някак на заден план остана това, което колегите от МЗ предлагат, а то е нов модел на медицинска експертиза и съответно промени в нормативните актове, които вероятно ще дадат най-бърз резултат, ако бъдат реализирани“.  Отпадането на тавана на пенсиите е запис в Кодекса на социално осигуряване, който гласи, че от началото на 2019 г. би трябвало да отпадне таванът на пенсиите за новоотпуснатите пенсии. „За отпуснатите до края на 2018 г. се предвижда увеличение на максималния размер от сегашните 35% от максималния осигурителен доход, който при максимален доход от 2600 лв. е 910 лв. на 40% от максималния осигурителен доход. Тоест, таванът, доколкото ще остане, ще зависи от процента и съответно от максималния осигурителен доход, който обаче се приема всяка година със Закона за бюджета на държавното обществено осигуряване“. Разходът за новоотпуснатите пенсии не е голям, така че това няма да натежи много на бюджета на държавното обществено осигуряване, каза Бисер Петков. „Това се свързва с една друга промяна, която ще влезе в сила от 2019 г., а именно отпадането на трите години от последните 15 преди 97-ма, които сега доходът от тези години участва при определяне на размера на пенсията. Предвидено е от началото на 2019 г. съответно новоотпусканите пенсии да се изчисляват само то дохода на лицата след 97-ма година, което ще позволи данните от регистъра на осигурените лица, който се води от НОИ и НАП да се използват, което ще рационализира много процесът на отпускане на пенсии и ще вземе под внимание дохода на лицата, осигурителния принос за периода след 97-ма г., което вече е 20-годишен период“. Социални разходи в бюджета на МТСП са предвидени основно за политика за хората с увреждания – 81 млн. и 400 хиляди лв. повече, допълни министърът. „Те са за увеличаване на т.нар. интеграционни добавки, които получават хората, което е свързано с увеличаване на гарантирания минимален доход от сегашните 65 лв. на месец на 75 лв., и съответно 68 млн. лв., които бюджетът ще предвиди за финансиране на услугите в домашна среда”. Бисер Петков припомни, че от началото на тази година беше въведена нова месечна помощ за отглеждане на деца с увреждания по Закона за семейните помощи и деца, като бяха консолидирани всички плащания и значително беше увеличена помощта. „В бюджета за следващата година се запазват тези нива – семейството на дете с увреждане, което е с над 90% степен на увреждане получава 930 лв. обща семейна помощ за отглеждане на дете, така че тази мярка продължава да действа. Това, което се опитваме да насочим, е към пълнолетните лица с увреждания, да осигурим финансиране. Едното е повишаване на интеграционните добавки и второ – държавата поема финансирането на личните асистенти, които оказват подкрепа на тези хора“. Министърът допълни, че според разчетите 26 000 души с увреждания ще получават такава подкрепа от асистентска услуга. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.02", "title": " Бисер Петков: Две комисии ще решават за правата на хората с увреждания"}
{"url": "https://trud.bg/%d1%80%d0%b0%d0%b7%d0%b1%d0%b8%d1%85%d0%b0-%d0%ba%d0%b0%d0%bd%d0%b0%d0%bb-%d0%b7%d0%b0-%d0%bf%d1%80%d0%b5%d1%81%d0%b5%d0%bb%d0%bd%d0%b8%d1%86%d0%b8-%d0%bf%d1%80%d0%b5%d0%b7-%d0%b4%d1%83%d0%bd%d0%b0/", "text": "Гранична полиция е разкрила канал за незаконно прехвърляне на чужденци през река Дунав край Лом. При акцията срещу нелегалния трафик на хора са заловени десет преселници и един от каналджиите. Друг от организаторите на канала – мъж с криминално минало, е избягал и се издирва, научи вестник “Труд”. Операцията за разбиването на черния маршрут е започнала на 31 октомври вечерта на няколко км от Лом в посока към Видин. Гранична полиция и жандармерия обкръжили гориста местност край реката и са заловили 10 граждани на Ирак. Заедно с тях е бил задържан и Емил К. от Лом. Друг българин, който най-вероятно е сред организаторите на канала, е избягал. Според осведомени каналът край Лом е действал от месеци и през него с лодки през реката са прехвърляни тайно групи от нелегални, а сред основните фигури бил Николай М. по прякор Яйчака. Вероятно точно той се е изплъзнал на граничарите при акцията. Мъжът има дългогодишен опит в контрабандата по Дунав и познава всеки метър от реката от Видин до Козлодуй, твърдят местни жители.  През 2004 г. Яйчака бе арестуван и осъден на 16 години затвор за убийството на 16-годишната Петя от Лом. Трупът й изплува с котва на шията от реката. Преди няколко години излязъл предсрочно и се включил в трафика през реката – имал контакти, както с рибари и моряци, така и в съседна Румъния. Прекарването на бежанци с лодки през Дунав се превърна в един от пътищата на преселници към Европа, след като западната сухопътна граница бе затворена здраво. Миналият септември между Видин и Лом се удави група иракчани.", "date": "2017.11.02", "title": " Разбиха канал за  преселници през Дунав\t\t\t"}
{"url": "https://trud.bg/%d0%b1%d0%b0%d0%ba%d0%b1-%d0%b8-%d0%b8%d0%bd%d0%b2%d0%b5%d1%81%d1%82%d0%b1%d0%b0%d0%bd%d0%ba-%d0%bd%d0%b0%d0%b4%d0%b4%d0%b0%d0%b2%d0%b0%d1%82-%d0%b7%d0%b0-%d1%82%d0%b1/", "text": "“Българо-американска кредитна банка” АД (БАКБ) и “Инвестбанк” АД подадоха обвързващи оферти за покупка на 100% от капитала на ТБ “Виктория” ЕАД, съобщиха синдиците на Корпоративна търговска банка (н). На 31 октомври 2017 г. приключи третият етап от процедурата по продажба на капитала й и цялостната експозиция на едноличния собственик на капитала към банката. Под понятието експозиция се има предвид депозитът – над 85 млн. лв., който държи КТБ в “ТБ Виктория”. Той е със срок на погасяване до 2019 г.  Банка “Виктория” бе дъщерна на фалиралата КТБ на Цветан Василев. “Инвестбанк” и БАКБ участваха и в предишния търг за покупка на банката, който се провали. Тогава офертите им се оказаха по-слаби от тази на “Търговска банка Д”, но тази оферта бе отхвърлена от Българската народна банка. В началото на процедурата интерес към капитала на банката проявиха четирима кандидати:    “Инвестбанк”, “Българо-американска кредитна банка”, групата инвеститори – Kerbler Holding GmbH, Imfarr Beteiligungs GmbH и Green Finance GmbH и “Вабо Интернал” АД. По-късно “Вабо Интернал”  и консорциумът от трите австрийски фирми отпаднаха от надпреварата.", "date": "2017.11.02", "title": " БАКБ и “Инвестбанк” наддават за ТБ “Виктория”\t\t\t"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%be%d1%82-%d0%b1%d1%80%d0%be%d1%8f-%d0%bd%d0%b0-%d1%82%d1%80%d1%83%d0%b4-%d0%b2-%d0%bf%d0%b5%d1%82%d1%8a/", "text": "Доклад на шефа на Изпълнителната агенция по лекарствата (ИАЛ) доц. Асена Стоименова разкрива схемите, по които чрез паралелен износ на медикаменти се източва здравната каса. Констатациите са представени пред комисията за борба със сивата икономика в Народното събрание. Фармацевти, дистрибутори, прекупвачи, служители на здравни каси, на ТЕЛК са в играта с незаконния паралелен износ на медикаменти става ясно от заключенията в доклада. Правителствата на България и Република Македония ще проведат съвместно заседание на 23 ноември в Струмица. Това стана ясно от съобщение на пресслужбата на Министерски съвет. Премиерите Бойко Борисов и Зоран Заев договориха провеждането му по време на официалната визита на българския министър-председател в Скопие през август. Тогава бе подписан и считания за исторически договор за приятелство, сътрудничество и добросъседство между двете държави. Законът за движение по пътищата (ЗДвП) е бил нарушен от 41 236 лица без постоянен адрес у нас за периода от 1 януари до 30 октомври. Това сочи справка на вътрешния министър Валентин Радев в писмен отговор на въпрос от парламентарния контрол на депутата от “Обединени патриоти” Николай Александров. “Прави впечатление, че част от луксозните МПС са с чуждестранни регистрационни табели. Колко от тях са спрени за проверки, колко са констатираните нарушения и каква част от глобите са събрани?”, пита Александров. Радев обяснява, че не се води статистика за колите с чужди номера, а за нарушенията на шофьори без постоянен адрес в България. “Да има по-сериозен контрол и ограничаване на сивия сектор, да спрат срамните опашки пред лифта, да се намали бюрокрацията, дори да има изтрезвително. Това бяха само част от препоръките и въпросите, които представители на туристическия бранш в Банско представиха на вниманието на министъра на туризма Николина Ангелкова, която проведе среща с тях и представители на институциите, за да се установи готовността за предстоящия зимен сезон. “Втора кабинка ще има, но кога това зависи от съда, защото там се обжалва Плана за управление на Пирин. Ако решението е отрицателно, то проблемът ще се протака поне още близо две години. Иначе ние сме категорични,че трябва да има втори лифт, за да не гоним и разочароваме туристите, каза министър Ангелкова. Представители на над 20 неправителствени организации и водещи университети учредиха сдружение „Бъдеще за човека и природата в Кресненското дефиле”, чиято основна цел е цялостно развитие на района. Идеята на организаторите, сред които експерти от Лесотехническия университет, от Университета по архитектура, строителство и геодезия и Камарата на строителите в България, е да работи за проучване, опазване и насърчаване на икономическото, културно и екологично развитие на дивата флора и фауна на територията на дефилето. Реставрираният лъв от паметника на загиналите от Първи софийски и Шести търновски пехотен полк бе монтиран обратно пред Националния дворец на културата. До сега лъвът се съхраняваше във Военноисторическия музей в София. Монуменът е на мястото на вече демонтирания паметник “1300 години България”. Зам.-кметът по култура Тодор Чобанов обясни, че лъвът и трите мемориални плочи с имената на загиналите военнослужещи в Първата и Втората световна война, както и в Балканската война, са създадени през 1934 година. По време на строежа на НДК монументите са махнати. Електронната демокрация в условията на пазарна икономика. Само един свързан с руски „тролове“ потребител е похарчил над 100 000 долара за 3000 „поста“, достигнали до 10 млн. души в самият изборен ден – анализ на Благовест Бенишев     Интервю с разузнавача полк. о.р. Николай Цанов", "date": "2017.11.02", "title": " Вижте акцентите от броя на „Труд“ в петък, 3 ноември 2017"}
{"url": "https://trud.bg/%d0%b7%d0%b0%d1%85%d0%b0%d1%80%d0%b8%d0%b5%d0%b2%d0%b0-%d0%bf%d0%be-%d0%b2%d1%80%d0%b5%d0%bc%d0%b5-%d0%bd%d0%b0-%d0%bf%d1%80%d0%b5%d0%b4%d1%81%d0%b5%d0%b4%d0%b0%d1%82%d0%b5%d0%bb%d1%81%d1%82%d0%b2/", "text": "Заместник министър-председателят по правосъдната реформа и министър на външните работи Екатерина Захариева заяви пред  , че по време на председателството на България на Съвета на ЕС страната ни ще се стреми към това регионът да е стабилен, а съседните ни държави да са демократични и проспериращи. Тя отбеляза, че българите в Молдова са били много щастливи от откриването на българско консулство, което ще спомогне за културния обмен и бизнес отношенията между двете страни. Захариева изрази надеждата, че договорът с Македония ще бъде ратифициран следващата седмица в Народното събрание. Екатерина Захариева заяви, че при посещението си в Молдова е останала впечатлена от това, че 50-е хиляди наши сънародниците там са запазили езика си, макар че той е бил забранен да се изучава в училище до преди 20 години. „Те поискаха по-близки връзки с България. На това консулство не гледаме като на консулство, а като на център на българската култура, сближаване на бизнеса. Те са с български произход и наистина са много щастливи, защото отворихме консулството бързо. Благодарих и на молдовското правителство“, заяви Захариева. Тя подчерта, че е нужно българските фирми да инвестират в Молдова, като допълни, че 16 фирми са проявили интерес за срещи с бизнеса там. Според нея е важно и българският бизнес да развива там работна ръка, която може да се използва у нас. По въпроса с името на Македония, Екатерина Захариева заяви, че България отдавна е признала държавата под името Република Македония. „Важно е да се срещат хората, да подобрим инфраструктурата между двете държави. 500 хил. македонски граждани посещават България, а 350 хил. българи ходят в Македония. Въпросът е как ще се прилага този договор. От управляващата опозиция езикът към България е съвсем различен. Силният национализъм и кампанията срещу съседите показаха, че не водят до резултати“, допълни Захариева. Тя заяви, че ще се сформира комисия за историята, като целта ще е да не се политизира. Екатерина Захариева подчерта, че за интеграцията на Западните Балкани отговорност трябва да поемат и европейските лидери, за което има сигнали.““Постигнахме силна подкрепа от страна на европейските институции. Посланието ни е, че не можем да направим реформите вместо тях. На Балканите не сме най-развитият регион, така че целта не е да се самоизтъкваме, а целта е да помогнем с каквото можем“, коментира министърът. Според министъра на външните работи хората разбират важността на Европредседателството и интеграцията на Западните Балкани: „Ротационното председателство е веднъж на 14 години и не се знае дали ще продължи. Все повече чувам от хората темата Западни Балкани и те разбират, че това е добро за България“. По въпроса за правосъдната реформа Екатерина Захариева отбеляза, че от Европа се очаква напредък по важните обществени дела, като добави, че единствено приемането на Антикорупционния закон няма да е достатъчно. Захариева заяви, че вярва в справедливостта на испанското правителство по въпроса са с Каталуния.     АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.02", "title": " Захариева: По време на председателството на България ще се стремим регионът да е стабилен, а съседните ни държави да са демократични и проспериращи"}
{"url": "https://trud.bg/%d0%bd%d0%be%d0%b2%d0%be%d0%b8%d0%b7%d0%b1%d1%80%d0%b0%d0%bd%d0%b8%d1%8f%d1%82-%d0%bf%d1%80%d0%b5%d0%b4%d1%81%d0%b5%d0%b4%d0%b0%d1%82%d0%b5%d0%bb-%d0%bd%d0%b0-%d0%b2%d0%b0%d1%81-%d0%b3%d0%b5%d0%be/", "text": "– За мен е чест, че два различни състава на ВСС с един и същи брой гласове ме избраха за председател на ВАС. Доверието, което ми гласуваха членовете на ВСС означава също, че те се съобразиха с гласа на съдиите и принципа на съдийското самоуправление. Защото, за да стигне моята кандидатура до гласуване от ВСС, първо беше проведена една продължителна процедура на номинации и изслушвания, в която най-важен беше гласът на колегите съдии. Аз им благодаря за голямото доверие, което ми дадоха. Ще се опитам да го защитавам ежедневно в своята работа като ръководител на Върховния административен съд. Повторното гласуване на кандидатуата ми се наложи, защото след първото гласуване от стария състав на ВАС, президентът върна с указ процедурата за повторно предложение от ВСС. Това е негово конституционно правомощие и в конкретния случай той го упражни. Последва решение на новия състав на ВСС, с което бях повторно предложен за административен ръководител на ВАС. Така се стигна до назначаването ми за председател на съда. – Председателят Георги Колев направи не малко за развитието на ВАС. Бяха предприети конкретни мерки за намаляване натовареността на съдиите, които работят в този съд, включително и със законодателни промени. Така например, една голяма част от делата, които се разглеждаха като първа инстанция във ВАС, преминаха за разглеждане по същество пред административните съдилища. Като съдия в този съд съм виждал пропуски и недостатъци в управлението на председателя Георги Колев, но смятам, че за пръв път сме в ситуация, в която има приемственост. Защото дейността на ВАС и неговото летоброене не започва на 22 ноември 2017 г., когато аз ще встъпя в длъжност като административен ръководител. Този съд съществува вече 21 години след неговото възстановяване и всичко, което е положително до момента като практики, ще бъде надградено. Имам и други иновативни идеи, които смятам да реализирам, за да бъде работата на съда по-прозрачна и по-ясна. – Ще разчитам на всички колеги от ВАС и ще се опитам да създам спокоен и екипен дух на работа в съда. Предстои да сформирам екип, защото сам не мога да реализирам концепцията и идеите, с които участвах в процедурата за избора. Част от тези идеи са на колегите ми от съда, защото преди да изготвя концепцията си проведох свое анкетно проучване, в което имаха възможност да участват всички съдии и да дават конкретни препоръки и бележки за работата и визията на ВАС. – Единият от заместник-председателите на ВАС – Боян Магдалинчев, беше избран за член на ВСС и от 03 октомври 2017 год. напусна тази длъжност. Другият – Румяна Монова, на 31 октомври 2017 год. подаде оставка като заместник-председател. Мотивът й е свързан с това, че би искала да даде възможност на новия председател да сформира екип. До встъпването ми в длъжност на 22 ноември 2017 г. има около месец, след което ще предложа за заместник-председатели магистрати, които се ползват с авторитет, доверие и притежават доказани качества за работа в екип. Техните кандидатури ще бъдат подложени на обсъждане от Пленума на съдиите във ВАС и, ако бъдат съгласувани за мои заместници, ще бъдат внесени в съдийската колегия на ВСС за назначаване.  – По отношение на таксите трябва да се процедира много внимателно, тъй като следва да се отчете обстоятелството, че се касае за административно правораздаване, което има социален ефект. Административните съдилища са призвани да защитават гражданите и юридическите лица срещу актовете, действията и бездействията на администрацията – било то на местно, било то на централно ниво. Едно драстично увеличаване на таксите ще доведе до ограничаване на достъпа до правосъдие. А достъпът до правосъдие на гражданите по този вид дела е един от индексите за нивото на демокрацията в една държава. В момента обаче таксите, които се събират от съдилищата по административни дела, са изключително ниски, което от своя страна води понякога до злоупотреба с права. Затова следва да се намери разумен баланс между двете – да се увеличат таксите, но същевременно това да не доведе до ограничаване на достъпа до правосъдие на гражданите. – За мен е много важно хората да имат ясна представа какво се случва в тази сграда, да има прозрачност и откритост. Само по този начин може да бъде върнато доверието на гражданите към съдебната система. Това става само ако има ясно разписани правила за общуване между съда, от една страна, и журналистите и медии от друга страна. Също така съдът трябва да се отвори и към неправителствените организации, и към академичната общност. Това са важни компоненти, които влияят върху доверието на гражданите към правосъдието. Това, което съм предвидил в своята концепция, е да имаме съдия, който периодично да информира обществеността за важни и общественозначими дела. Важно е да се знае, че съдиите най-добре могат да обяснят мотивите за вземането на едно решение. Аз не споделям принципа, че съдията говори само чрез своите актове. Съдебните решения са написани на един стил, който понякога е трудно разбираем и дава възможност за двояко тълкуване, което всяка от страните по делото може да прави в своя полза в публичното пространство. – Мисля, че е твърде рано да се правят оценки. Все още не е минал и месец, откакто новия състав на този орган заработи на 03 октомври 2017 г. Всеки има право на своите 100 дни, считано от започване на дейността си. Това, което наблюдавам от работата на новия ВСС е, че там се водят задълбочени дебати и се вземат решения след принципно обсъждане на проблемите. Дали това ще продължи занапред? Надявам се да е така. Това, което остана като усещане от предишния ВСС, са много тежките междуличностни отношения, които влияеха и на авторитета на ВСС, и на съдебната система като цяло. ВСС е призван като орган да работи, да взема своите решения ясно и обосновано след задълбочено обсъждане. Дори и някой да е на различно мнение, това е демокрацията. Всеки има възможност да излага своите съображения, но колективният орган взема крайното решение. – Смятам, че магистратите заслужават доверие. „Гнили ябълки“ сигурно има във всяка една система – не само в съдебната, но и в изпълнителната и в законодателната власт. Но за да се говори за „гнили ябълки“, трябва да имаме безспорни доказателства за това. Аз съм против това заради един конкретен случай да се хвърля петно върху цялата съдебна система. Много хора не знаят всъщност каква е магистратската дейност – колко много труд и енергия са необходими за осъществяването й. Затова смятам, че колкото по-прозрачно е всичко, толкова по-добре хората ще разберат какво всъщност правим ние, магистратите. – Никога не съм съжалявал за този избор. Винаги съм искал да упражнявам юридическа професия и съм безкрайно удовлетворен от възможността, че мога да го правя.   Георги Чолаков има над 25 години общ юридически стаж, от които над 10 години като съдия. Постъпва в съдебната система през 1992 г. като стажант-съдия в Окръжен съд – Сливен, а от 20 юли 1992 г. е съдия в Районен съд – Котел, където от 14 декември 1992 г. до 11 март 1993 г. е председател. В периода 1993 г. – 1995 г. оглавява Районен съд – Сливен, след което работи като адвокат. След спечелен конкурс на 14 февруари 2007 г. заема длъжност „съдия“, а впоследствие става заместник-председател на Административен съд – Сливен. В периода 1 март 2009 – 1 март 2012 г. е нотариус, след което в резултат на спечелен конкурс е назначен за съдия във Върховния административен съд. От 1 юли 2013 г. и към момента е председател на второ отделение на съда. Георги Чолаков има преподавателска практика в Националния институт на правосъдието по проблеми, свързани с прилагането на Закона за устройство на територията и на Закона за кадастъра и имотния регистър.", "date": "2017.11.02", "title": " Новоизбраният председател на ВАС Георги Чолаков пред „Труд“: Таксите за обжалване по административни дела трябва да се вдигнат, но не драстично"}
{"url": "https://trud.bg/%e2%80%8b%d0%b3%d0%b0%d0%b2%d0%b8%d0%bd-%d1%83%d0%b8%d0%bb%d1%8f%d0%bc%d1%81%d1%8a%d0%bd-%d0%b5-%d0%bd%d0%be%d0%b2%d0%b8%d1%8f%d1%82-%d0%b1%d1%80%d0%b8%d1%82%d0%b0%d0%bd%d1%81%d0%ba%d0%b8-%d0%bc%d0%b8/", "text": "Британското правителство обяви днес назначаването на Гавин Уилямсън за министър на отбраната на мястото на Майкъл Фалън, който подаде оставка, след като и той попадна във вихъра на скандалите за сексуален тормоз, които тресат британската политическа класа, предаде Франс прес. Избран за депутат за първи път през 2010 г., до новото си назначение 41-годишният Уилямсън следеше за спазването на партийната дисциплина в редиците на консерваторите при гласуванията в Камарата на общините, посочва ТАСС, цитирана от  . Той идва на мястото на 65-годишния Фалън, който бе на поста от юли 2014 г. Виден член на правителството и приближен на министър-председателката Тереза Мей, снощи Фалън неочаквано подаде оставка, след като бе обвинен, че сложил ръка на коляното на журналистка по време на вечеря на партийния конгрес през 2002 г. Признавам, че в миналото си не отговарях на високите стандарти във въоръжените сили, които имам честта да представлявам, заяви той, огласявайки оттеглянето си. На мястото на Гавин Уилямсън премиерът Тереза Мей назначи неговият досегашен заместник, 46-годишният парламентарист Джулиан Смит, отбелязва Ройтерс. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.02", "title": " ​Гавин Уилямсън е новият британски министър на отбраната"}
{"url": "https://trud.bg/%d0%b1%d0%be%d0%bb%d0%bd%d0%b8-%d0%b0%d0%b4%d0%b2%d0%be%d0%ba%d0%b0%d1%82-%d0%b8-%d0%bf%d0%be%d0%b4%d1%81%d1%8a%d0%b4%d0%b8%d0%bc-%d0%be%d1%82%d0%bb%d0%be%d0%b6%d0%b8%d1%85%d0%b0-%d0%bf%d1%80%d0%be/", "text": "Заболяване на адвокат и на подсъдим отложиха старта на процеса за смъртта на четирима строителни работници, загинали през април 2015 г. при срутването на хотел „Вероника“ в комплекс „Слънчев ден“. Подсъдими по делото са седем души – строителните надзорници Валентин Пенчев и Виолета Данова от „Инекс консулт“, Валентин Тонев, инспектор по здраве и безопасност в „Планекс“, колегата му от „Бултранспорт груп“ Пламен Николов, техническият ръководител на обекта Мехнур Манав, координаторът по безопасни условия на труд Йовко Русев и управителят на фирмата подизпълнител „Дигинг“ Георги Георгиев. Според свидетелски показания именно той убедил четиримата работници срещу бонус от 5000 лв. да влязат с къртачи на първия етаж от обекта и да режат носещи колони. Предприетата в извънработно време акция довела до срутване на хотела, под чиито руини на място загинали строителите. „Познаваш ли този човек? Знаеш ли какво причини?!“, обърна се в кулоарите на съда към Георгиев майката на един от загиналите Златка Стефанова, размахвайки снимка на сина си. Жената разказа, че трагедията е отнела не само детето й, а и двамата й зетьове. „Оставиха общо 12 деца на плещите ми. Работя на надник в тухларната в Генерал Тошево и едва свързвам двата края. Нищо няма да върне близките ми, но искам справедливост и тежки наказания за виновниците“, заяви Стефанова. Единствено тя дойде в съда от всички 8 наследници на загиналите, които са и частни обвинители по делото. Част от тях са предявили и граждански искове. Според обвинителния акт загиналите са били пуснати на обекта без задължителния предварителен инструктаж за безопасност, а в нарушение на законовите норми е било допуснато хаотично премахване на отделни конструктивни елементи чрез теглене с въжета и ръчно подсичане на носещи колони, което е довело до загуба на устойчивостта на строителната конструкция и е предизвикало тежкия инцидент. Следващото заседание на съда бе насрочено за 13 ноември. Предстои разпит на 26 свидетели и 12 вещи лица. Адвокатите и на двете страни бяха категорични, че процесът ще е дълъг и сложен. Подсъдимите, обвинени в причиняване на смърт по непредпазливост, не се признават за виновни. Ако съдът ги намери за такива, може да им наложи наказания от 3 до 10 г. лишаване от свобода.", "date": "2017.11.02", "title": " Болни адвокат и подсъдим отложиха процеса за трагедията в хотел „Вероника“\t\t\t"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%b5-%d0%be%d0%b1%d1%85%d0%b2%d0%b0%d0%bd%d0%b0%d1%82%d0%b0-%d0%be%d1%82-%d0%b4%d0%b5%d0%bc%d0%be%d0%b3%d1%80%d0%b0%d1%84%d1%81%d0%ba%d0%b8-%d0%ba/", "text": "От няколко години страната ни е в демографски капан, от който трудно ще се измъкнем. Кризата вече се е превърнала в катастрофа и нещата са почти извън контрол. Да видим какво сочат данните, защото когато цифрите са налице, трудно може да се оборят. Известно е, че в края на 1989 г. населението на България беше 9 милиона, а сега след по-малко от три десетилетия то е около 7 милиона. Не липсват и някои по-смели учени , които говорят за 6,5 милиона. Годишно се раждат под 70 хиляди деца, а преди 1989 г. те бяха двойно повече. Семействата с едно дете се увеличават, особено сред българския етнос, основно поради материални и социални съображения. Много семейства без деца отлагат раждането на първото дете за по-късен период, когато обаче шансовете за забременяване намаляват и стават минимални след 38-40-годишна възраст на жената. Значителна част от българите емигрират в чужбина. Броят на абортите приближава броя на ражданията. Към тези факти, базирани на официалната статистика, могат да се прибавят още, които само ще потвърдят тезата за демографската катастрофа, заплашваща страната ни. Има обаче и още нещо, което е много важно – стерилитетът при жената. Основната причина за него са възпалителните заболявания на гениталиите, възникнали често след аборт. Бездетните семейства у нас са около 150 хиляди, което е 8 процента! Увеличен е дори стерилитетът при мъжа в семейството – от 30 на 50%, основно поради наркомания, алкохолизъм и генитални заболявания. Отрицателните демографски показатели се отнасят главно за българския етнос. Една от основните мерки за започване на решаването на демографската криза е по-голямата материална стимулация на семействата с едно дете. Опитът от 70-те години, а и от някои съседни страни, показа, че принудителни мерки, като забрана на абортите, не са ефективни. Обучението в училищата е добре да провежда от опитни медицински кадри. Стерилитетът трябва да се лекува своевременно, най-късно една година след началото на безрезултатни опити за забременяване, а ако причината е известна, лечението трябва да започне веднага. Голямо значение имат лабораториите за асистирана репродукция, които у нас вече са 35, и благодарение на тях ежегодно се раждат няколко хиляди деца повече. Политиката на държавата трябва да бъде финансиране най-малко на 4 инвитро опита. Успеваемостта им обаче да е най-малко 35% клинична бременност след трансфер на ембриони. В САЩ процентът успеваемост е 46%, а в Европа, където има известни ограничения, е 35 на сто. Трябва да се разреши сурогатната бременност, при която заместваща майка, използва своята матка и яйцеклетка (частично библейско сурогатство) или приема ембриона от чужда яйцеклетка (пълно сурогатство). Сурогатството не е грях, а необходимост и не трябва да се прави за удобство или от каприз. В библията (Битие, глава 16) се описва следния случай: Сара, жената на Авраам, която е на 76 г., го изпраща при египетската им слугиня да „придобие тя чадо чрез нея“. Слугинята ражда Исмаил. Гестационното сурогатство е разрешено в повечето страни в света – Великобритания, Белгия, Дания, Испания, Португалия, Бразилия, Аржентина, Русия, Чехия, Гърция, Холандия, Индия, Румъния, Южна Африка, Нова Зеландия, Грузия, САЩ и на още места. У нас въпреки изменението на Наредба № 28 от 28 юни 2007 г. за дейности по асистирана репродукция, остана отново, че постигането на сурогатна бременност не се разрешава. Някои неправителствени организации в България също се противопоставят на гестационното сурогатство, както и религиите, и по този начин оказват влияние върху изпълнителната и законодателната власт. Доводите им са несъстоятелни и даже смехотворни. Твърди се следното: „Бебета се раждат, а не се правят. Децата са подарък, детето може да има две и повече майки, третирането на детето като биологичен продукт е зловещо, при осиновяване на детето се предлага нещо добро, в другия случай детето се създава, за да даде добро. Създава се хаос в семейството, търси се най-доброто за възрастните, а не за детето“ и т. н. Гестационното сурогатство може да разреши проблема на много семейства, на жени, които нямат матка или имат сериозни малформации на гениталиите, страдат от заболявания, които са противопоказни за бременност, имат многократни спонтанни аборти и т. н. През 2011 г. народният представител Калина Крумова внесе в Народното събрание законопроект за промяна и допълнение на Семейния кодекс във връзка с гестационното сурогатство. Законопроектът беше приет на първо четене, но не беше представен окончателно на второ четене. Всичко е в ръцете на Министерството на здравеопазването. Ефектът на асистираната репродукция върху демографските показатели на България веднага ще се усети. Но затова се иска стратегия и смелост да вземат решения. Въпреки закостенялото мислене на определени институции, трябва да се търсят начини за предотвратяване на демографските последици за страната ни.   Отрицателните демографски показатели се отнасят главно за българския етнос. Една от основните мерки, за започване на решаването на демографската криза е по-голямата материална стимулация на семействата с едно дете. Опитът от 70-те години, а и от някои съседни страни, показа, че принудителни мерки, като забрана на абортите не са ефективни.", "date": "2017.11.02", "title": " България е обхваната от демографски капан\t\t\t"}
{"url": "https://trud.bg/%d1%81%d1%82%d1%80%d0%b0%d1%85-%d0%bf%d0%be-%d0%bf%d0%bb%d0%b0%d0%b4%d0%bd%d0%b5-%d0%b2-%d0%bc%d0%b0%d0%bd%d1%85%d0%b0%d1%82%d1%8a%d0%bd/", "text": "Бяхме подготвени. Очаквахме го. След всичко, което видяхме миналата година в Ница и Берлин, имахме разработени протоколи и служителите ни бяха тренирани да действат при подобни терористични сценарии. Така хладнокръвно и професионално обобщи пред камерите ситуацията полицейският комисар на Ню Йорк Джеймс О`Нийл в първите часове след кървавото нападение в Манхатън, отнело във вторник живота на осем души. И изказа признателност на постовия полицай, оказал се в близост до мястото на драмата и реагирал още в първите минути, като обезвредил и арестувал терориста. Новините напоследък все повече приличат на телевизионна екшън-продукция, в която всички са безпомощни участници. Управниците на града и щата Ню Йорк Бил де Блазио и Андрю Куомо излязоха след комисаря да вдъхнат кураж на съгражданите си, оказали се отново мишена за терор, 16 години след атентата срещу Световния търговския център. Самото нападение, извършено в 3 часа следобед с камион върху велоалея, е на броени метри от мемориала, посветен на близо 3000-те жертви, останали в руините на 11 септември 2001 г. Фактите се следват с рутинната вече предсказуема злокобност: Терористът оставил след себе си ръкописна бележка, в която се заклева във вярност към т.нар. „Ислямска държава”. Самият той е родом от Узбекистан, емигрирал легално в САЩ през 2010 г. На 29 години е, върти собствен дребен транспортен бизнес. Женен, с три деца – живее със семейството си в близкия Ню Джърси. Всички досегашни проверки на релевантните американски специални служби (неизброимите вече трибуквени съчетания) свидетелстват, че Сайфуло Хабибулаевич Саипов не е част от терористична клетка. Интервюта с негови бивши съседи и познати го разкриват като работлив и скромен. Не се е интересувал от религия и не е познавал Корана преди да пристигне в САЩ, твърдят близки. Задълбочени експертизи и бъдещите му разпити от специалисти, най-вероятно ще потвърдят че се е „саморадикализирал” (един от онези термини на новото време) чрез интернет, през годините прекарани в САЩ. Заради произхода, профилът му е възможно да излезе близък с тези на „Бостънските атентатори” от 2013 г., братята чеченски емигранти Тамерлан и Джохар Църнаеви. Отишъл в страната на неограничените възможности, но се разочаровал, че не се чувства като у дома си и решил да привлече внимание към себе си по най-кървавия възможен начин. С доказано вече варварски метод. В случая със Саипов наличието на собствено семейство, което е издържал с труда си преди да се качи на камиона, несъмнено го отличава от „утвърдения” досега шаблон. Не само от саморадикализираните братя Църнаеви, но и от другите „шофьори на терора” в Ница и Берлин – млади, семейно необвързани емигранти, подложени на директна радикализация в родните си страни и насочили се към Европа със задната мисъл, че ще използват всяка възможност, която им се удаде, да нанесат удара си. Мотивите на Сайфуло Саипов да извърши нападението си тепърва предстои да бъдат изяснени. При всички положения обаче символиката на акта ще се използва много от пропагандата на Даеш като победа. Без значение доколко имат собствено участие в индоктринирането на Саипов. Най-малкото нападението от тяхно име идва по-малко от две седмици след обявеното от западната коалиция превземане на т.нар. столица на самопровъзгласения халифат Ракка в Сирия и над месец след падането на Мосул в Ирак. Като добавиш локацията и датата – несъмнено не е бил весел Хелоуин за децата в Ню Йорк – за ответен удар на ислямистите си е направо „по поръчка”. И може би не само за тях. Притиснат от нова серия скандали, свързани с контакти на хора от близкото му обкръжение с Русия, квотата на одобрение на американския президент Доналд Тръмп е в режим на свободно падане. За девет месеца от началото на мандата си „ексцентричният” държавен глава на САЩ не е успял да прокара нито едно от по-популистките си предизборни обещания, било то чрез указ или законопроект – от изграждането на стената на границата с Мексико, през отмяната на здравната реформа на предшественика му Барак Обама, до пълната забрана за достъп до територията на САЩ на граждани на шест предимно мюсюлмански държави. Последното беше оборвано няколкократно от федерални съдии, на основание че е равносилно на религиозна дискриминация, което противоречи на американската конституция. Атентатът в Манхатън може да послужи на по-безскрупулните съветници на Тръмп като добра основа да лансират отново тази „инициатива”, дори разширявайки я, най-малкото в опит да запишат поне една победа преди края на годината. И да отклонят някой и друг удар от подопечния си. Самият американски върховен главнокомандващ не закъсня да реагира на случилото се в Манхатън чрез социалната мрежа „Туитър”, призовавайки за ожесточаване на проверките от страна на Агенцията за национална сигурност на САЩ на всички кандидати за виза. Така ги разбира нещата човекът, който прави външна и вътрешна политика през 140 символа в интернет. Друг е моментът че точно Узбекистан, родната страна на Саипов, е голямата гордост на американските специални служби – поредно десетилетие техен плацдарм за войната в Афганистан (официално приключила) и централноазиатският „ударник” в изкореняването на ислямския екстремизъм на местна почва. Т.е. едва ли при тях точно би било „заровено кучето”, с конкретното нападение в Ню Йорк, извършено от човек емигрирал в САЩ година преди Арабската пролет и четири преди създаването на Даеш, но нейсе! Да му мислят американските служби от кого си получават заповедите. И доколко атентатът от вторник в Манхатън е бил предотвратим. Последното, като термин, напоследък изглежда само като пожелание към следващите жертви на ислямисткия тероризъм, от която и да е страна на Атлантика. Така или иначе, използването на нечие нещастие за краткосрочни политически цели не е отскоро – в големия механизъм на нещата, както знаем всичко опира до статистиката. Което пък сигурно ще се окаже и единственото нещо, от което разбира и действащият президент на САЩ Доналд Тръмп – човекът си е търгаш (спорно колко добър, но…): плюс; минус, равно. Другото е реклама. Дреме му на него кой страда, когато не му излиза сметката. Дали ще са чужди или негови граждани – от върха на кулата, казват, разлика няма. В крайна сметка най-много да го свалят безславно от поста и да го пратят в някои от именията му да си харчи парите, под денонощната охрана на „Сикрет сървис”, която му се полага като бивш държавен глава. Нищо от това, разбира се, не изтрива поредния кървав ред в съвременната история на Западния свят и войната на ценности, която води във всяко едно измерение, със себе си и с планетата в епохата на глобализацията. За последното свидетелстват и националностите на жертвите на нападението в Ню Йорк – в голяма част чуждестранни туристи от Южна Америка, Европа. Оказали се случайно нищо неподозиращи мишени на сляпа ярост.", "date": "2017.11.02", "title": " Страх по пладне в Манхатън\t\t\t"}
