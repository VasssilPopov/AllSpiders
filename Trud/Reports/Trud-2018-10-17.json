{"url": "https://trud.bg/%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%b1%d0%be%d1%80%d0%b8%d1%81%d0%be%d0%b2-%d1%82%d0%be%d0%bb%d0%ba%d0%be%d0%b2%d0%b0-%d0%b5%d0%b6%d0%b5%d0%b4%d0%bd%d0%b5%d0%b2%d0%bd%d0%b8/", "text": "Толкова ежедневни станаха спорове на патриотите, че не намирам за интересно дори да ги коментирам. Това каза пред журналисти министър-председателят на Република България Бойко Борисов в Брюксел във връзка с трусовете в „Обединени патриоти“. „Ние имаме коалиционно споразумение, в което ясно е разписано какво трябва да правим четири години. В коалицията „Обединени патриоти“ си имат свои правила, за които аз нито се интересувам, нито съм информиран, нито ми е работа да съм информиран“, заяви премиерът. „Отделно преди два или три дни г-н Сидеров беше с мен с Николай Бареков в МС, днес говорих един час с вицепремиерите Симеонов и Каракачанов по темите, по които им какво да правим заедно“, каза още той. „Оттук нататък, те вече толкова ежедневни станаха техните спорове, че не намирам за интересно дори да ги коментирам“, каза още Бойко Борисов. „Ще настоявам да не се промени координацията между европейските институции. Няма как да се подготвим за вариант, ако няма сделка за Брекзит. И в САЩ се готвиха за урагана Майкъл, но стотици са изчезнали“, допълни премиерът. „Не мога да предизвестя изхода на този съвет сега. Едно голямо „Извинявай“ от всички, защото на базата на фалшиви публикации се направиха коментари за България“, каза още той. „Мисля, че сега всички ще си пуснат туитове. В защитата на Орбан, казах, че за някои негови изказвания съм бил против“, допълни Борисов. „Да не повтарям упреците ми към него. Много от партиите се опитваха да използват политически бруталния случай с убийството в Русе. Имаше голямо извинявай и от страна на Вебер, и от другите колеги“, заяви Борисов. Ще настоявам по никакъв начин да не се промени координацията и работата между европейските и английските служби“, коментира още министър-председателят. Относно това, че Борисов е бил първия лидер, който е казал, че може да не се стигне до споразумение с Великобритания и готова ли е България за такъв сценарий, премиерът заяви: „Дано избегнем този сценарий. Това да се гордееш, че си лош пророк надали е хубаво качество“. „Изключително важно е за българските граждани, които живеят във Великобритания, а и за английските граждани, които живеят в България – това са над 14 000 души да намерим възможно най-добрия изход за всички, защото емоцията е силна, англичаните си тръгнаха, а не ние, но това е техния избор. И не бива да се подведем по емоциите, защото след това ще страдат хиляди хора, а и със сигурност ще се отрази на финансите, икономиката, на всичко в Европа“, обясни Борисов. „Аз съм емоционален човек, но когато взимам важни решения съм много хладнокръвен, особено по линия на сигурността. Пролиферация, тероризъм, трафик на хора, на антики ако щете, контрабандата, наркотиците – английските служби са от най-добрите в света. Системите, в които всеки един от нас като държава дава информация може и да използва тази информация. Така че особено в тази сфера, и на Тереза Мей съм обещал, но по линия на службите, ще има пълна защита. И не само защита. Ще настоявам по никакъв начин да не се промени координацията и работата между европейските и английските служби“, коментира премиерът. Във връзка с думите на Доналд Туск, че трябва да сме готови за вариант без сделка премиерът Борисов заяви: „Няма как да се подготвим за сценарии без сделка. Това е лошият сценарий, лошият вариант и ще бъде като финансово-икономическата криза. Няма как да се подготвиш за такова нещо. Видяхте в Щатите как се готвиха за урагана „Майкъл“ и въпреки това стотици изчезнаха. Или както в неделя, аз просто съм изненадан как нашите криминални журналисти не го забелязаха – нюйоркската полиция обяви, че от 90 и коя година е първият ден без убийство в Ню Йорк – голяма радост, голяма хвалба“. На въпрос какво следва ако още се забави това споразумение, премиерът Борисов заяви: „Ще има още един Съвет – за ноември има дата, но аз не мога да предизвестя изхода на този Съвет сега“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.10.17", "title": " Премиерът Борисов: Толкова ежедневни станаха спорове на патриотите, че не намирам за интересно дори да ги коментирам"}
{"url": "https://trud.bg/%d0%b3%d1%80%d1%8a%d1%86%d0%ba%d0%b8%d1%8f%d1%82-%d0%bf%d1%80%d0%b5%d0%bc%d0%b8%d0%b5%d1%80-%d1%86%d0%b8%d0%bf%d1%80%d0%b0%d1%81-%d0%bf%d0%be%d0%b5%d0%bc%d0%b0-%d0%b8-%d0%b2%d1%8a%d0%bd%d1%88%d0%bd/", "text": "Министър-председателят на Гърция Алексис Ципрас заяви в сряда, че поема Министерството на външните работи след  , за да осигури успешното прилагане на споразумението за името с Македония, съобщи   Kathimerini. В изказване пред журналистите в своята резиденция Максимос, премиерът призова политическите сили в Македония да подкрепят конституционните промени след завършването на дебата, който се провежда в момента в парламента на страната и добави, че Гърция няма да допусне членството на Скопие в международните институции под името „Република Македония“. Ципрас благодари на Коцияс за „безценния му принос през всички тези години за повишаването на геополитическата роля на страната“. Министър-председателят обаче добави, че „няма да толерира извъртания и обслужване на лични интереси“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.17", "title": " Гръцкият премиер Ципрас поема и външното министерство заради споразумението за името с Македония"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%ba%d0%b0%d0%ba-%d1%81%d0%b5%d0%b2%d0%b5%d1%80%d0%b8%d0%bd-%d0%ba%d1%80%d0%b0%d1%81%d0%b8%d0%bc%d0%b8%d1%80%d0%be%d0%b2-%d0%bf%d1%8a%d1%82%d1%83%d0%b2%d0%b0-%d0%be/", "text": "Обвиненият за убийството на Виктория Маринова в Русе Северин Красимиров пътува с полет на „Луфтханза“ от Франкфурт, конвоиран от четирима униформени, предаде  . Северин е брадясал, вози се на последната седалка, обкръжен от гардовете. Останалите пътници са спокойни и повечето от тях не подозират с кого летят. Сред тях е Стефка Костадинова със семейството си. Служители на Главна дирекция „Охрана“ са командировани да конвоират Северин Красимиров от Германия до Летище София, обясни по-рано днес правосъдният министър Цецка Цачева. По думите й условията на ареста, в който ще бъде настанен Северин и за които настояваха да получат информация германските власти, отговарят на посочените стандартите – 4 кв. м. пространство и собствен санитарен възел. Красимиров ще бъде отведен в Русе, където се очаква да се гледа и мярката му за отклонение след като прокуратурата му повдигне обвинение. Красимиров е задочно обвинен за жестокото убийство на журналистката Виктория Маринова в Русе на 6 октомври тази година. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com      ", "date": "2018.10.17", "title": " Вижте как Северин Красимиров пътува от Франкфурт за София\t\t\t"}
{"url": "https://trud.bg/%d0%b5%d0%b2%d1%80%d0%be%d1%81%d1%82%d0%b0%d1%82-%d0%b2-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%b8%d0%bc%d0%b0-%d0%bd%d0%b0%d0%b9-%d0%bc%d0%bd%d0%be%d0%b3%d0%be-%d1%85%d0%be%d1%80%d0%b0/", "text": "България е страната в ЕС с най-висок процент от население, което живее в риск от бедност и социално изключване. Това сочат данните от анализ на Евростат за ситуацията по този показател сред държавите-членки на ЕС през 2017 г. Средният показател за ЕС относно хората, които живеят в риск от бедност и социално изключване е 22,5 на сто. Анализът на Евростат е по повод днешния Международен ден за изкореняване на бедността, който се провежда всяка година на 17 октомври. Въпреки тези негативни данни страната ни е регистрирала и спад от 6 процента за хората които живеят в риск от бедност – през 2008 г. те са били 45 на сто, а през миналата година – 39 на сто, или 6 на сто по-малко, според данните от анализа. Освен това броят на хората, които са живеели в риск от бедност и социално изключване е бил 2 млн. 767 хиляди през миналата година, при 3 млн. и 421 хиляди през 2008 г. или спад с около 650 000 души за 10-годишен период. Статистиката на Евростат е подкрепена и с конкретни цифри – през 2008 г. годишният среден разполагаем доход на едно лице след социални трансфери е бил 4247 лв, докато през 2017 г. сумата е достигнала 7 022 лв, или ръст от 2770 лева. Прагът на риск от бедност у нас при самотните хора е бил 2548 лв, като достига до 4213 лв. през миналата година, или ръст от 1660 лева. При домакинствата с две деца над 14 години прагът на бедност през 2008 г. е бил 5351 лв, докато през миналата година достига 8 848 лв, или ръст от близо 3500 лева. Данните на Евростат показват още, че в ситуация на риск от бедност у нас са се намирали около 40 на сто от жените и 37 на сто от мъжете, които са били в социални затруднения. Около 41 на сто от лицата, които са били в риск от бедност са били под 18-годишна възраст, а близо 50 процента – над 65 години. Освен това работещите българи, които все пак са били в риск от бедност са били 23 на сто, докато безработните са били 74 процента от хората у нас в състояние на риск от бедност. Най-нисък дял на хора в риск от бедност е регистриран в Чехия – едва 12 процента, отчита Евростат. Други страни с нисък процент население в риск от бедност са: Финландия и Норвегия – по 16 на сто, Словакия, Холандия, Словения, Франция, Дания и Швеция – по 17 процента и др. В другия край на класацията с население с висок процент от риск от бедност са страни като България – 39 на сто, Румъния – 36 процента, Гърция – 35 процента, Литва, Латвия и Италия – с по около 30 процента и др. Като цяло най-много хора, които са живели в риск от бедност през м.г., е регистриран в Италия – 17 млн. души, Германия – 15,5 млн., Испания – 12,2 млн. и Франция – 10,7 млн. Най-висока е била летвата на годишния среден разполагаем доход за праг на бедност в Люксембург – 36 000 евро, като там самотно домакинство е имало праг за бедност от 39 000 евро, а домакинство с две деца – 45 000 евро. Единствената страна в ЕС, която вместо увеличение регистрира намаление на годишния праг на бедност за 10-годишен период, е южната ни съседка Гърция – от 10 800 евро през 2008 г. – спад до 7 600 евро през 2017 г., отчита Евростат. Според анализа на Евростат изкореняването на бедността е сред основните цели на Съюза. Подобна е и основната грижа за ООН, която стартира Третото десетилетие на ООН за борба с бедността (2018-2027), под надслов „Ускоряване на глобалното развитие действия за свят без бедност „. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.10.17", "title": " Евростат: В България има най-много хора, които живеят в риск от бедност"}
{"url": "https://trud.bg/73-%d0%bd%d0%be%d0%b2%d0%b8-%d0%bf%d0%b0%d1%82%d1%80%d1%83%d0%bb%d0%bd%d0%b8-%d0%b0%d0%b2%d1%82%d0%be%d0%bc%d0%be%d0%b1%d0%b8%d0%bb%d0%b8-%d1%81-%d0%bf%d0%be%d0%b2%d0%b8%d1%88%d0%b5%d0%bd%d0%b0-%d0%bf/", "text": "Нови 73 патрулни полицейски автомобили с повишена проходимост, осигурени в рамките на механизма за спешна помощ по фонд „Убежище, миграция и интеграция” и фонд „Вътрешна сигурност” и в частност на Рамковото споразумение „Подкрепа за справяне с миграционния натиск по българските външни държавни граници”, бяха предоставени за нуждите на Бургаска област на тържествена церемония, провела се на Морска гара – Бургас, съобщиха от МВР. Гости на официалното мероприятие бяха Областния управител на Бургаска област – г-н Вълчо Чолаков, кмета на Община – Бургас – г-н Димитър Николов, зам. кмета по икономика и финанси – Красимир Стойчев, заместник апелативния прокурор – г-жа Йовита Григорова и административния ръководител на Бургаска окръжна прокуратура – г-н Георги Чинев. В тържественото си слово Областния управител Вълчо Чолаков изрично упомена, че благодарение на двата фонда за цяла България са предоставени общо 350 патрулни автомобили. От тях за нуждите на Областна дирекция на МВР – Бургас са разпределени 53, а за Зонално жандармерийско управление – Бургас – 20. С автомобилите ще бъдат обезпечени всички районни управления в региона, чиято специфика – три външни за Евросъюза граници / сухопътна, морска и въздушна/, дава стратегическото местоположение и огромната отговорност, лежаща на плещите на полицейските служители от Южното Черноморие. В подкрепа на думите на Чолаков се изказа и кмета на Община Бургас – Димитър Николов, който за пореден път благодари за добрата работа на бургаските полицейски структури, като им пожела високо ниво на професионализъм и отлична резултатност в борбата с престъпността. Директорът на ОДМВР – Бургас – старши комисар Калоян Калоянов изтъкна важността на събитието по предоставяне на 73-те патрулни полицейски автомобили, като разясни на присъстващите иновативното им оборудване, изразяващо се в наличието на система за автоматизирано разпознаване на регистрационни номера, таблет, мобилен термопринтер, механично устройство за принудително спиране на превозни средства и комплект за обезопасяване на местопроизшествия. Старши комисар Калоянов изрази вярата си в уменията на полицейските служители, доказвани не един и два пъти през годините, като им пожела по-висока степен на мотивираност и енергия за справяне с приоритетните за Южното Черноморие задачи. Тържествено ритуал за освещаване на новите 73 патрулни полицейски автомобили с повишена проходимост извърши Архиерейския наместник на бургаската духовна околия – отец Севастиян, който благослови служителите на реда, пожелавайки им здраве и успехи в предизвикателствата на нелеката полицейска професия.", "date": "2018.10.17", "title": " 73 нови патрулни автомобили с повишена проходимост за бургаската полиция\t\t\t"}
{"url": "https://trud.bg/%d1%80%d1%83%d0%bc%d0%b5%d0%bd-%d0%bf%d0%b5%d1%82%d0%ba%d0%be%d0%b2-%d0%b2-%d1%81%d1%82%d0%b0%d1%80%d0%b0-%d0%b7%d0%b0%d0%b3%d0%be%d1%80%d0%b0-%d0%bd%d0%b0%d1%81%d1%82%d0%be%d1%8f%d0%b2%d0%b0%d0%bc/", "text": "Държавното предприятие „Марица Изток“ 2 е поставено в неравностойно положение, спрямо така наречените американски централи „Марица Изток“ 1 и 3, които са в частни ръце. Това заяви пред медиите в Стара Загора председателят на ПП АБВ Румен Петков, съобщиха от партията. „Имам предвид два аргумента, които представляват груба държавна помощ за американските централи и които поставят в абсолютна неравностойност производството на енергия от „Марица Изток” 2. Българската държава, т. е. ние с вас плащаме емисиите въглероден двуокис на американските централи, докато емисиите на „Марица Изток“ 2 си ги плаща „Марица Изток“ 2. И аз не разбирам защо, особено от 2007 година, когато влязохме в ЕС, не са предприети и не се предприемат мерки през Европейската комисия за разваляне на този договор“. Според Румен Петков една от причините за неглижиране на темата е именно собствеността на двете централи. „Представям си ако беше друга собствеността на тези централи какъв вой до небесата щеше да бъде – за държавна помощ, за накърняване на националния интерес, което е факт, но понеже са американски, слугинажът взема връх над обществения и националния интерес“. Вторият елемент на неравнопоставеност е, че българите, като общество, плащат инвестициите в „Марица Изток“ 1 и 3, посочи Петков и добави, че този факт не подлежи на опровержение. Той коментира, че цените за въглероден двуокис, които плащаме, добиват драматични размери. „2016 година цената на тон е 5.5 евро без ДДС. 2017 година Енергийният холдинг купува по 13.8 евро цена на тон въглероден двуокис. Сега е 22 евро, а когато изтича времето за закупуване за следващата година, очакванията на експертите са цената да бъде между 25 и 30 евро на тон – цени без ДДС. И понеже ги купува Българският енергиен холдинг (БЕХ), по силата на нашето законодателство БЕХ ги продава на „Марица Изток“ 2 и се плаща ДДС. Очакванията, след закупуването на емисиите за следващата година, са задълженията на „Марица Изток“ 2 да отидат на над 1 милиард и 200 милиона“. Тези факти принуждават „Марица Изток“ 2 да свие производството си, защото не може да издържи, поясни Петков. Румен Петков заяви, че АБВ настоява държавата да предприеме всички мерки за развалянето на този договор – „Марица Изток“ 1 и 3 – и да потърси подкрепата на ЕК за преодоляване на държавната помощ и добави, че ситуацията с „Марица Изток“ 2 е особено тревожна и трябва да се изгради стратегия за ТЕЦ-а. В контекста на темата за енергетиката, Петков определи като безумия и абсурд държавните действия около гарантиране на сигурността на газовите доставки. Той припомни, че ПП АБВ отдавна предупреждава, че държавата ни ще купува руска газ от Турция, но тогава твърдението беше сочено за абсурдно, но към момента това се случва и държавата ни е в процес на преговори за изгодни условия с Турция. „България трябва да заяви на ЕК, че двойните стандарти са абсурдни. И затова един от основните моменти в кампанията за Европейски парламент на АБВ ще бъде борба срещу двойните стандарти. Не може Меркел да заяви, че за Германия Северен поток 2 е икономика, а пък Южен поток е зависимост от Русия. Искаме ЕК да защити нашия и на Източна Европа интерес, като си доставяме газта директно от Русия, а не да купуваме руската газ от Турция“, каза още Румен Петков. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.17", "title": " Румен Петков в Стара Загора: Настояваме държавата да предприеме всички мерки за развалянето договора с „Марица Изток“ 1 и 3"}
{"url": "https://trud.bg/%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b0-%d0%b1%d0%bb%d0%be%d0%ba%d0%b8%d1%80%d0%b0-%d0%b4%d0%b2%d0%b8%d0%b6%d0%b5%d0%bd%d0%b8%d0%b5%d1%82%d0%be-%d0%bd%d0%b0-%d0%be%d1%80%d0%bb/", "text": "Жестока катастрофа блокира движението по ‘Орлов мост“ в София, предаде Канал 3. Движението е задръстено и в двете посоки по „Цариградско шосе“ вече от над 20 минути. Няколко автомобила са се ударили, не е ясна причината за инцидента, както и дали има пострадали. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.17", "title": " Катастрофа блокира движението на „Орлов мост“ в София"}
{"url": "https://trud.bg/%d0%b1%d0%b8%d0%b2%d1%88-%d0%bc%d1%8a%d0%b6-%d1%81-%d0%bf%d0%be%d0%b1%d0%b5%d0%b6%d0%b4%d0%b0%d0%b2%d0%b0-%d0%ba%d0%be%d0%bb%d0%be%d0%b5%d0%b7%d0%b4%d0%b0%d1%87%d0%ba%d0%b8/", "text": "Рейчъл Маккинън стана първият транссексуален с титла в женското колоездене. Професорът по философия от Университета в Южна Каролина, която се състезава за Канада, постави нов световен рекорд във възрастовата група от 35 до 44 години при дамите на първенството в Лос Анджелис.  „Аз съм първият транссексуален световен шампион в световния спорт – похвали се Маккинън, която е родена като мъж. – Мога да потвърдя, че не се ползвам с никакво нечестно предимство спрямо жените. Не може да приемаме транссексуалните в обществото без да ги приемем и в спорта.“  Междувременно световната лекоатлетическа централа (ИААФ) отложи влизането в сила на новото правило за допустимия тестостерон на участничките в женски състезания. Така атлетки като южноафриканката Кастер Семеня ще бъдат допускани до стартовете поне до март 2019-а.  ", "date": "2018.10.17", "title": " Бивш мъж побеждава колоездачки"}
{"url": "https://trud.bg/%d0%b6%d0%b5%d1%80%d1%82%d0%b2%d0%b0-%d0%bd%d0%b0-%d0%bd%d0%b0%d0%b3%d0%bb%d0%b8%d1%82%d0%b5-%d0%bf%d0%be%d0%b8%d1%81%d0%ba%d0%b0-%d1%81%d0%b2%d0%be%d0%b1%d0%be%d0%b4%d0%b0/", "text": "Според съда не се е поправил Софийският градски съд (СГС) отказа да освободи предсрочно от затвора Васил Маникатов, който е една от жертвите на “Наглите” и излежава присъди за наркотици. Днес той поиска за пореден път от СГС да бъде освободен предсрочно, защото е изтърпял повече от половината от наложеното му наказание. Маникатов е наказан с 23 г. затвор. Има присъда от 8 г. лишаване от свобода за разпространение на наркотици и друга от 15 г., която е обща след няколко отделни присъди. До момента е бил зад решетките 9 години, но според магистратите за това време не се е поправил напълно и все още има опасност от рецидив и да извърши престъпление извън затвора. Решението на съда не е окончателно и може да бъде обжалвано. Васил Маникатов бе отвлечен от “Наглите” през 2008 г. докато изтърпявал наказание в затворническо общежитие, но работел на външен обект. Той прекара 11 дни в плен и плати 241 хил. евро откуп за свободата си, а след това бе свидетел по делото срещу “Наглите”.", "date": "2018.10.17", "title": " Жертва на „Наглите“ поиска свобода\t\t\t"}
{"url": "https://trud.bg/%d0%b8%d0%bb%d0%b8%d1%8f%d0%bd%d0%b0-%d0%b9%d0%be%d1%82%d0%be%d0%b2%d0%b0-%d1%80%d0%b0%d0%b7%d0%b3%d0%be%d0%b2%d0%b0%d1%80%d1%8f-%d1%81-%d0%bf%d1%80%d0%b5%d0%b4%d1%81%d0%b5%d0%b4%d0%b0%d1%82%d0%b5/", "text": "Вицепрезидентът Илияна Йотова разговаря с 45 председатели на пенсионерски клубове от област Велико Търново, които бяха на посещение в сградата на президентската институция. Грижата за възрастните хора, големият брой млади хора, търсещи бъдеще в чужбина, демографската криза, проблемите в здравеопазването и образованието бяха част от поставените от гостите теми. Подчертана бе необходимостта от целенасочени политики за тяхното разрешаване. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.17", "title": " Илияна Йотова разговаря с председатели на пенсионерски клубове от област Велико Търново"}
{"url": "https://trud.bg/25-%d0%b3-%d0%b7%d0%b0%d1%82%d0%b2%d0%be%d1%80-%d0%b7%d0%b0-%d0%b4%d0%b2%d0%be%d0%b9%d0%bd%d0%be-%d1%83%d0%b1%d0%b8%d0%b9%d1%81%d1%82%d0%b2%d0%be/", "text": "Присъдата не е окончателна Присъда от 25 г. затвор получи строителният предприемач Драгомир Драгомиров, който на 18 май 2017 г. застреля двама инвеститори и рани трети след скандал за неуредени сметки. Вчера той призна изцяло вината си, делото срещу него мина по съкратена процедура и приключи само за един ден в Софийския градски съд. Съдия Ралица Манолова посочи, че според съдебния Драгомиров трябва да лежи доживот, но съкратената процедура задължава наказанието да се намали с 1/3. На 18 май м.г. Драгомиров застреля с по два куршума Стойка Мишева и Вячеслав Коев след скандал в офиса на инвеститорската фирма в столичния кв. “Витоша” заради неплатени суми. Със законния си пистолет “Берета” ранил и сина на Мишева – Станимир Михайлов, но лекарите спасили живота му. “Моля за снизхождение”, обърна се Драгомиров към съда преди да чуе присъдата си. Той обясни, че е строител от 1989 г., правил ремонт на Съдебната палата и построил много сгради. “Те отказаха да ми платят не само за тази сграда, но и за предишен строеж. Почерних живота на тези хора и на своето семейство”, оправда се Драгомиров. Присъдата не е окончателна.  ", "date": "2018.10.17", "title": " 25 г. затвор за двойно убийство\t\t\t"}
{"url": "https://trud.bg/%d0%bc%d1%8a%d0%b6-%d0%b8-%d0%b1%d0%b5%d0%b1%d0%b5-%d0%bd%d0%b0-%d0%b3%d0%be%d0%b4%d0%b8%d0%bd%d0%ba%d0%b0-%d0%b8-%d0%b4%d0%b2%d0%b0-%d0%bc%d0%b5%d1%81%d0%b5%d1%86%d0%b0-%d1%81%d0%b0-%d0%bf%d0%be/", "text": "Мъж и бебе на годинка и два месеца са транспортирани в „Пирогов“ след тежката   на „Орлов мост“ в столицата, която блокира трафика в центъра в час пик, информира Канал 3. Сигналът за инцидента е получен в 15.31 ч. На място са изпратени екипи на „Пътна полиция“, пожарната и един на Аварийна дирекция „Помощ и превенция“ към Столична Община. „Веднага тръгва от централата линейка. В 15.34 е била на мястото на катастрофата, т.е. за 3 минути линейката е била там. Обърната е колата, бутната е от друг автомобил, който е избягал от местопроизшествието“, обясни говорителката на Спешна помощ Катя Сунгарска. „Няма някакви травми по мъжа, както и по бебето. За всеки случай линейката е качила и двамата и в момента ги хоспитализират за превантивен преглед“, допълни Сунгарска. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.10.17", "title": " Мъж и бебе на годинка и два месеца са пострадали при катастрофата на „Орлов мост“"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%ba%d0%b0%d0%ba-%d1%81%d0%b5%d0%b2%d0%b5%d1%80%d0%b8%d0%bd-%d0%ba%d1%80%d0%b0%d1%81%d0%b8%d0%bc%d0%b8%d1%80%d0%be%d0%b2-%d0%ba%d0%b0%d1%86%d0%bd%d0%b0-%d0%bd%d0%b0/", "text": "Обвиненият за убийството на Виктория Маринова от Русе бе докаран в България. 21-годишният Северин Красимиров пристигна с полет от Франкфурт малко след 18,15 ч на летище София. Още от пистата той бе качен в специален автомобил за арестанти на министерство на правосъдието. Северин бе охраняван от четирима служители на Главна дирекция “Охрана”, които бяха командировани до Германия, за да го ескортират. Той бил настанен на последната седалка в самолета. Изглеждал спокоен, но в погледа му имало нещо налудничаво, казаха пътници от полета пред “Труд”. Белезниците на ръцете му били скрити с дреха, за да не бъдат притеснявани останалите пътници. Повечето от тях не подозирали с кого са в един полет. В самолета били и председателят на БОК Стефка Костадинова, както и младежкият национален отбор по футбол. На пистата в София Северин бе посрещнат от маскирани служители на МВР и министерство на правосъдието и беше откаран в Русе. Там ще му бъдат предявени обвинения, които му бяха повдигнати задочно, и прокуратурата ще поиска от съда да му наложи постоянен арест. Ще бъдат назначени и експертизи, сред които и за психическото му състояние. “Това, което показват доказателствата на този етап, е случайна среща, набелязване на жертвата и директно посегателство върху нея”, каза главният прокурор Сотир Цацаров. По тялото на Виктория имало ДНК от Северин. По дрехите му пък била открита кръв на жертвата. Вижте как Красимиров беше конвоиран на летището във видеото от прякото излъчване на Канал 3 (започва на 33-ата минута от записа). АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.10.17", "title": " Вижте как Северин Красимиров кацна на летище София (СНИМКИ И ВИДЕО)\t\t\t"}
{"url": "https://trud.bg/%d0%b2%d0%b0%d0%bb%d0%b5%d1%80%d0%b8-%d1%81%d0%b8%d0%bc%d0%b5%d0%be%d0%bd%d0%be%d0%b2-%d0%bd%d1%84%d1%81%d0%b1-%d0%bd%d0%b5-%d0%b5-%d0%be%d0%b1%d1%81%d1%8a%d0%b6%d0%b4%d0%b0%d0%bb%d0%b0-%d1%81-%d0%b2/", "text": "НФСБ не е обсъждала с ВМРО темата за нов председател на парламентарната група, след   като председател на парламентарната група на „Обединени патриоти“. Това съобщи пред журналисти в Пловдив вицепремиерът и лидер на НФСБ Валери Симеонов. Симеонов обясни, че решението за снемане на доверието от Волен Сидеров е взето снощи от групата на НФСБ и оповестено днес, а причината за това решение е клеветническата, по думите му, кампания, която се е провела вчера по партийната телевизия на „Атака”. „Нещата са съвсем пресни и не са обсъждани с никого”, каза Симеонов. Попитан дали ще си търси правата в съда, той отговори, че това е естествено и че винаги го е правил. „До момента вече имам няколко осъдителни присъди спрямо него. Вярно е, че това беше в периода преди сключване на коалиционното споразумение, но нищо не може да ми попречи да си защитя своето достойнство”, заяви Валери Симеонов и допълни, че за самия него клеветническата кампания на телевизията на „Атака” е необяснима. „Единствено си я обяснявам може би заради личното желание на Сидеров да бъде първи номер в листата за европейски избори на „Обединени патриоти“. Виждайки, че не се сбъдва това негово желание, вероятно това мотивира агресивните му нападки по мой адрес и по адрес на колегите от „Националния фронт за спасение на България”. Толкова са несъстоятелни нападки”, каза още Валери Симеонов. Попитан дали ще се запази коалицията, Симеонов отговори, че не може да каже отсега. При въпрос дали поемат на изборите за Европейския парламент без Волен Сидеров, Валери Симеонов отбеляза: „От гледна точка на НФСБ означава точно това”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com          ", "date": "2018.10.17", "title": " НФСБ няма да се яви с „Атака“ на евровота\t\t\t"}
{"url": "https://trud.bg/%d0%bf%d1%80%d0%be%d1%84-%d0%b4-%d1%80-%d0%b2%d0%b8%d0%be%d0%bb%d0%b5%d1%82%d0%b0-%d0%b9%d0%be%d1%82%d0%be%d0%b2%d0%b0-%d1%80%d1%8a%d0%ba%d0%be%d0%b2%d0%be%d0%b4%d0%b8%d1%82%d0%b5%d0%bb-%d0%bd%d0%b0/", "text": "Детски ендокринолози от УМБАЛ “Св. Марина” във Варна стартират национална кампания за ранна диагностика и лечение на деца с нарушен растеж За рисковете, които крие ниският ръст при подрастващите, за модата, наречена „дизайнерски деца” и за опасните митове, свързани с храненето им, разговаряме с проф. д-р Виолета Йотова, която е ръководител на Първа детска клиника и директор на варненския експертен център по редки болести. – Д-р Йотова, какво ви накара да започнете кампанията за лечението на отклоненията в растежа на децата? – Работим по проекта GrowInform от миналата година. Започнахме инициативата като регионална, но поради големия интерес тя прерасна в национална. Провокира ни фактът, че нарушеният растеж се смята за козметичен проблем, а той често е белег за редица заболявания. При ранна диагностика повечето са лечими, но практиката ни сочи, че хората търсят помощ твърде късно, когато само можем да плачем заедно с тях и няма как да помогнем. Първоначално чрез Варненското дружество по ендокринология започнахме с проект за ранен скрининг сред личните лекари. Научихме ги правилно да теглят и мерят децата, защото истината е, че само 5% правят това съвестно. Направихме и програмен продукт, който при нанасяне на данните за ръст и тегло дава сигнал, ако има отклонение в нормата на растеж. Оказа се обаче, че няма ефект, защото хората не идват на консултации. С много труд идентифицирахме само 4-5 пациенти, като при повечето нямаше шанс за терапия. Затова сменихме тактиката и създадохме GrowInform. Направихме пътуващи клиники, страница във фейсбук и сайт с калкулатор, чрез който лесно родителите могат да се ориентират има ли проблем детето им. Така темата стана модерна и от март миналата година имаме голям успех. Дотук сме прегледали 146 деца от 10 града, като при 52 бяха засечени отклонения в растежа. Вече ни търсят хора от цялата страна. Горда съм с колегите си ендокринолози от цялата страна, защото в това объркано време ние работим по едни и същи алгоритми и заедно за каузата – да открием навреме пациента и да го лекуваме, за да е здрав, когато стане на 15-16 г. За година успяхме да снижим и възрастта за диагностика с 3 г. до 8 и половина години. Но оптималната е 5-6 години. Установихме, че ефективна диагностика се прави само в София и Варна, докато в Централна България тя почти липсва. Затова от идната година в Плевен и Пловдив ще бъдат създадени специализирани комисии за лечение с растежен хормон. За да са на нужното ниво, започваме програма за обучение  ”Партньори за растеж”, която ще се провежда в цялата страна под егидата на Българската педиатрична асоциация. – Какви болести издава ниският ръст на детето? Какво трябва да знаят родителите му, за да потърсят помощ навреме? – Ниският ръст може да се дължи на редица  хронични заболявания – неоткрити вродени сърдечни пороци, болести на стомашно-чревния тракт, целекия, т.е. непоносимост към глутен. Изследвания показват, че растежът на детето се засяга 4-5 г. преди клиничната изява на целекията. За щастие тя  засяга много малък процент от населението. За родителите е важно да следят къде се намира детето им спрямо връстниците си. Ако за 1 г. няма промяна в номера на дрехите и обувките му, значи има проблем. Също и ако майката и бащата са високи, а то е нисичко. Извън пубертета нормално децата растат между 4 и 6 см на година. Ако не е така, родителите незабавно трябва да потърсят ендокринолог, тъй като растежът е ограничен във времето – от зачеването до завършването на пубертета. При момичетата времевата граница е до 1-2 г. след първата менструация, а при момчетата – след мутацията на гласа. – Търсят ли ви родители с нисък ръст, които искат децата им да бъдат по-високи? – Да. Това е правилно, защото понякога възрастните също са имали дефицит на растежен хормон, без да са били наясно с това. Но не е задължително ниският ръст да се дължи на патология. Срещаме и друга категория хора, които искат да лекуваме децата им с растежен хормон за красота, въпреки че са здрави. Тази практика на т.нар. дизайнерски деца е много вредна, защото наднормените нива на растежен хормон водят до по-ранен и бурен пубертет, който затваря костните фуги. И ефектът е обратен на желания. Обясняваме това на родителите с комплекси, но някои не се вслушват. Макар и трудно намират и купуват растежен хормон, който дават децата си, само и само да станат по-високи. В цяла Европа това дизайнерство е забранено като неетично и опасно. – А високият ръст? Той може ли да издава здравословен проблем? – И той се нуждае от оценка, защото може да е белег на редица синдроми, които засягат сърцето, умственото развитие и др. Ако от първи до трети клас детето расте много бързо, може да става дума за ранен пубертет. Това състояние трябва да се лекува, защото нарушава качеството на живот, а може да е белег и за опасни образувания. Затова родителите трябва да наблюдават момиченцата до 8 г. и момченцата до 9 г. за признаци на ранен пубертет – например, увеличени гърди, окосмяване. Помощ трябва да се търси и ако момичето до 13, 5 г. и момчето до 14 г. не са влезли в пубертета. – Проблемите на растежа са в категорията на редките болести. Колко деца засягат те? – Вроденият дефицит на растежен хормон засяга около 1 на 15 000 деца, докато общите болестни отклонения в растежа се срещат при 1 на 2000-3000 подрастващи. У нас няма точна статистика и заради факта, че голям процент от пациентите остават неоткрити. В България лекуваме около 200 деца с дефицит на растежен хормон, а други близо 400 просто не са диагностицирани. Думата хормон плаши хората. А хормоните са най-прекрасните неща в тялото ни, защото осъществяват бързата връзка между отделните му части и овладяват метаболизма и емоциите ни. Растежният хормон е важен за метаболизма на мазнините, за продължителността на живота, за мускулната сила, която при децата влияе и върху интелектуалното развитие. Затова вече е хит и сред възрастните, които са пристрастени към трупането на мускулна маса. Те обаче злоупотребяват с този хормон, което е опасна мода. – Като заговорихме за модни тенденции, нека да отбележим забраната за пиене от чешмата. Много родители дават на децата си само бутилирана вода. Полезно ли е това? – Майките и бащите трябва да са наясно, че минералната вода е вредна за всекидневна употреба. Трябва да пием водата, в която животът се е зародил – изворната, а у нас тя тече от чешмите. – Много родители са убедени, че редовната консумация на варовита чешмяна вода може да докара камъни в бъбреците. Основателно ли е това притеснение? – Не. Водата влиза в стомашно-чревния тракт и се резорбира там. Ако е силно варовита, можем да получим запек, но не и камъни в бъбреците. Те се образуват по-скоро от малката консумация на вода. За съжаление, много хора у нас вярват на опасни митове, които рушат здравето. – Защо се случва това – от незнание? Или защото интернет формира общественото мнение? – Защото нямаме никакви сериозни предизвикателства в ежедневието си. Не сме заплашени от катастрофални природни бедствия, глад и война, сериозни епидемии, затова се занимаваме с митове и със скандали. Човечеството обича проблемите и когато няма сериозни, си ги измисля. – А вегетарианството? Веганството? Какво ще кажете за тях? – Човек е всеяден. Решението да станеш вегетарианец е състояние на психиката, не на тялото, защото не съм чула в природата да има лъвове, които да пасат трева. Не препоръчвам на родителите да налагат вегетарианството на децата си. Притокът на белтък от животински произход е незаменим за подрастващите, протеиновите блокчета не са ефективен заместител. Не считам обаче, че този модел е масов. Хората, които го практикуват, просто са по-гръмогласни като всяко малцинство, което иска да наложи начина си на живот на другите. Но за веганството и суровоядството съм категорична, че са опасни за децата, защото силно нарушават имунната им система. Имаме фатални случаи от банални инфекции, които се дължат именно на такъв рестриктивен хранителен режим.  През последните години сме свидетели и на преекспонирането на друг мит – за влиянието на пилешкото месо върху хормоналния статус на децата. – Има ли хормони в пилешкото месо? – От началото на 90-те години на миналия век в смеските за животни няма никаква хормонална добавка. Ако днес производител реши да дава хормони на пилетата си, за да станат по-тлъстички, трябва да си го купи от аптека, а това би оскъпило рекордно продукцията му. Произходът на мита за натъпканото с хормони пилешко се корени в европроучвания от 90-те години за т.нар. вещества от околната среда, които имат сходен строеж с половите стероиди и могат да излъжат организма, който да започне по-рано пубертет. Те продължават, но не е открита връзка с месото, а с производството на петролни деривати и продукти. У нас обаче неистината се повтаря през 3-4 г. в жълтата преса. Ефектът е, че родители вадят пилешкото от менюто на децата си абсолютно погрешно. Забавя се и диагностиката на ранно пубертетно развитие. Най-много ме е яд, че и лични лекари препоръчват на пациентите си да не ядат пилешко. Ще дам конкретен пример с момиченце на 4 г. пред прага на менструация, което лекуваме. Родителите му признаха, че преди да потърсят помощ са опитали да овладеят състоянието, като са спрели да му дават пилешко и млечни продукти. Това не бива да се случва. Чрез хранене не могат да се коригират неща, които се случват в организма след втората година. Тогава детето трябва да яде всичко в нормални количества. – Различни проучвания сочат, че все повече българчета са с наднормено тегло. Какво ще кажете по този въпрос? – В момента проучваме деца от 1 до 3 г., а през 2012 г. правихме изследване по европейски проект сред 5-годишните. То показа, че 7% са затлъстели, а 14% са с наднормени килограми, тоест всяко пето дете в тази активна откъм движение възраст има отклонения в теглото. Преди 15 г. нямаше такова нещо. Проблемът се появи, след като обществото се замогна. Той не е валиден само за България, световен е. Напоследък все по-често се чуват мнения, че са нужни политически мерки, които да ограничат висококалорийните храни. Не съм привърженик на тази теза, защото има пример с провала й при сухия режим в САЩ. Просто трябва хората да са информирани. Да знаят, например, че в пакет солети има калории колкото в 4 филии бял хляб. Да са наясно, че и соковете, дори фрешовете са калорични храни. Свикнали сме да не броим напитките за храна, а трябва. Няма как едно дете да пие по 2 л сок дневно, да яде сладкиши и да израсте здраво. Родителите трябва да скъсат с порочната практика да прекарват имането си през стомасите на децата си. И да са отговорни както към тяхното, така и към собственото си здраве.  Личната отговорност обаче се възпитава със санкции. Развитите страни са си решили проблема така. Смятам, че и у нас е време това да се случи, както стана с пътните глоби. Не ходиш на профилактичен преглед, плащаш санкция. – Дайте съвет, какво трябва да е дневното меню на един ученик от началния курс? – Задължително е да се храни 4 пъти дневно. Закуската трябва да съдържа протеини, а обядът да е по-лек – едно ястие с вода и плод, а не супа, основно и десерт, каквито се сервират в училищните столове. Следобед е нужна въглехидратна закуска – чаша чай с мед, сладкиш, плод или намазана филия. И вечеря, която да не е твърде късно и да е без телевизор и таблет. Най-доброто питие за детето е водата. Полезни са чаят, айрянът и млякото, но когато ги сервираме, трябва да намалим леко порцията, защото в тях има калории. Противник съм на даването на пари за закуска на малките ученици. За 5 лв. те си купуват 5000 килокалории, които са двойно повече от нормалното. По-образованите хора вече обръщат внимание на този проблем, нужно е обаче и училищните власти да прегърнат идеята. Нашият гост  Д-р Виолета Йотова е завършила медицина във Варна през 1988 г., като отличник на випуска. Специализира педиатрия и ендокринология. Професор е по педиатрия. Председател на Държавната комисия за присъждане на специалност по детска ендокринология. Ръководител на Първа детска клиника в УМБАЛ “Св. Марина”. Директор на Варненския експертен център по редки болести. Председател на УС на Съюза на учените във Варна.      ", "date": "2018.10.17", "title": " Проф. д-р Виолета Йотова, ръководител на Първа детска клиника в УМБАЛ „Св. Марина“, пред „Труд“: Опасни митове рушат здравето на децата\t\t\t"}
{"url": "https://trud.bg/%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d1%80%d0%b0%d0%b4%d0%b5%d0%b2-%d0%bf%d0%be%d1%81%d0%b5%d1%82%d0%b8-%d1%89%d0%b0%d0%b1%d0%b0-%d0%bd%d0%b0-%d1%81%d1%8a%d1%8e%d0%b7/", "text": "По време на   си във Великобритания по покана на кралица Елизабет II, президентът Румен Радев посети щаба на Съюзното военноморско командване на НАТО-MARCOM в Нортууд, съобщиха от прессекретариата на държавния глава. Съюзното военноморско командване на НАТО (MARCOM) оценява  високо активното ежегодно участие на България в операцията “Sea Guardian” в Средиземно море, както и приноса на страната ни към Постоянните военноморски групи на Алианса. Това заяви президентът на съвместна пресконференция с командира на MARCOM вицеадмирал Клайв Джонстън, след като двамата проведоха среща в щаба на командването в Нортууд. Българският държавен глава и върховен главнокомандващ посети Съюзното военноморско командване, в което се планират и контролират всички морски дейности на Алианса. С това започна работната визита на Румен Радев във Великобритания. Съвместните операции и учения, в които страната ни участва, както и сътрудничеството на Военноморските сили на България в рамките на НАТО, бяха сред темите на разговора между президента Радев и вицеадмирал Джонстън. В днешно време, в този динамичен и несигурен свят, сигурността се гарантира с изграждане на адекватни отбранителни способности. Това е нашата основна задача като съюзници, заяви президентът Румен Радев в отговор на въпрос за обстановката на сигурност в Черноморския район и предприеманите от Алианса мерки. Отбелязахме отличната организация и провеждане на тазгодишното българско национално военноморско учение с международно участие “Бриз-2018”, в което се включиха 25 бойни и спомагателни кораби от 11 държави и общо личен състав от над 2300 души, изцяло подготвено и ръководено от командири от българските ВМС, заяви Румен Радев. Президентът посочи, че към учението има подчертан интерес за участие от съюзни военноморски сили, тъй като предоставя отлични възможности за тренировка на редица сценарии на операция по морска сигурност в отговор на криза и подобряване на оперативната съвместимост. Румен Радев и Клайв Джонстън са обсъдили хода на операцията “Sea Guardian”, която се провежда в Средиземно море с цел осъществяване на свобода на мореплаването, възпиране и противодействие на тероризма. Вицеадмиралът благодари за участието на страната ни в мисиите, ученията и дейностите, осъществявани под ръководството на MARCOM. Клайв Джонстън даде висока оценка на българските офицери, заемащи високи длъжности в щаба. Държавният глава Румен Радев се срещна със сънародниците ни, работещи в Командването, и отбеляза, че придобитият им опит допринася за постигането на по-голямата съвместимост на нашите Военноморски сили. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.17", "title": " Президентът Радев посети щаба на Съюзното военноморско командване на НАТО-MARCOM в Нортууд, Великобритания (СНИМКИ)"}
{"url": "https://trud.bg/%d1%82%d1%80%d1%8f%d0%b1%d0%b2%d0%b0-%d0%b4%d0%b0-%d0%be%d0%b1%d1%83%d0%b7%d0%b4%d0%b0%d0%b5%d0%bc-%d1%81%d0%b2%d1%80%d1%8a%d1%85%d0%be%d1%87%d0%b0%d0%ba%d0%b2%d0%b0%d0%bd%d0%b8%d1%8f%d1%82%d0%b0/", "text": "Илюзия е, че плащаме най-скъпо за доставките Тезата, че „ българите, сега, плащаме най-високи цени за руски тръбен газ“, не отговаря на действителността. Казвам го на базата на конкретни данни, получени от официални източници. Цената на руския тръбен* газ се изчислява по формула, в която се отчитат Средиземноморските котировки на определени течни (алтернативни) горива с определен теглови коефициент. Тя се валидира всеки три месеца, като формулата има ефект на „рекурсивен филтър“, който изглажда кривата на ежедневните котировки и е удобна за ползване, в това число за прогнозиране, поради факта, че измененията в цените на алтернативните горива се отразяват в цената на газа със закъснение от 9 месеца. У нас цената на газа е променлива величина, фиксирана за всяко тримесечие, определя се от Комисията за енергийно и водно регулиране (КЕВР) и не зависи от волята на обществения доставчик – „Булгаргаз“. В таблица по-долу можете да видите отклоненията от доставяните цени на „Булгаргаз“ в сравнение с цените на руски газ за страните на ЕС (Германия, Франция, Италия , Гърция, Румъния) за периода от първо тримесечие на 2013 г. до първо тримесечие н 2018 г. Числата в червено показват в проценти отклонението в минус, т. е . размерът и времевия интервал, когато цените на доставките за България са по-високи от тези за посочените държави членки на ЕС.Числата в черно показват случаите, когато доставките у нас са по-ниски. Очевидно е, че България се намира в зоната на „ценови“ комфорт спрямо посочените страни , не обратното, както се твърди в някои наши медии. „Булгаргаз“ вече води преговори с руската страна в изпълнение на извънсъдебно споразумение между „Газпром“ и ЕК, което е във връзка с дело за злоупотреба на руската компания с монополно положение. Какво ни предлага „Газпром“. Първо всяка от страните може да поиска преразглеждане на цената при следните обстоятелства : ако има значителна промяна на икономическите обстоятелства на европейските газови пазари, които са извън контрола на страните; ако цената не отразява промяната на цените на границата на Германия, Франция и Италия или промяната на цените на газа в газоразпределителните центрове (газовите хъбове TTF, NCG и т.н.) в континентална Европа. Второ – дава се възможност на „Булгаргаз“ да поиска промяна на точката на доставка (Негру Вода), като поиска всички или част договорените обеми газ да бъдат доставяни в точка на доставка Берегово, Унгария или Велке Капушани, Словакия. „Булгаргаз“може да поиска тази промяна, ако не е в състояние само да организира преноса на газ. Трето – въвежда се нова процедура за разрешаване на спорове между страните с прилагане на законодателството на ЕС. Уреждат се условията за промяна, основанията за отказ от страна на „Газпром“. Като срок за договаряне ЕК е определила 120 дни. Едва след този срок спорът може да бъде отнесен до арбитър. В този случай арбитърът ще наложи конкурентна цена на газа, отчитаща изцяло западноевропейските референтни стойности. Въвежда се и институт на Контролиращ управител, назначаван от ЕК, което означава увеличаване на контролните и разпоредителни функции на ЕК по двустранните договори. Какво точно е подписано не е известно на обществеността, но като се отчита фактът, че експертизата на „Булгаргаз“ беше разширена с привличане на извънсистемна помощ, надявам се да е постигнат максимумът, който може да се получи при преговори с такъв силен играч на европейския газов пазар като „Газпром“. Освен това допълненията имат рамков характер. Истинската битка предстои при новите преговори в контекста на постигнатите договорености. Какви са рисковете?Обвързването на цените на европейските газови пазари, съответно цените на газовите хъбове, с формулите за образуване на цените по действащите договори за доставка, носи рискове и като резултат можем да получаваме газ на по-висока цена от тази по класическата формула. Данни показват, че „цената на вход“ („Булгаргаз“) от май 2016 г. е по-ниска от цената на най-близкия референтен газов хъб VTP (Австрия). До първо тримесечие на 2018 г. тази тенденция се запазва и е устойчива в перспектива. Следователно, директно преминаване към усреднени котировки на референтни газови хъбове в средносрочен хоризонт не е в наша полза. Механизмът на пазарно ценообразуване, допълнен с препращане към ценовите нива на „конкурентните континентални западноевропейски газови пазари“, между които Германия, Франция и Италия, както и най-важните газови хъбове с доставки на втечнен газ, между които TTF (Германия) и NCG (Холандия), означава промяна на структурата на формулата за ценообразуване, като към съществуващата формула може да се добави механизмът на „спот пазара“. Изчисления показват, че отчитането на „спот“ цената на база ретроспекция за ценови период януари 2013 – първо тримесечие 2018 г. отново е по-висока от цената по действащата формула. Следователно, рискът да получаваме газ на по-висока цена от тази по действащата формула остава. Показаното до тук следва да се възприема като редукция на свръхочакванията да получим по-ниски цени в резултат на преговорния процес. Ако добавим факта, че вече сме получили бонус във връзка с очакваната реализация на „Южен поток“, то в резултат на преговорите е възможно да се приложи „нулев“ вариант – „няма „Южен поток“- няма бонус. За да не бъдем съвсем песимисти в нашите очаквания, трябва да се надяваме на геополитическия фактор. Излизането на нови играчи на пазара на втечнен газ, в. т. ч и Русия може рязко да намали неговата цена и тогава „смесената“, или чисто „спот“ формула да се окажат по-благоприятни за нас. Възможността да предоговорим на по-къси позиции при промяна на конюнктурата по силата на новите договорености дава повече степени на свобода и възможности. Създадената реципрочна възможност за промяна на точката на доставка реално би увеличило цената на доставката, поради увеличаване на транспортните разходи и възможност на други играчи да имат директен достъп до малкия ни газов пазар в конкуренция на „Булгаргаз“, който е обвързан с неизпълнение на задължението за минимални годишни и летни количества (т.нар. “takeorpay“) и съответно би дължал неустойки на руската страна. Добрата новина е, че „Булгаргаз“ може да получи част или дори цялото количество природен газ на друга точка на доставка, като това ще се смята за доставка на точка Негру Вода, както и да търгува реципрочно на газовите пазари на ЕС. Участвах като главен експерт в преговорите през 1998 г. с „Газпром“. Руската компания е опитен играч в преговорния процес, особено тогава беше в монополна позиция. Успяхме да договорим добри условия за транзитните такси, само поради факта, че открих груба системна грешка във финансовия модел на руската страна. Тогава преговорният процес показа, че страните нямат никакви сантименти, свързани с „братска дружба“. Сега същинските преговори предстоят. Ние имаме няколко формални, но възможни за търгуване предимства. От една страна имаме договор за доставка – пункт „Исакча“ до 2022 г. Промяната на точката на доставката е повод за нови преговори. И второ – имаме действащ договор за транзит на около 18 млрд. н.м3 . газ годишно до 2030 г. С включването на първа тръба на „Турски поток“ в зоната на Люлебургас, от транзита отпадат 14 млрд.н.м3 газ, а от приходите на „Булгартрансгаз“ около $90млн. годишно. Имаме обаче клауза “shiporpay” (транзитирай, или плащай), която се разпространява на 90% от нетранзитирания газ. За периода от 2020 г., когато спират доставките през Украйна, до 2030 г. „Булгартрансгаз“ няма да получи по старата схема почти един милиард евро за транзитни такси. Сериозна сума, която може да се сложи на масата на преговорния процес в полза на втората тръба на Турски поток и отстъпки в трендовата цена на газа. Преговорният процес протича при голяма геополитическа турбулентност, което вдига ранга на представителност при финализиране на процеса на ниво премиери. Орбан и Вучич направиха посещение на високо ниво. Не трябва да забравяме, че с реализацията на „Турски поток“ 1, нашата газотранзитна система остава полупразна и може да се възстанови само, ако „Турски поток“ 2 промени маршрута си в посока България. Този и други въпроси от подобен характер очевидно са извън възможностите и длъжностния сертификат на шефа на „Булгаргаз“. Който и да преговаря с руската страна е необходимо да има мандат и рамково споразумение, защото по досегашната статистика водещият преговорите с „Газпром“ винаги е жертван, независимо от резултатите на преговорния процес. Добрата новина е, че отчитайки времевия лаг от 9 месеца по отношение котировките на алтернативните горива, влизащи във формулата за ценообразуване на газа, е възможно до 1 април да останем със сегашните цени на синьото гориво, а от там – без промяна в цените на тока и парното.  ", "date": "2018.10.17", "title": " Трябва да обуздаем свръхочакванията за евтин руски газ\t\t\t"}
{"url": "https://trud.bg/%d0%bb%d0%b8%d1%86%d0%b5%d0%bc%d0%b5%d1%80%d0%b8%d0%b5-%d0%b8-%d0%be%d1%82%d0%ba%d1%80%d0%be%d0%b2%d0%b5%d0%bd%d0%b8-%d0%bb%d1%8a%d0%b6%d0%b8-%d0%b2-%d0%ba%d0%bb%d0%b0%d1%81%d0%b0%d1%86%d0%b8%d0%b8/", "text": "Ако досега не сте разбрали, България била на 111-о място по свобода на словото. Неприятната оценка ни е дадена от международната неправителствената организация “Репортери без граници” (РБГ).      Базираната във Франция организация се финансира основно от фондация “Отворено общество”, подопечна на финансовия спекулант, милиардерът мизантроп Джордж Сорос; USAID – американската агенция за международно развитие и други, по думите на бившия генерален секретар и основател на “Репортери без граници” – Робер Менар американски организации, „тясно свързани с външната политика на САЩ”. Много европейски и западни анализатори обвиняват РБГ в “прикрити геополитически цели” и “инструмент за прокарване на политиката на спонсорите си”.     Организацията изготвя и списък със “злодеи” и врагове, досущ като родните грантоеди. В него присъстват световни или регионални лидери, които не се съобразяват с “демократичните ценности”, яростно проповядвани и натрапвани от пропагандно-политическата машина на благодетеля й. Несъмнено РБГ е най-известна с глобалната си класация за свобода на словото, която се цитира за щяло и нещяло в България. Критериите, по които НПО-то определя позицията на дадена държава в класацията си, са общо взето три. Брой на убити или ранени журналисти в свързани с работата им нападения; брой арестувани журналисти; цензура, налагана от съответната държава върху едни или други теми.     Ако досега не сте знаели как и откъде получават информацията, за да попълват тези критерии, можете да отворите сайта им и да прочетете позицията им по убийството на Виктория Маринова в Русе. Шест дни след престъплението и след унищожителните доказателства, че Виктория нито е била журналист, нито убийството й е свързано с някакво измислено “журналистическо разследване”, на един от сайтовете в българската орбита на Сорос, на уеб страницата на РБГ се мъдри следното:     “Това убийство бе извършено само няколко дни след като опасният материал на Виктория Маринова бе излъчен”. Думите са на Атанас Чобанов, съосновател на сайта “Биволъ”. “Ние се възхищаваме на куража на тази журналистка! Единствената, която имаше достатъчно смелост да говори за измами с евро средства в ефир”.     “Маринова е третият журналист и втора жена, убита в ЕС за по-малко от година. Дафне Галисия беше убита от бомба заложена под колата й през октомври 2017, а разследващият журналист Ян Куцяк беше убит в Словакия през февруари тази година.”. Само поставянето на Виктория в този списък е нелепо, какво да говорим за произнасянето на окончателна присъда без доказателства, процес и свидетели. Това безумие висеше във всички версии на уебстраницата на РБГ.     “Репортери без граници” черпят информация за индекса на свободата на словото само от партньорски медийни организации, които обикновено се хранят от същото място откъдето и първите. В случая с България имаме няколко медии, на чиито уебстраници седи гордо логото на “Отворено Общество”, и които са пословични с безрезервното си плюене по родината. Имайки предвид, че финансирането, а и съществуването им е базирано на това, че се борят за “демократичните ценности в България”, обрисуването на клетата ни родина в най-тъмни краски е от изключителна важност.     По гореспоменатите критерии Канада е класирана на 18-о място тази година. Там убити и ранени журналисти няма, но свободата на словото съществува, докато не засяга или критикува държавната проджендър, гей-, транс- и т.н. линия. След като канадското правителство ревизира текста на националния химн и замени фразата „повеля за всички твои синове“ с ”повеля за всички нас”, за да е “полово неутрален”, всякаква критика, или съмнение в “прогресивното джендър бъдеще” в традиционни или социални медии, се преследва от закона и се наказва сурово.     Журналистът и баща на 4 деца Грег Елиът от Торонто е арестуван и заплашен от 6-месечна ефективна присъда, защото изразява несъгласие с политическите възгледи на 2 неолиберални феминистки в социална медия. Той не ги обижда, не заплашва по никакъв начин. Просто критикува. Темата е абсолютно табу и държавата преследва всеки, който се опита да постави дори само съмнение върху джендър линията на правителството. Този вид цензура не съществува за РБГ, защото джендър линията е част от философията на организациите, финансирани от Отворено общество. В навечерието на новата 2016 година, Германия. Над 1000 жени са изнасилени или станали жертви  на блудствени действия на площадите в Кьолн, Щутгард и Хамбург. 100% от нападенията са извършени от “гостите на Меркел”, пристигащи от Арабския свят и Северна Африка. Но никой, освен пострадалите, не разбира за това. 3 месеца по-късно става ясно, че германските власти налагат тотално медийно затъмнение върху този вид престъпления. Ръководството на германския ТВ канал ZDF признава, че се цензурира информация за престъпления, ако са извършени от “хора с по-тъмен цвят на кожата” Д-р Волфганг Херле, бивш шеф на обществения телевизионен оператор Zweites Deutsches Fernsehen (ZDF), обяснява, че журналистите са инструктирани да пишат новите така, както “желае г-жа Меркел”.      Журналистът Михаел Щурценбергер е арестуван за критични коментари към исляма, които се обуславят с фразата “Ислямът не е религия на мира”. Германските власти го обвиняват в “реч на омразата” и съдът го осъжда на 6 месеца условно.     Мария Ладенбургер, дъщеря на заместник-генерален директор на правната служба в европейската комисията в Брюксел – Клеманс Ладенбургер, е зверски изнасилена и удавена в германския град Фрайбург. Два месеца по-късно за престъплението е задържан Хюсейн Хавари, афганистански нелегален емигрант. Ужасната история е отразена дори от органа на централния комитет на Сорос – “Ню Йорк Таймс”, но германската обществена телевизия, финансирана от немския данъкоплатец ARD отказва да отрази задържането на Хавари с аргумента, че новината е “изолирана и твърде местна” и такива неща се случват всеки ден. Дори след като хора от Фрайбург излизат на протест срещу мюсюлманските изстъпления, главният редактор на сутрешния блок д-р Кай Гнифке излиза с позиция, че “всяко убийство е ужасно” и допълва “рядко говорим за конкретни случаи на престъпление”. Такива истории са стотици в последните 3 години в Германия. Цензурата е желязна и само ако гъкнеш срещу тъмните субекти, се озоваваш в районното.     Германия заема престижното 15-о място в класацията на РБГ. Вътрешната държавна политика отговаря изцяло на унищожителната доктрина на организациите на Джордж Сорос. Германия и Канада са крещящи примери за лицемерието и субективността в подредбата на “индекса” за свобода на словото на РБГ, но нищо не може да се сравни със случая “Швеция”. Вземете случаите на Канада и Германия и ги умножете по десет. Свобода на словото в Швеция просто не съществува от пет години насам. Информационният поток, който излиза от скандинавската държава е изключително затъмнен и единствената информация за безчинствата на ислямистите, които вече са мнозинство в няколко големи града като Малмьо се прокрадва само по апокрифни канали в интернет. За репресиите на Шведската държава срещу всеки швед, който дръзне да възроптае срещу политиката на съставеното изцяло от феминистки правителство. Институтът “Гейтстон” квалифицира ситуацията там като “Войната на Швеция срещу свободата на словото”  “Изглежда доносничеството срещу съгражданите си в Швеция в момента се разглежда като “героизъм” от властите.”, пише в основният доклад на института. “Човек може да критикува нацизма, защо не исляма? Защо ислямът трябва да е защитен?” – попитал г-н Дени, 71 годишен пенсионер, които в момента е подсъдим “подстрекаване към омраза”. “Вместо да използва ограничените си ресурси, за да защити гражданите си от зверските атаки срещу тях, Швеция използва същите тези ресурси, за да води юридическа война срещу собствените си граждани, които се осмелят да говорят срещу същите тези атаки”, продължават американските учени. Материали, коментари, анализи, които поставят под въпрос подменянето на коренното население на Швеция с пълчища ислямски примати, от които 0,7% са заети по някакъв начин в икономиката, се преследва от закона. В медиите допускането на нещо подобно е немислимо. Швеция, дами и господа, е класирана от “Репортери без граници” на второ (2) място по свобода на словото в света! И в трите държави, които споменах Истанбулската конвенция е приета, мюсюлманската инвазия е гарантирана от държавните правителствата, утвърдени са хомо браковете, третия пол и всички възможни извращения, които октоподът на Сорос прокарва в държавните законодателства. Ето това са всъщност критериите за “свобода на словото” които подреждат тази клеветническа класация. Който играе по правилата на господаря получава шестица, който не съвсем 111 място.            ", "date": "2018.10.17", "title": " Лицемерие и откровени лъжи в класациите на “Репортери без граници”\t\t\t"}
{"url": "https://trud.bg/%d1%85%d1%80%d0%b0%d0%bd%d0%b8-%d0%ba%d1%83%d1%87%d0%b5-%d0%b4%d0%b0-%d1%82%d0%b5-%d0%bb%d0%b0%d0%b5/", "text": "Как милиони от еврофондовете изтичат в безсмислени проекти за “граждански мониторинг” Само преди седмица заради доноси, списвани в партийни централи, офиси на фондации и сдружения в София и в няколко редакции на грантово зависими медии, върху името на България бе хвърлено трудно заличимо петно – у нас “разследващите журналисти ги убиват”. Фалшивата новина, базирана на тежко криминално престъпление, чиято жертва се оказа 30-годишна жена, майка на 7-годишно дете, бе разобличена благодарение на българските правоохранителни органи, но едва след като вече бе успяла да заблуди авторитети из целия свят. Всичко това с право възмути премиера Бойко Борисов до степен, че се наложи да разяснява на целия западен дипломатически корпус и на посланика на Русия у нас истината за случилото се в Русе. И докато вторият човек в ГЕРБ Цветан Цветанов анализира, че държавата е станала жертва на “хибридна атака”, целяща извличането на политически дивиденти и генерирането на хаос, самите управляващи са на път да осигурят общо 15 милиона лева, по-голямата част от които ще приберат тези, които употребиха убийството на една жена, за да орезилят собствената си страна пред света. В 18.00 часа в понеделник изтече срокът за кандидатстване по процедурата “Повишаване на гражданското участие в процесите на формулиране, изпълнение и мониторинг на политики и законодателство”. Зад тази формулировка стои финансиране в размер на 10 млн. лв. от европейската програма “Добро управление”, което трябва да захрани цялата мрежа от неправителствени организации, представляващи гръбнака на “хибридната пропаганда” срещу страната по света и у нас. Това става ясно при внимателен прочит на документацията към процедурата. На първо място – какво ще се финансира определиха представители на фондации и сдружения, по-голямата част от които в първите години от създаването си са разчитали на грантовете, отпускани от неолиберални фондации от орбитата на мизантропа Джордж Сорос. Валидни ще се считат документите, които са подадени от НПО-та, които имат поне една приключена финансова година, мрежи и организации, представляващи група от фондации, сдружения и прочие, както и работодателски и синдикални организации и административни структури на властта. На второ място – изборът на бенефициенти ще става и на основание на натрупания опит, т.е. ако пет години си получавал грантове от “Отворено общество” или друг соросоиден донор, то със сигурност ще имаш преимущество пред сдружение, което не е било допускано до грантово финансиране. Това, че държавата ще дава от еврофондовете, за да издържа професионалните протестъри, изобщо не е новина, защото това бе известно още преди три години, когато се договаряха параметрите на Оперативна програма “Добро управление”. Тогава особено настоятелни за осигуряването на финансиране за неправителствения сектор се оказаха проваленият бивш правосъден министър Христо Иванов, настоящият вицепремиер по правосъдната реформа и външен министър Екатерина Захариева, както и отговарящата за администрацията в предишния управленски мандат на ГЕРБ Румяна Бъчварова. И така се оказва, че в следващите седмици подчинените на вицепремиера по еврофондовете Томислав Дончев, чиято биография в недалечното минало е свързана с “Отворено общество”-Габрово, ще трябва да подберат онези НПО-та, които ще получат – всяко до 90 000 лв., за да “анализират” работата на държавни агенции, комисии, министерства и правителството. Така се оказва, че държавата ще осигури завидна трудова заетост на “жълтопаветните граждани” точно в навечерието на предизборната 2019-та година, в която предстоят поне две изборни кампании – в началото на лятото за европейски избори и през есента – изборите за местна власт. Освен тези десет милиона лева, които по документи ще отидат за заплати, командировки, провеждане и участия във всевъзможни мероприятия, публикации и преводи, обучения и прочие, а реално за партийно строителство, “хибридна пропаганда” и участие във всевъзможни провокации срещу държавата и най-вече одиозни протести, има и още пет милиона лева, които държавата плаща, но по друга процедура, по която бенефициенти са и НПО-та, специализирани в саботиране на работата на ВСС, прокуратурата и онази част от съдилищата, чието правораздаване не се нрави на задкулисните кукловоди. Преди месец изтече срокът, в който НПО-та можеха да кандидатстват по втората кампания от процедура “Граждански контрол върху съдебната система”, която също се финансира по ОП “Добро управление”. Именно за тези пари преди години, първо Иванов, а после и Захариева, отричаха, че ще бъдат платени за анализи, семинари, командировки и списването на доноси срещу България пред европейските чиновници, но реалността ги опроверга. Защото в момента от Управляващия орган на ОПДУ трябва да са избрали групата от фондации, сдружения и прочие, които трябва да приберат общо 2 млн. лв. по проекти, които ще се изпълняват в следващите две години. Други 972 421,01 лв. бяха разпределени между 11 проекта миналата година. С какво точно този близо милион е променил усещането на обществото за съдебната система, как работата й стана по-добра и дали България стана известна с ефективните осъдителни присъди за корупция, каквито всъщност няма, не е много ясно, защото самите проекти са напълно безсмислени. Един от бенефициентите, прибрал сумата от 99 427, 10 лв., е “Фондация ХиД джендър инициативи”, която би трябвало да е извършила “Гражданско участие за по-добра съдебна система”, а не да агитира за ратификацията на Истанбулската конвенция. Друг одобрен през 2017 г. проект е на стойност 79 561, 12 лв. и е на “Фондация Център за модернизиране на политики”. Благодарение на него следва да се е провела “Гражданска инициатива укрепване на интегритета на съдебната система”. От интернет страницата на организацията е видно, че изпълнителите на проекта държат имената и лицата им да не стават публично известни, поне ако се съди по трите снимки, които са публикувани. Всъщност, бенефицент по проекта се оказва свързан с “абонираната” за европейско финансиране някогашна неуспешна кандидатка за вицепрезидент, издигната от Иван Костов – Юлиана Николова. Сред работилите по проекта се оказва и Душана Здравкова, варненски магистрат, който преди 10 години бе принуден да се раздели с присъствието си в ГЕРБ, а в последните години често се включва в пропагандирането на тезите на укриващия се от правосъдието фараон Цветан Василев. 91 567,33 лв. е спечелила и “Асоциация Прозрачност без граници”, чийто председател на Управителния съвет Огнян Минчев е сред дежурните автори на манипулативни и нихилистични спрямо България статии в изданията на подсъдими и обвиняеми олигарси. 95 138 лв. е взела “Национална асоциация правна инициатива за отворено управление”, която би трябвало да е изпълнила проект “Прозрачна и ефективна съдебна система чрез въвеждане на съвременни технологии в българския съд”. Доколко успешно е изпълнен проектът, може да се установи като се отчете, че фейсбук-страницата на въпросната “национална асоциация” има цифром и словом точно 1 (един) последовател. През 2019 г. е предвидено ОПДУ да раздаде още два милиона на “граждани”, които да извършват “мониторинг” на съдебната власт. Освен, ако някой преди това не вземе и не извърши сериозен одит върху изпълнението на проектите, което би разкрило как се пилеят публични средства. Защото, ако при големите инфраструктурни проекти контролът наистина е завишен, то източването на еврофондовете най-често се извършва през малки и напълно безсмислени проекти и процедури, при които обаче нанесените щети за европейския данъкоплатец може да се окажат не по-малки. Добре би било и властимащите, когато следващия път се изненадат от “хибридни атаки” срещу държавата, да знаят, че сами са се поставили в ситуацията, за която народът е казал: “храни куче, да те лае…”            ", "date": "2018.10.17", "title": " Храни куче, да те лае\t\t\t"}
{"url": "https://trud.bg/154-000-%d0%bb%d0%b2-%d0%be%d0%bf%d0%b8%d1%82%d0%b0%d0%bb%d0%b8-%d0%b4%d0%b0-%d0%b8%d0%b7%d0%bc%d1%8a%d0%ba%d0%bd%d0%b0%d1%82-%d1%82%d0%b5%d0%bb%d0%b5%d1%84%d0%be%d0%bd%d0%bd%d0%b8-%d0%b8%d0%b7%d0%bc/", "text": "20 телефонни измами за 154 000 лв. са опитали да извършат телефонните измамници в Търговищко за деветмесечието на година, съобщиха от полицията. В 14 от случаите криминалистите са заловили куриерите, пратени да взимат парите. По този начин са спасени и върнати на измамените вероятно над 100 000 лв. Най-крупната измама стана още в началото на годината, когато жена, главен счетоводител на държавно предприятие, беше стресирана жестоко от телефонни измамници, които разиграваха роли и на полицаи и заплашваха жената. Тя успяла да изтегли 76 000 лв., събирани години за жилище. Оставила ги на указаното място, но полицията арестува куриера, който се оказа ученик. Бяха задържани още четирима мъже, поръчители и изпълнители на измамата, които вече са осъдени. През юни-юли беше задържано и т.нар. „муле” на други измамници, които със сериозни заплахи излъгали 8 човека и прибрали от тях 43 000 лв. Част от тези пари също са спасени и върнати на хората. Основният способ, по който действат измамниците е оказване съдействие на полицията при операция за задържане на престъпници, които мамят хората по телефона. При тези измислени акции обаче мошениците заплашват жестоко с побои, убийства самите жертви или техни близки. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.17", "title": " 154 000 лв. опитали да измъкнат телефонни измамници от Търговищко\t\t\t"}
{"url": "https://trud.bg/%d0%b7%d0%b0%d0%b4%d1%8a%d1%80%d0%b6%d0%b0%d1%85%d0%b0-%d0%b4%d1%8f%d0%b4%d0%be-%d1%83%d1%87%d0%b0%d1%81%d1%82%d0%b2%d0%b0%d0%bb-%d0%b2-%d1%82%d0%b5%d0%bb%d0%b5%d1%84%d0%be%d0%bd%d0%bd%d0%b8-%d0%b8/", "text": "Мъж на 72 години от Севлиево е арестуван, като полицията в Габрово го спипа след поредната телефонна измама. На 20 септември 67-годишна габровка се оплакала пред органите на реда, че неизвестен и се представил за полицай по телефона и поискал пари с цел да залови измамници. Жената му дала 1570 лв. След извършените оперативно-издирвателни мероприятия станало ясно, че парите били получени от 72-годишен севлиевец, който е задържан за 24 часа. В него са открити и върнати на габровката част от парите. По-късно в полицията се разбрало, че задържаният мъж е съпричастен към още три телефонни измами, извършени в Габрово, при които две 79-годишни жени и един габровец на 73 години са се простили с общо 18 000 лева и 400 турски лири. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.17", "title": " Задържаха дядо, участвал в телефонни измами за близо 20 000 лева\t\t\t"}
{"url": "https://trud.bg/70-%d0%be%d1%82-%d0%b1%d1%8a%d0%bb%d0%b3%d0%b0%d1%80%d0%b8%d1%82%d0%b5-%d1%82%d0%b2%d1%8a%d1%80%d0%b4%d1%8f%d1%82-%d1%87%d0%b5-%d0%b2-%d0%bf%d0%be%d1%81%d0%bb%d0%b5%d0%b4%d0%bd%d0%b8%d1%82%d0%b5/", "text": "Мнозинство от 70% от пълнолетните български граждани твърдят, че в последните седмици са усетили увеличение на цените на стоките и услугите, които ползват. 74 на сто от интервюираните очакват, че повишението на цените на основните стоки ще продължи да се случва. Мнозинството от българските граждани не одобряват смяната на часовото време през пролетта и есента. Това сочат данни на ежемесечното независимо във финансирането си национално представително изследване, известно като Политически и икономически индекс на „Галъп интернешънъл“, проведено в периода от 5 до 12 октомври сред представителна за пълнолетното население на страната извадка от 820 души. 70% от интервюираните заявяват, че в последните седмици са усетили увеличение на цените на стоките и услугите, които ползват. 18% не са усетили, а 3 на сто са отговорили, че са усетили намаление. Останалите или нямат мнение, или не са отговорили. Демографските показатели сочат, че най-осезаема промяна е усетила по-възрастната част от населението, хората с по-ниски доходи и тези, които живеят в селата. Възможно е това е да се дължи и на факта, че тези части от населението традиционно симпатизират на опозиционни формации. Отговорите действително са политически различаващи се – привържениците на БСП са усетили най-силно повишението цените на стоките и услугите. Но дори и мнозинството от привържениците на ГЕРБ също твърдят, че са усетили увеличението – макар и не в същата степен, както и привържениците на БСП. Както може и да се очаква, хората с по-високи доходи проявяват и по-малка чувствителност към увеличението на цените. Но дори и в тези социални групи, усетилите увеличение на цените са мнозинство. Разбира се, възможно е влияние да оказва и традиционният скептицизъм в общественото мнение по такива теми. Въпреки това обаче данните достатъчно ясно разкриват обществена тревога. На трендовия въпрос, който се задава на всеки месец или тримесечие, „Според вас, какво ще става с цените на основните стоки в близките 2-3 месеца?“ 74% от интервюираните са на мнение, че цените ще растат, 14% отговарят, че няма да има промяна, а едва 2% вярват, че ще намаляват. Останалите се затрудняват да отговорят. Това представлява осезаем ръст на очакванията за повишение на цените спрямо предишните месеци. Предишният подобен скок бе през пролетта на 2017-та, когато отново бе анонсирана възможност за повишаване на цените на енергоносителите. В последните няколко години очакванията за ръст на цените се движат в диапазони около и над 60% от българите, а около и под 20% от българите очакват цените да остават същите. По традиция, минимални са дяловете на онези, които очакват цените да се понижават. Демографските показатели сочат, че привържениците на опозицията (БСП и ДПС) в по-голяма степен смятат, че цените ще се повишат, а привържениците на управляващата коалиция – също преимуществено смятат, че цените ще се повишават, макар и не в толкова голяма степен. Очаквано, по-възрастните са тези, които показват по-голяма тревога към евентуално повишение. „Галъп интернешънъл“ провери и отношението към станалата напоследък тема за смяната на часовото време. 59% от интервюираните по-скоро не одобряват това, че часовото време по принцип се сменя. 20 на сто по-скоро нямат мнение по този въпрос, а 13% по-скоро одобряват сезонната промяна на времето. Останалите са се затруднили да отговорят. Най-общо казано, по-възрастните и работещите по-чувствително не одобряват практиката за смяната на часовото време, а младите и неработещите нямат толкова ясно изградено мнение, макар че и сред тях противниците на смяната на часовото време са мнозинство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.10.17", "title": " 70% от българите са усетили увеличение на цените на стоките и услугите\t\t\t"}
{"url": "https://trud.bg/%d0%b1%d0%be%d1%80%d0%b8%d1%81%d0%be%d0%b2-%d0%be%d1%82%d0%b2%d0%be%d1%80%d0%b5%d1%82%d0%b5-%d0%b4%d0%b5%d0%b1%d0%b0%d1%82%d0%b0-%d0%b2-%d0%bf%d0%b0%d1%80%d0%bb%d0%b0%d0%bc%d0%b5%d0%bd%d1%82%d0%b0/", "text": "Министерството на здравеопазването да изготви предложения за законодателни промени, които максимално да улеснят донорството в България, разпореди министър-председателят Бойко Борисов по време на днешното правителствено заседание, съобщиха от МС. След като по-рано днес се срещна с близките на Адриан Петков, премиерът Борисов възложи на министър Кирил Ананиев да направи консултации в Народното събрание и да се започне работа по темата. „Има още 15 чакащи за бял дроб и 1200 за бъбреци“, отбеляза министър-председателят и добави, че може да се направи така, че много човешки животи да бъдат спасени. На днешното правителствено заседание беше одобрен и проектът на Закон за хората с увреждания. По време на обсъждането министърът на финансите Владислав Горанов и вицепремиерът Валери Симеонов изразиха резерви към текстовете на чл. 40 от проекта. Министър-председателят Бойко Борисов заяви категоричната си подкрепа за Закона за хората с увреждания. „Ние водихме многократен диалог, поехме ангажимента и държа да си го приемем, така както Бисер Петков го предлага. Ние сме парламентарна република и Парламентът да преценява, в края на краищата те са нашите работодатели. Така че ние сме сложили подписите си, гарантирали сме си, че този текст ще приеме Министерският съвет“, допълни премиерът Бойко Борисов.   Дискусията по темата за донорството БОЙКО БОРИСОВ: Ананиев, как продължи срещата със семейството на Адриан? КИРИЛ АНАНИЕВ: Изразиха родителите на Адриан благодарност от разговорите днес, защото са преминали в добронамерен и полезен дух. БОЙКО БОРИСОВ: Свържи се с депутатите от Патриотичния фронт, с депутатите от ГЕРБ, разясни им конкретния случай и ги запознай с идеите, които семейството предлага за донорството. Както вече възложих на Даниела Дариткова, която е председател на здравната комисия в НС и на теб, като министър, отворете дебат за промяна – така че когато има предварително заявено желание за донорство, да не се стига до ситуации семействата да отказват, както в случая предлагат родителите на Адриан. Отворете дебата в парламента, стартирайте кампания за донорството, да се чуят позиции и „за“, и „против“. Проследете европейската практика. КИРИЛ АНАНИЕВ: Възложил съм утре до обяд шефа на Агенцията по трансплантации да даде конкретни текстове, които да ги обсъдим в ръководството на министерството и да ги предадем по най-възможно бързия начин на Комисията по здравеопазване в Народното събрание. БОЙКО БОРИСОВ: Защото на практика сега има още 15 чакащи за бял дроб и 1200 за бъбреци, а в същото време особено след катастрофи или подобни инциденти може да се направи така, че много човешки животи да бъдат спасени. Седнете, отворете темата, още веднъж ви казвам, и вземете най-правилното решение, за да не се стига хора да чакат с месеци за донор с мисълта, че всеки ден ти е предпоследен, ако не се намери такъв.   Дискусията относно проекта на Закона за хората с увреждания БОЙКО БОРИСОВ: Петков, това ли е, което сме поели като ангажимент? БИСЕР ПЕТКОВ: Да, това е проектозакона, който поехме като ангажимент на днешното заседание да бъде разгледан от Министерски съвет, за да постъпи в Народното събрание. Проектът е разработен в съответствие с основните положения на Конвенцията за правата на хората с увреждания и отговаря на основните искания на организациите на хората с увреждания, включително и на протестиращите майки от инициативата „Системата ни убива“. БОЙКО БОРИСОВ: Това ли е, което с Владислав Горанов и ти подписахте с тях? БИСЕР ПЕТКОВ: Да, това е. БОЙКО БОРИСОВ: Нямаме изречения, думи променени, които да възникне нещо проблем от това, което Горанов като мой представител там подписа? Кажи Горанов? БИСЕР ПЕТКОВ: Само аз да кажа, законопроектът беше подкрепен от Националния съвет за интеграция на хората с увреждания, вчера на Националния съвет за тристранно сътрудничество не получи подкрепа от работодателите, не са съгласни с въвеждането на квоти за хора с увреждания в законопроекта, това е основното им несъгласие. Така че това е ситуацията, той е внесен във вида, в който получи подкрепа в Националния съвет за интеграция за хора с увреждания. БОЙКО БОРИСОВ: Горанов! ВЛАДИСЛАВ ГОРАНОВ: Господин премиер, много внимателно проследихме при разглеждането на материала за днешното заседание да не се отклоним от поетите ангажименти и не сме се отклонили на сантиметър от поетите ангажименти, но аз продължавам да не подкрепям чл. 40, който създава ангажимент и формира квоти по отношение на минимален брой заети хора с увреждания. Предвидено е в законопроекта работодателите да се задължават да назначават работници и служители с увреждания, като работодател със списъчен състав или наети служители от 50 до 99 две лица с трайни увреждания, за работодатели със сто и над сто работници и служители 2 % от средно списъчния състав. Има разбира се хипотези за освобождаване от задължението да наемат такива хора, но ако не са освободени от задължението и не изпълнят квотата, работодателят дължи ежемесечно компенсационна вноска са го нарекли, това си е квази данъчно облагане, 30 на сто от минималната заплата за всяко незаето работно място за човек с трайно увреждане. Според мен по този начин няма да се реши проблема със заетостта на хората с увреждания. Този проблем не трябва по реда на принудата да бъде прехвърлян върху реалния сектор и за мен такъв ангажимент аз не бих и не подкрепям. Мнозинството в Министерски съвет да реши каквото прецени. Одобрил съм финансовата обосновка с поетия ангажимент за осигуряване на допълнителен ресурс в размер на 150 милиона за политики за хората с увреждания, но тази мярка, предвидена в закона не я подкрепям. Ако вие решите обаче, подкрепяйте, за мен това е грешка. БОЙКО БОРИСОВ: Колега Симеонов! ВАЛЕРИ СИМЕОНОВ: Също съм упълномощен от съвета за тристранно сътрудничество да ви информирам, че работодателските организации са категорично против точно този член 40 в двете му алинеи, в едната, в която се налага задължението за 2 % назначаване на инвалиди във фирмите, които са с над 50 човека, и второто, налагане на санкция в размер на 30 % от минималната работна заплата за всяко незаето от инвалид място. Ситуацията в България в момента е такава, че всеки неистово навсякъде търси работна ръка, работна ръка не достига и никой не гледа дали са инвалиди, дали са здрави хора. Но с това изискване ние създаваме една невъзможност за реализирането на тези законови текстове, тъй като вчера беше изложена информацията, че фирмите с между 50 и 100 човека са 5500, в които работят 1 200 000, с други думи трябва да бъдат назначени при прилагането на закона 24 000 инвалиди. Хайде да видим откъде ще ги намерим тези 24 000 инвалиди. И тъй като няма откъде да ги намерим, санкцията в размер на 30 % , точно както казва министър Горанов, се превръща в данък, в един косвен скрит данък върху дребния бизнес. Точно този дребен бизнес, който ние в програмата сме поели ангажимент да насърчаваме и да подкрепяме. Така че, аз категорично няма да подкрепя този законопроект. Благодаря на министър Горанов, че станахме двама. Не апелирам към колегите да не го подкрепят, защото законопроектът е много смислен, много съдържателен в останалата си част, той например решава въпроса с повишаването на заплащането, което беше изисквано и необходимо на съвременния етап от развитието на българското общество. От друга страна, създава задълженията за създаване на достъпна среда, така че законът трябва да бъде приет, но тук трябва да има корекция, точно заради това, че той нанася удар върху дребния бизнес аз няма да подкрепя закона. В заключение ако позволите едно изречение извън темата. Искам лично да благодаря на министър Петков и на екипа, който работи толкова време, близо половин година, под огромен натиск, напрежение, бих казал под истерия, и въпреки че беше заченат в грях, все пак законопроектът е смислен и е добре направен. Благодаря на хората, които работиха и събота и неделя, нямаха почивка и август, все пак те успяха достойно да свършат задълженията, които трябваше да свърши изпълнителната власт. Благодаря. БОЙКО БОРИСОВ: Горанов! ВЛАДИСЛАВ ГОРАНОВ: Възможни са два варианта или ако се обединим, че изпълняваме ангажимента си подобен законопроект отговарящ 99 на сто, защото вътре в него има още неща, които за мен остават неразумни и ги приемам под натиск. Ако приемем, че изпълняваме някакъв ангажимент го внасяме така, дори с чл. 40. Аз обаче не смятам, че правителството, на която и да е било държава трябва под натиск да прави глупости в нормативната уредба, било и във всички други свои решения. Не съм съгласен независимо от това какви демократични или не демократични способи се използват за въздействие върху общественото мнение ние да раждаме ирационални норми само и само да угодим на някой. Два са вариантите, или го приемаме във вида, в който е предложен от Петков с тази и някои други несъвършенства, но тази е най-неприемлива за мен или го приемаме на вносител, има техническа възможност за няколко часа Петков да си го прередактира, ангажимента ни е да бъде внесен до петък, би могъл да бъде внесен до петък с отпадането поне на тази мярка, така както е предвидена в законопроекта. За мен независимо от натиска трябва правителството да си запазва физиономията и рационалността, и тук освен поздравленията към екипа на министър Петков, ще добавя и това, че независимо кой е срещу него, а това е най-социално уязвената група – родители на деца с трайни увреждания, не бива тежките социални проблеми да водят до това да приемаме глупави решения, а в закона има такива и сега. И понеже знам, че в Парламента няма политически капацитет да се окаже отпор на решения в полза на уязвими групи хора, поне ние да си запазим физиономията и да махнем неща, които са ирационални. Това са двата варианта или веднага отива или се редактира в тази му част. БОЙКО БОРИСОВ: Аз категорично подкрепям закона, защото всички тези изброени организации, които сега реагират, когато вървяха протестите услужливо си мълчаха. Така че, ние водихме многократен диалог, поехме ангажимента и държа да си го приемем, така както Бисер Петков го предлага. Ние сме парламентарна република и Парламентът да преценява, в края на краищата те са нашите работодатели. Така че ние сме сложили подписите си, гарантирали сме си, че този текст ще приеме Министерският съвет. Приемаме закона, гласувайте, два „против“ до тук има, останалите са „за“, така че го приемаме. Има аргументи, но пак казвам, когато възникне веднъж проблема, тогава трябва веднага да се реагира, а не месеци след това да търсим рационални решения. Това трябваше още юли, август да бъде приключило! Приемаме точка Б7 с два гласа „против“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2018.10.17", "title": " Борисов: Отворете дебата в парламента за донорството\t\t\t"}
{"url": "https://trud.bg/%d1%80%d0%b8%d1%87%d0%b0%d1%80%d0%b4-%d0%b1%d1%80%d0%b0%d0%bd%d1%81%d1%8a%d0%bd-%d0%bf%d0%be%d0%bb%d1%83%d1%87%d0%b8-%d0%b7%d0%b2%d0%b5%d0%b7%d0%b4%d0%b0-%d0%bd%d0%b0-%d0%b0%d0%bb%d0%b5%d1%8f%d1%82/", "text": "Британският милиардер и предприемач Ричард Брансън стана поредната знаменитост със собствена звезда на Алеята на славата в Холивуд. Брансън, чиято компания планира изпращането на туристи в космоса, се пошегува, че стремежът към звездите е хубаво нещо, но също така е чудесно да имаш звезда и тук, на земята. Сред присъстващите на церемонията бяха съпругата му и музикални величия. Брансън основава компанията „Върджин Рекърдс” през 72-ра година и тя продуцира звезди от ранга на „Секс пистълс”, „Спайс гърлс” и Рой Орбисън. По-късно я продава, за да финансира авиокомпанията си „Върджин Атлантик”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.17", "title": " Ричард Брансън получи звезда на Алеята на славата"}
{"url": "https://trud.bg/%d0%be%d0%bf%d1%80%d0%b0%d0%b2%d0%b4%d0%b0%d1%82%d0%b5%d0%bb%d0%bd%d0%b8-%d0%bf%d1%80%d0%b8%d1%81%d1%8a%d0%b4%d0%b8-%d0%b7%d0%b0-%d1%81%d1%8a%d0%b1%d0%b0%d1%80%d1%8f%d0%bd%d0%b5%d1%82%d0%be-%d0%bd/", "text": "Подсъдимите за събарянето на склада „Ориент Табако“ в Пловдив, започнало на 6 март 2016 г. и спряно с протести, бяха оправдани. Обвинението срещу управителите на фирмата собственик на тютюневия склад Георги Бранеков и Александър Николич беше, че са наредили разрушаването на сграда, паметник на културата. В хода на делото обаче се доказа, че „Ориент Табако“ не е културна ценност, въпреки впечатляващия си като архитектура вид. „Ако една сграда не е получила статут на паметник на културата по законовите процидури, тя не е. Дори и да е Айфеловата кула или дворецът Версай“, заяви адвокатката на Бранеков и Николич Розалина Апостолова. Причината тютюневият склад да не е вписан като културна ценност е една грешка на НИПК от 1975 г. При опис на културното наследство на Пловдив тогава погрешно е включен друг тютюнев склад, който се намира на отсрещния ъгъл, а не „Ориент Табако“. Години по-късно в НИПК, а след това и в наследника му – НИНКН, са наясно с гафа, но процедурата складът да бъде обявен за паметник на културата така и не е извървяна докрай, макар да има предложение за това. Така към момента на събарянето си, а и до ден днешен сградата няма статут на културна ценност, респективно бутането й не е престъпление. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.17", "title": " Оправдателни присъди за събарянето на склада „Ориент Табако“ в Пловдив"}
{"url": "https://trud.bg/%d0%b2%d0%b7%d1%80%d0%b8%d0%b2%d1%8a%d1%82-%d0%b2-%d0%ba%d0%b5%d1%80%d1%87-%d0%b5-%d0%b0%d1%82%d0%b5%d0%bd%d1%82%d0%b0%d1%82-%d1%81%d1%8a%d1%81-%d1%81%d0%b0%d0%bc%d0%be%d0%b4%d0%b5%d0%bb%d0%bd%d0%b0/", "text": "Първият зам.-началник на Националната гвардия на Русия (Росгвардия) Сергей Меликов определи   като „терористичен акт“, предава TACC. „Трагичните събития, които се случиха в Керч, засягат и Росгвардия. Ние сме участници в изпълнението на онези задачи, определени ни като нормативна база. Мога да кажа, че подразделенията на Росгвардия изпълняват функции при изпълнение на последиците от този терористичен акт“, заяви Меликов пред журналисти. Съгласно думите му, в учебното заведение е задействано самоделно взривно устройство. „Причината е експлозия на самоделно взривно устройство“, подчерта Меликов. По-рано се разглеждаше версия за експлозия на газова бутилка, но по-късно стана ясно, че сградата не е газифицирана. Загиналите при инцидента са най-малко 10, а пострадалите – около 50, като 20 от тях са хоспитализирани с наранявания от различна степен. На място работят медицински екипи, полиция, спасители и инженери.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com      ", "date": "2018.10.17", "title": " Взривът в Керч е атентат със самоделна бомба (СНИМКИ и ВИДЕО)"}
{"url": "https://trud.bg/%d0%ba%d0%be%d0%b9-%d0%bf%d1%80%d0%b5%d0%bf%d0%be%d0%b4%d0%b0%d0%b2%d0%b0-%d1%83%d1%80%d0%be%d1%86%d0%b8-%d0%bf%d0%be-%d0%b8%d0%b7%d0%ba%d1%83%d1%88%d0%b5%d0%bd%d0%b8%d1%8f/", "text": "Отговорът на този въпрос е лесен, но проникването в траекториите на реалните и въображаеми изкушения е дълго и непредсказуемо. В това ще се убедят почитателите на изобразителното изкуство, които посетят галерия „Нирвана” в София, където беше открита изложба живопис на Владимир Пенев. Вернисажът на „Уроци по изкушения” привлече на 16 октомври в залите на галерията близо 150 представители на културния елит, които очакваха да чуят оценка за творчеството на художника. Но колкото е оригинален авторът, толкова и необикновено беше събитието. Нито дума от художника, нито дума от експерт-изкуствовед. В преливащия от еротика колорит зрителите бяха поведени от виолиста Валентин Геров („София квартет”), изпълнил виртуозни импровизации по Георг Телеман. Поетиката в живописта на Владимир Пенев завладява зрителя с избухвания на доминиращи цветове – най-често оранжево и яркочервено, но и гълъбовосиньо, сивобяло и искрящо бяло, като обектът на изображението не предполага буквализъм, а загатване, паралелност на внушенията в друга пейзажност (сред дървета свещи и космогоничен фон), затова контурите на лицата често са неразпознаваеми или липсват. Отдалечаващият се гръб говори за условностите на пространството и идентичностите, а еротичното усещане е в интуитивните послания – голи тела, които комуникират помежду си в своята свобода. Шапките, чадърите, дългите ръкавици и високите токчета са акцентите на онази изисканост, придаваща социален статус на еротиката. Тържество на изкушенията! Това е формулата, скрита в почерка на художника Владимир Пенев, чиито творби се вписват в новата митологична иконография за женската красота. Или както казваше преди повече от 120 години Оскар Уайлд, „мога да устоя на всичко, освен на изкушението”. Изложбата може да бъде разгледана до 16 ноември.  ", "date": "2018.10.17", "title": " Кой преподава „Уроци по изкушения”?"}
{"url": "https://trud.bg/18-%d0%b4%d1%83%d1%88%d0%b8-%d1%81%d0%b0-%d0%b7%d0%b0%d0%b3%d0%b8%d0%bd%d0%b0%d0%bb%d0%b8-%d0%bf%d1%80%d0%b8-%d0%b5%d0%ba%d1%81%d0%bf%d0%bb%d0%be%d0%b7%d0%b8%d1%8f%d1%82%d0%b0-%d0%b2-%d1%82%d0%b5/", "text": "Най-малко 18 души са загинали, а над 40 други са ранени след   на Кримския полуостров, предаде ТАСС. Нападателят се е самоубил, съобщи премиерът на Крим Сергей Аксенов. Тялото на терориста е намерено в сградата на учебното заведение. По първоначална информация става дума за 18-годишния Владислав Росляков, съобщи Мk.ru. Очевидци съобщават, че експлозията е избухнала в трапезарията на техникума. В Крим е обявен тридневен траур след нападението. Руският президент Владимир Путин изрази съболезнования на близките на загиналите при атаката. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.10.17", "title": " 18 души са загинали при експлозията в техникум в Керч"}
{"url": "https://trud.bg/%d0%b2%d0%bd%d0%b5%d0%b7%d0%b0%d0%bf%d0%b5%d0%bd-%d0%b7%d0%b0%d0%b2%d0%be%d0%b9-%d0%bd%d0%b0-%d0%ba%d0%be%d0%bb%d0%b0-%d0%bf%d1%80%d0%b5%d0%b4%d0%b8%d0%b7%d0%b2%d0%b8%d0%ba%d0%b0%d0%bb-%d0%ba%d0%b0/", "text": "21-годишният водач на буса е в болница 21-годишен шофьор е в болницата в Русе, след като не успял да спре и се ударил в задната част на ТИР, съобщиха от полицията в Разград. Пострадалият е настанен в ортопедия. Инцидентът е станал към 9,30 часа в сряда на пътя Разград – Русе, малко след град Цар Калоян. Ударът е между микробус „Форд Транзит”, управляван от младия водач от село Бъзън и камион „Мерцедес”. По първоначална информация ТИР-ът намалил рязко, за да не удари кола отпред, която внезапно предприела завой наляво. Зад камиона бил микробусът, чиито водач не успял да реагира и да спре. Последвал удар в ремаркето на „Мерцедеса”. Шофьорът на микробуса е със счупване на дясна бедрена кост, уточняват от полицията в Разград. Заради инцидента по пътя е имало временна организация и ограничения, но в ранния следобед движението е възстановено и в двете ленти.", "date": "2018.10.17", "title": " Внезапен завой на кола предизвикал катастрофа на микробус и ТИР"}
{"url": "https://trud.bg/%d0%b1%d1%81%d0%bf-%d1%81%d0%be%d1%84%d0%b8%d1%8f-%d0%b9%d0%be%d1%80%d0%b4%d0%b0%d0%bd%d0%ba%d0%b0-%d1%84%d0%b0%d0%bd%d0%b4%d1%8a%d0%ba%d0%be%d0%b2%d0%b0-%d0%b4%d0%b0-%d0%bf%d0%be%d0%b5%d0%bc%d0%b5/", "text": "„Поредният скандал, свързан с ремонта на столичната улица „Граф Игнатиев“, е доказателство, че отговорността за всички проблеми по него, както и по извършените досега ремонти на ремонтите в София, я носи изцяло Столична община. По тази причина ние, общинските съветници от групата на БСП, настояваме кметът Йорданка Фандъкова да поеме персонално тази отговорност и да подаде оставка“, заявяват в декларация от БСП-София: Очевидно Столична община не разполага с необходимия административен капацитет, за да се справи с управлението на града. А вече стана ясно, че и безобразно нарушава Закона при провеждането на обществените поръчки, както и при реализирането на самия инвестиционен процес. В последните години сме свидетели на многобройните опити на управляващите в Столична община да прехвърлят отговорността за проблемите, свързани с ремонтите на ключови обекти в града, на инвеститора, на надзора, беше ни показвано как кметът Йорданка Фандъкова инспектира, след това смело заплашва със санкции и с прекратяване на договори. Днес обаче категорично стана ясно, че всъщност самите управляващи в Столична община стоят в основата на всички проблеми. В разследване на телевизия bTV беше показана скандална промяна на предмета на обществената поръчка, а именно – материал, който е използван за ремонт на трасето на столичната улица „Граф Игнатиев“. Това е драстично нарушаване на Закона за обществените поръчки. Тук вече не говорим нито за визия, нито за естетически критерии, нито за недовършен обект. Става въпрос за конкретно нагло нарушение на Закон, което е престъпление. Вече сме поставени пред хипотезата на една незаконно провеждаща се обществена поръчка с всички реални последици от това – не признаване на европейските средства с всички последващи негативи. И тук дори не става дума за репутационния риск. Става въпрос за възможни финансови щети по отношение на Столична община. Затова кметът Йорданка Фандъкова трябва персонално да поеме отговорността и да подаде оставка. Няма да приемем ново бягство от отговорност на кмета с възможността удобно да се скрие зад „бушон“, за какъвто може да бъде използван заместник-кметът по транспорта Евгени Крусев. Няма да приемем и ново прехвърляне на отговорността на изпълнителя на обекта и несправедливо опетняване на строителния бранш в България. Настояваме и за ясни отговори от страна на кмета Фандъкова на два въпроса: 1. На какво основание е променена виброизолационната подложка, която е елемент на обществената поръчка за ремонт на ул. „Граф Игнатиев“ и заради която един от кандидатите за изпълнение на обекта е бил отстранен? 2. Вярно ли е, че този материал е бил закупен предварително, за да може да бъде вложен и от кого? Тъй като днешният скандал, свързан с ремонта на ул. „Граф Игнатиев“, води до обосновани съмнения за наличие на престъпни действия, ние, общинските съветници от групата на БСП, настояваме съответните органи в лицето на Прокуратурата и на всички институции, имащи отношение към контрола и начина, по който се разходват европейски средства, да се самосезират и да направят необходимите проверки. Вярваме, че те ще извършат тези проверки и ще бъдат обективни в изводите си. Българското общество има нужда от това! София повече не може и не трябва да бъде заложник на личните интереси на управляващите от ГЕРБ!", "date": "2018.10.17", "title": " БСП-София: Йорданка Фандъкова да поеме отговорност и да подаде оставка"}
{"url": "https://trud.bg/%d1%81%d0%ba%d0%b0%d0%bd%d0%b4%d0%b8%d0%bd%d0%b0%d0%b2%d1%86%d0%b8%d1%82%d0%b5-%d1%84%d0%b5%d0%bd%d0%be%d0%bc%d0%b5%d0%bd%d0%b0%d0%bb%d0%bd%d0%b8-%d1%81%d0%bc%d0%b5/", "text": "Медиите в Норвегия изпаднаха в екстаз след победата над България с 1:0. Водещото издание в скандинавската страна „Дагбладет“ дори определи тима на Ларс Лагербек за феноменален. “Най-добрият футболен мач на Норвегия от 37 месеца – пише изданието. – Има само едно нещо, което може да се каже за Норвегия на Ларс Лагербек: Феноменално!”. „Класа, класа, класа!“, съобщи каналът TV2. Лагербек пък определи двубоя за най-силния му начело на Норвегия. Трудно е да си представя, че в момента можем да покажем нещо по-добре от направеното срещу България. Ако продължим да играем така, няма да са много отборите, които ще ни победят. Съжалявам единствено, че не успяхме да спечелим с по-голям резултат.“ Пер Хансес, помощник на Лагербек, заяви, че България само олеснила неговия тим с тактиката си за двубоя. „За първи път играха 3-5-2, а това само ни помогна – каза специалистът. – Когато разбрахме, че ще излязат в такава формация, си казах, че това е краят им.“ Петър Хубчев, треньор на България, заяви, че той и играчите му не са се предали. „Заслужено загубихме – каза селекционерът. – Не сме направили всичко както трябва, щом са ни победили. Не искам да коментираме в детайли, но бяхме надиграни физически, умората беше голяма. Няма как да няма картони в такъв мач с много единоборства. Ние трябва сами да си помогнем в последните два мача.“ Мохамед Елиунуси, който вкара единственият гол, прогнозира, че България няма да се предаде и ще води битка с Норвегия за върха до последния мач в групата. Снимка: Инстаграм", "date": "2018.10.17", "title": " Скандинавците: Феноменални сме!"}
{"url": "https://trud.bg/%d1%82%d1%80%d0%b5%d0%bd%d1%8c%d0%be%d1%80%d1%8a%d1%82-%d0%bd%d0%b0-%d0%b2%d0%be%d0%bb%d0%b5%d0%b9%d0%b1%d0%be%d0%bb%d0%bd%d0%b8%d1%8f-%d0%bd%d0%b5%d1%84%d1%82%d0%be%d1%85%d0%b8%d0%bc%d0%b8%d0%ba/", "text": "Винаги липсва нещо и никога не съм доволен на 100 процента – призна Найден Найденов, старши треньор на волейболния „Нефтохимик 2010“. – Има още какво да подобряваме в някой от елементите – сервис, блокада и защита, атака и посрещане. Но това е идеята на всеки един спорт.  Пред близо 700 зрители бургазлии победиха гостите от босненския „Младост“ (Бръчко) с 3:1 (21, 19, -19, 16) и се класираха за втората фаза на Шампионската лига. Най-резултатен бе Георги Петров с 12 точки.  „В началото тръгнаха неуверено, но в течение на мача отборът заигра, така както аз искаха – продължи наставникът. – Видя се, че този успех не е толкова слаб, те опитаха да ни противодействат. Но играхме по най-добрия начин. Разчитам на абсолютно всички играчи – на опитните във важните моменти, а при младите се вижда все по-голямо израстване.“  Успешен дебют в този мач направи 16-годишният Денис Карягин, който се отличи с 8 точки. „Усещането беше невероятно – каза тийнейджърът. – Момчетата много ми помогнаха, ще продължа да подобрявам всички елементи в играта си.“  В следващия сблъсък бургазлии „Нефтохимик 2010“ среща победителя от двубоя между хърватския „Младост“ (Загреб) и сръбския „Войводина“ (Нови сад), които играха снощи. Първият мач е в Бургас другата седмица, а реваншът 7 дни по-късно.", "date": "2018.10.17", "title": " Треньорът на волейболния „Нефтохимик“: Винаги липсва нещо и никога не съм доволен"}
{"url": "https://trud.bg/%d0%bd%d0%b8%d0%ba%d0%be%d1%81-%d0%ba%d0%be%d1%86%d0%b8%d1%8f%d1%81-%d0%bf%d0%be%d0%b4%d0%b0%d0%b4%d0%b5-%d0%be%d1%81%d1%82%d0%b0%d0%b2%d0%ba%d0%b0-%d0%be%d1%82-%d0%bf%d0%be%d1%81%d1%82%d0%b0-%d0%bc/", "text": "Министърът на външните работи на Гърция Никос Коцияс подаде оставка, предава AFP, като уточнява, че оттеглянето му бе предшествано от разгорещен спор за договора за името на Македония. „Министър-председателят Алексис Ципрас прие оставката на външния министър“, се казва в изявление на кабинета на гръцкия премиер. Уточнява се, че именно Ципрас ще поеме временно функциите на външен министър. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.17", "title": " Никос Коцияс подаде оставка от поста министър на външните работи на Гърция"}
{"url": "https://trud.bg/%d0%b2-%d0%ba%d1%8a%d1%80%d0%b4%d0%b6%d0%b0%d0%bb%d0%b8-%d1%89%d0%b5-%d1%81%d1%82%d1%80%d0%be%d1%8f%d1%82-%d0%b7%d0%b0%d0%bb%d0%b0-%d0%b7%d0%b0-36-%d0%bc%d0%b8%d0%bb%d0%b8%d0%be%d0%bd%d0%b0-%d0%bb/", "text": "В Кърджали ще строят многофункционална зала, за която правителството отпусна 3 663 000 лева допълнително към бюджета на Спортното министерство за 2018 г.  Съоръжението ще се използва за тренировъчна и състезателна дейност по волейбол, баскетбол, футзал, спортни танци и др. Предвидено е да има 8 съблекални, конферентна зала, лекарски кабинети и обслужващи помещения.  През месец май в града бе открит и реконструираният стадион, за който бяха дадени около 2 млн. лв.  За трите мандата на премиера Бойко Борисов в спортна база са инвестирани над 350 милиона лева.", "date": "2018.10.17", "title": " В Кърджали ще строят зала за 3,6 милиона лева"}
{"url": "https://trud.bg/%d0%bf%d0%b5%d1%82%d0%be%d0%b1%d0%be%d0%b9%d1%86%d0%b8%d1%82%d0%b5-%d0%b8%d0%b7%d0%b3%d1%80%d1%8f%d1%85%d0%b0-%d0%bd%d0%b0-%d0%b1%d0%b8%d0%bb%d0%b1%d0%be%d1%80%d0%b4%d0%be%d0%b2%d0%b5/", "text": "Лицата на бронзовите медалисти от световното по модерния петобой Явор Пешлеевски и Тодор Михалев изгряха на билбордове пред Спортната палата. Миналия месец дуетът взе отличието в  щафетата на първенството на планетата в Мексико.  „Защо да има реклами на водка, цигари и казина, а да няма на спортните ни герои – заяви Андрей Кузманов, президент на федерацията. – Това е нашето признание към тези момчета, но и начин да популяризираме българските успехи и модерния петобой.“  Дуетът взе наградата и за най-добри спортисти на месеца в анкетата на пресклуб „България“, което се случва за първи път от 17 г.", "date": "2018.10.17", "title": " Петобойците изгряха  на билбордове"}
{"url": "https://trud.bg/%d0%ba%d0%b0%d1%80%d0%b0%d0%ba%d0%b0%d1%87%d0%b0%d0%bd%d0%be%d0%b2-%d0%b0%d0%ba%d0%be-%d1%81%d0%b5%d0%b3%d0%b0-%d1%81%d0%b5-%d0%bd%d0%b0%d0%bb%d0%be%d0%b6%d0%b8-%d1%89%d0%b5-%d0%bf%d1%80%d0%b8%d0%b1/", "text": "„Изразявам пълна подкрепа за граничните полицаи Михаил Цонков, Николай Костов, Живко Петков и Николай Петков. В началото на 2017 г. те са обвинени от турския наказателен съд, че на 17 април 2008 г., когато турска лодка навлиза в българските териториални води, при опит за арест прострелват един от рибарите-бракониери“, написа вицепремиерът и министър на отбраната Красимир Каракачанов във фейсбук. „Всички достойни българи, които с оръжие в ръка изпълняват и са изпълнявали своя дълг в защита на границите на България, имат моята безусловна подкрепа. Още миналата година, когато Турция поиска екстрадицията им, заявих, че няма да допусна българите да бъдат предадени на турския съд“, припомня Каракачанов. „Ако сега се наложи, ще ги прибера в Министерство на отбраната, за да бъдат защитени. Ще направя всичко по силите си, за да не бъдат предадени на чужда държава. Тези български мъже заслужават награда, защото са изпълнявали своя служебен дълг, защитавайки границата на Родината“, заявява министърът. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com                ", "date": "2018.10.17", "title": " Каракачанов: Ако сега се наложи, ще прибера в МО обвинените от Турция български граничари, за да бъдат защитени"}
{"url": "https://trud.bg/%d1%86%d0%b5%d1%86%d0%ba%d0%b0-%d1%86%d0%b0%d1%87%d0%b5%d0%b2%d0%b0-%d1%81%d0%bb%d1%83%d0%b6%d0%b8%d1%82%d0%b5%d0%bb%d0%b8-%d1%81%d0%b0-%d0%ba%d0%be%d0%bc%d0%b0%d0%bd%d0%b4%d0%b8%d1%80%d0%be%d0%b2/", "text": "Служители на Главна дирекция „Охрана“ са командировани да конвоират заподозрения за убийството на Виктория Маринова Северин Красимиров от Германия до Летище София. Това заяви правосъдният министър Цецка Цачева преди да бъде изслушана в парламентарната правна комисия. По думите й условията на ареста, в който ще бъде настанен Северин и за които настояваха да получат информация германските власти, отговарят на посочените стандартите – 4 кв. м. пространство и собствен санитарен възел. Красимиров ще бъде отведен в Русе, където се очаква да се гледа и мярката му за отклонение след като прокуратурата му повдигне обвинение. Красимиров е задочно обвинен за жестокото убийство на журналистката Виктория Маринова в Русе на 6 октомври тази година. Цачева каза още, че новите правила за конвоиране на арестанти ще бъдат официално обявени до края на седмицата. До изготвянето им се стигна след скандалния арест на тогавашния кмет на столичния район „Младост“ Десислава Иванчева на столичен булевард през април. Искам да поясня, че проведената обществена поръчка от Агенцията по вписвания на 12 октомври за закупуване на допълнителен масив, който да поеме информацията на Търговския регистър, се налага поради необходимостта огромно количество информация, 80 тера байта, които по указание на Прокуратурата следва да се съхраняват за нуждите на разследването, обяви Цецка Цачева. „Това не е база данни от Търговския регистър, а мета данни. Проследяването на стъпките малко преди срива и след това извършените действия по възстановяване функционалността на регистъра“, обясни тя. „Към момента специализираните служби, Прокуратурата и ДАНС извършват проверка, от която цялото общество чака отговорите“, коментира правосъдният министър. „Обществената поръчка ще гарантира допълнително дисково пространство за нуждите на Търговския регистър, докато Агенцията по вписванията е задължена да съхранява огромен обем информация. Тя не е нужна за функционирането на агенцията и регистъра, но е за нуждите на разследването“, посочи Цачева. Попитана има ли опасност Търговският регистър отново да блокира, тя уточни: „Не, не съм уведомена. Тогава, когато постъпи съответна информация, обществото ще бъде уведомено“. „Информацията, която имам е, че се спазват всички технологични правила с гарантиране архивиране на още две копия. Затова е осигурена техническа възможност“, каза още Цачева. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.17", "title": " Цецка Цачева: Служители са командировани да конвоират Северин Красимиров"}
{"url": "https://trud.bg/%d0%bc%d0%b0%d0%b9%d0%ba-%d0%bf%d0%be%d0%bc%d0%bf%d0%b5%d0%b9%d0%be-%d0%be%d0%b1%d1%81%d1%8a%d0%b4%d0%b8-%d0%b2-%d1%82%d1%83%d1%80%d1%86%d0%b8%d1%8f-%d1%81%d0%bb%d1%83%d1%87%d0%b0%d1%8f-%d1%85%d0%b0/", "text": "Държавният секретар на САЩ Майк Помпейо обсъди в Турция случая с изчезналия саудитски журналист Джамал Хашоги и кризата в Сирия, съобщиха световните агенции и турските медии. Помпейо разговаря първо с турския президент Реджеп Тайип Ердоган. Разговорът, който продължи 40 минути, се състоя на летището в Анкара, преди турският президент да отпътува на посещение в Молдова. В срещата участваха също турският външен министър Мевлют Чавушоглу, шефът на разузнаването Хакан Фидан и говорителят на президента Ибрахим Калън. От американска страна присъстваше и специалният представител на САЩ за Сирия Джеймс Джефри. По-късно Помпейо разговаря за малко повече от половин час и с турския външен министър Чавушоглу. Ръководителят на турската дипломация окачестви разговорите с американския си колега като „полезни и ползотворни“. В изказване след срещата Чавушоглу заяви, че Турция се надява да влезе още днес в резиденцията на саудитския консул в Истанбул, за да разследва изчезването на саудитския журналист. Друга тема на разговорите в Анкара е била обстановката в Сирия, информират медиите. По думите на турския министър Турция е заявила пред Помпейо, че може лесно да прочисти района на град Манбидж в Северна Сирия от бойците на кюрдските Сили за защита на народа (СЗН), ако Съединените щати не го направят. Чавушоглу уточни, че това е било заявено пред американския държавен секретар от президента Ердоган. САЩ признават, че споразумението с Турция за прочистване на Манбидж от СЗН се е забавило, посочи още министърът. Помпейо бе на кратко посещение в Турция, след като вчера проведе срещи в Рияд със саудитския крал, с престолонаследника и с външния министър на Саудитска Арабия. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com      ", "date": "2018.10.17", "title": " Майк Помпейо обсъди в Турция случая „Хашоги“ и Сирия"}
{"url": "https://trud.bg/%d0%bf%d1%81%d0%b6-%d0%be%d0%b1%d1%8f%d0%b2%d0%b8-%d0%b2%d0%be%d0%b9%d0%bd%d0%b0-%d0%bd%d0%b0-%d0%b1%d0%b0%d1%80%d1%81%d0%b0/", "text": "Ръководството на ПСЖ е обявило война на „Барселона“, съобщава френското издание „Екип“. Президентът на клуба Насер Ел-Келайфи е обиден от думи на колегата си Хосеп Бартомеу, публикувани в испанската преса. Шефът на каталунците обяви преди дни, че е доволен от факта, че УЕФА подновява разследването срещу френския клуб. Става въпрос за сагата с преминаването на Неймар от „Камп Ноу“ в Париж. За капак Ел-Келайфи научил, че шампиона на Ла Лига се опитва да отмъкне и звездата на тима Адриен Рабио.", "date": "2018.10.17", "title": " ПСЖ обяви война на „Барса“"}
{"url": "https://trud.bg/%d0%bd%d0%b0%d0%b4-7000-%d1%84%d0%b0%d0%bb%d1%88%d0%b8%d0%b2%d0%b8-%d0%bf%d0%b0%d1%80%d1%84%d1%8e%d0%bc%d0%b0-%d0%b7%d0%b0%d0%b4%d1%8a%d1%80%d0%b6%d0%b0%d1%85%d0%b0-%d0%b2-%d1%80%d0%b0%d0%b9%d0%be/", "text": "Над 7000 фалшиви парфюма задържаха митнически служители на 14.10.2018 г., при проверка в района на Дунав мост 2. Мобилна група на митница Лом отклонява за проверка товарен автомобил с българска регистрация, пътуващ за Западна Европа. Според документите на товара камионът превозва пет палета с тегло общо 2700 кг „козметични продукти“, но при физическия оглед на стоката митническите служители установяват, че парфюмите са видими имитации и с лошо качество на изработка, съобщиха от Агенция „Митници“. Стоката, представляваща 7060 броя парфюми, е задържана поради съмнения, че нарушава права на търговски марки. Предстои да бъдат уведомени правопритежателите на марките. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.17", "title": " Над 7000 фалшиви парфюма задържаха в района на Дунав мост 2"}
{"url": "https://trud.bg/%d0%bf%d0%be%d0%bf%d1%8a%d1%82%d0%b5%d0%bd-%d0%b2%d1%8f%d1%82%d1%8a%d1%80-%d0%bf%d0%be%d0%bd%d0%b5%d1%81%d0%b5-%d0%bd%d0%b0%d1%87%d0%b5%d0%b2%d0%b0-%d0%ba%d1%8a%d0%bc-%d0%b7%d0%bb%d0%b0%d1%82%d0%be/", "text": "Александра Начева спечели втора титла за България от младежките олимпийски игри в Буенос Айрес. 17-годишната атлетка триумфира в тройния скок като постигна 13,76 метра още в първия си опит. За отличния скок й помогна и попътния вятър със скорост 1,4 м/с, който е в рамките на допустимите 2,0 м/с.  Така пловдивчанката събра сбор от 27,62 м от най-добрите си опити в двата състезателни дни. След първия тя беше наравно с испанката Мария Висенте, която вчера остана на 19 см от Начева и взе сребро с общ резултат 27,43 м.  Така Сани вече има двете най-големи титли във възрастовата си група, след като през лятото спечели световната титла за девойки до 20 г. С нейното отличие България вече има по 2 златни, сребърни и бронзови медала и е на 28-о място в неофициалното класиране по нации.  Шанс за медал има и Горяна Стоева, която отстъпи с 1:4 съдийски гласа на Адижат Гбадамоси (Нигерия)  в полуфинала в категория до 51 кг на боксовия турнир. Късно снощи бе битката и за бронза.  Татяна Воложанина се класира 5-а в многобоя по художествена гимнастика с 62,100 точки. Зорница Стоилова и Шчаба Бом (Унгария) завършиха 11-и в микс щафетата от модерния петобой, а Христо Панайотов и Екатерина Тарева (Киргизстан) останаха 17-и.", "date": "2018.10.17", "title": " Попътен вятър понесе Начева към златото"}
{"url": "https://trud.bg/%d0%bc%d0%b0%d0%b4%d0%b0%d1%80%d0%b0-%d0%bf%d1%80%d0%b8%d0%b2%d0%bb%d0%b8%d1%87%d0%b0-%d1%82%d1%83%d1%80%d0%b8%d1%81%d1%82%d0%b8-%d1%81-%d0%b2%d0%b8%d1%80%d1%82%d1%83%d0%b0%d0%bb%d0%bd%d0%b0/", "text": "Нов облик и повече атракции за туристите предлага историко-археологическия резерват „Мадара“ с уникалния скален релеф Глобален символ на България – Мадарския конник след реализиране на родолюбивата инициатива на Билла „Ние обичаме България“. 96 287 лв., събрани от благотворителен концерт и от клиентите на веригата, бяха инвестирани в най-българското място, а в сряда официално бе представено и новото лице на „Мадара“. Ако сега посетите резервата, вече няма да се губите по живописните му пътеки, защото са поставени 65 нови указателни табели с превод на английски и руски, отчете директорът на Регионалния исторически музей-Шумен Даниел Руменов. Информационният център в резервата пък, е модерно оборудван и разполага с кът за виртуална реалност. До 20 души едновременно имат възможност да се отправят на виртуална разходка из резервата и да научат любопитна информация за всеки обект. Чрез специално разработено приложение и 20 чифта очила за витруална реалност за по-малко от половин час всеки може да се потопи в мистиката на „Мадара“ от праисторията до християнството. Приложението е на български и английски, и буквално ви качва до Конника, влизате в Голямата пещера, надниквате дори в неподозирани за окото кътчета, а гледката е 360-градусова. Това е втори подобен кът в културна институция или исторически обект в България. Нововъведението е изключително важно за хора с двигателни затруднения, които все още няма как да изкачат многобройните стъпала до релефа или да стигнат до други части на резервата. „Чрез тази визуализация на пет исторически периода те могат да видят всичко на длан“, подчерта Руменов.  Тъч маса с по-леки въпроси и отговори за резервата също ви води сред неговите забележителности. Оказва се интересна не само за децата, а и за родителите им, казват екскурзоводи. В Информационния център са добавени и няколко витрини за временни изложби. Сега в тях могат да се видят археологически находки от района, както и оригинални документи и фотоси на първите проучватели на магическата Мадара. Монтиран е и нов далекоглед с изглед към скалите, и срещу левче всеки може да види Конника. На разположение на гостите са и облекла, реплики на средновековни одежди в размер за възрастни и деца. С тях туристите могат да се премянт и да се снимат сред уникален скален декор. Посетителите в резервата непрекъснато се увеличават – ако през през 2009 г. са били 50 370, то през 2016 г. са достигнали 62 607 души. С нововъведенията разходката в резервата вече ще е поне час и половина на старата цена на билета. „Радвам се, че кампанията „Ние обичаме България“ успя да дари средства за обновяване на НИАР „Мадара“. Стартирахме я през 2016 г. и досега подкрепихме три паметника – на Шипка, Мадарския конник и Панорамата в Плевен. 277 000 лв. са събрани общо. Целта ни е чрез тази кампания да опазим нашето културно-историческо наследство. В тези паметници са закодирани нашите национални ценности и ние сме длъжни да ги съхраним“, каза при официалното представяне на резултата от кампанията в сряда Стоян Тачев, координатор корпоративна отговорност в Билла. По думите му, новостите в „Мадара“ са станали възможни и с подкрепата на местната власт, и благодари на кмета Любомир Христов и областния управител Стефан Желев. „Благодаря за прекрасната инициатива. С тези придобивки ще можем още повече да популяризираме Мадарския конник“, каза кметът Любомир Христов. Той предложи да не бъде забравян и Паметник „Създатели на българската държава“ над Шумен, изграден през 1981 г. и вече нуждаещ се от ремонт. Кампанията на търговската верига е насочена към 100-те национални обекта и следващата година ще бъде подкрепен нов български паметник. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.17", "title": " „Мадара“ привлича туристи с виртуална реалност и нови технологии\t\t\t"}
{"url": "https://trud.bg/%d0%b1%d0%b8%d1%81%d0%b5%d1%80-%d0%bf%d0%b5%d1%82%d0%ba%d0%be%d0%b2-%d0%bb%d0%b8%d1%87%d0%bd%d0%be-%d1%81%d1%8a%d0%be%d0%b1%d1%89%d0%b8-%d0%bd%d0%b0-%d0%bf%d1%80%d0%be%d1%82%d0%b5%d1%81%d1%82%d0%b8/", "text": "Министърът на труда и социалната политика Бисер Петков отиде при протестиращите майки пред парламента, за да им съобщи, че  . „Изпълняваме ангажимента, който поехме по Плана за действие, обсъждан на 9 октомври. Датите, които бяха разписани, се спазват. В петък законопроектът ще бъде в парламента и неговото разглеждане ще продължи“, обяви той. „Одобреният законопроект от Министерски съвет е във вида, в който беше подкрепен на Националния съвет, на който вие присъствахте“, обърна се министърът към протестиращите майки. „Вчера законопроектът за социалните услуги, който също познавате като съдържание и бяхте включени в работната група, е качен за обществено обсъждане на сайта на министерството“, припомни Бисер Петков. Според него до края на годината законопроектът ще бъде в Народното събрание. „След Министерския съвет се обадих лично на омбудсмана Мая Манолова, за да я уведомя. Дойдох и при вас, за да ви съобщя, че това, за което сме се разбрали – се спазва“, обяви социалният министър. „Надявам се това да възвърне доверието между нас. А в Народното събрание, както беше заявено, законопроектите да се гледат и заедно, което е част от споразумението“, коментира Петков.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.17", "title": " Бисер Петков лично съобщи на протестиращите майки, че законопроектът за хората с увреждания е одобрен от МС"}
{"url": "https://trud.bg/%d1%81-%d0%bd%d0%b0%d1%86%d0%b8%d0%be%d0%bd%d0%b0%d0%bb%d0%b5%d0%bd-%d0%bd%d0%b0%d1%83%d1%87%d0%b5%d0%bd-%d1%84%d0%be%d1%80%d1%83%d0%bc-%d0%b2-%d1%81%d1%82%d0%be%d0%bf%d0%b0%d0%bd%d1%81%d0%ba%d0%b0/", "text": "Национална кръгла маса на тема „80 години академично преподаване по застраховане и социално дело. 70 години специалност „Застраховането и социалното дело” се проведе в Стопанската академия „Д.А.Цеанов“ в Свищов. Форумът беше организиран от катедра „Застраховане и социално дело”. Съорганизатори на събитието бяха Асоциацията на българските застрахователи; Българска асоциация на дружествата за допълнително пенсионно осигуряване; Асоциацията на застрахователните брокери в България; Фондация „Проф. д-р Велеслав Гаврийски”. Националната кръгла маса беше официално открита в аудитория „Академик Иван Стефанов”. Проявата стартира с доклад на проф. д. ик. н. Нено Павлов като бивш ръководител на катедрата-организатор. Проф. Павлов направи задълбочен исторически очерк на развитието на специалността и едноименната катедра „Застраховане и социално дело”. Той отбеляза заслугите и приноса на първия ректор на Стопанска академия, проф. д-р Димитър Бъров, посоченото в завещанието на дарителя Димитър Ценов „… да се изучават науките по застрахователно дело…”, да се осъществи. Проф. Павлов отбеляза, че през далечната 1938 година, видният български учен академик Иван Стефанов поставя началото на академичното преподаване по „Застраховане” с лекциите си по учебната дисциплина „Общо учение за застраховането”, водени пред студентите от първия випуск на Академията, в трети курс на тяхното обучение. Десет години по-късно, през учебната 1948-1949 г., единствено на свищовската академия, съобразно с изградените традиции, се дава възможност да развива специалност „Застрахователно дело”, която в последствие разширява своя обхват и понастоящем е „Застраховане и социално дело”. За свой асистент академик Стефанов избира Велеслав Гаврийски, който в последствие става и пръв ръководител на катедра „Застрахователно дело”, създадена на 31.01.1950 г. Проф. д-р Велеслав Гаврийски е немски възпитаник, отличаващ се с феноменална памет и перфектно владеене на три чужди езика. Той поставя основите на първата в България застрахователна катедра. В края на своето изказване проф. Павлов припомни и за друга значима личност от първостроителите – проф. д-р Иван Кацаров. Завършил Виенския университет, като отличник на випуска, той поставя основите на академичното преподаване на актюерската наука. Негова е заслугата специалността да разшири своя кръгозор и да се превърне в „Застраховане и социално дело”. Настоящият ръководител на катедрата доц. д-р Румен Ерусалимов пък подчерта, че освен четиримата колоси, за които говори проф. Павлов, катедра „Застраховане и социално дело” е дала на Стопанска академия двама ректори и четирима зам.-ректори, след което очерта съвременното състояние на специалността и на едноименната катедра. Той сподели, че към настоящия момент катедрата се състои от 10 преподаватели – 4 доценти, 4 главни асистенти и 2 асистенти. „Горд съм да отбележа, че всеки от тях притежава ОНС „доктор”, заяви ръководителят на катедрата. В последвалата характеристика на специалност „Застраховане и социално дело”, доц. Ерусалимов изтъкна, че освен в ОКС „бакалавър”, катедрата развива и три магистърски програми – „Застраховане”, „Социален мениджмънт” и „Здравен мениджмънт”. Той сподели, че в акредитираната докторска програма се обучават не само завършилите специалността магистри, но и специалисти от застрахователната и осигурителната практика. „Няма застрахователно или пенсионно осигурително дружество в България или институция като НОИ, НАП и НЗОК, в които да не работи поне един възпитаник на специалност „Застраховане и социално дело”, заяви доц. Ерусалимов. По думите му, често ръководният екип на тези организации е съставен от възпитаници на специалността. Говорейки за предоставянето от катедрата на професионално и следдипломно обучение за работещи в сферата на застраховането и социалнозащитните дейности, доц. Ерусалимов припомни, че в последните две години в Стопанска академия се провежда уникално за страната обучение на кадрите на най-голямото застрахователно дружество, опериращо на българския пазар. Вече 60 служители на ЗАД „Булстрад Виена Иншурънс Груп“ са преминали курс на обучение и предстои дипломирането на четвъртия випуск на съвместния проект „Булстрад Академия”. В своето изложение ръководителят на катедрата посочи и примери, в които бизнесът подпомага обучението на младите застрахователи и осигурители в Свищов чрез провеждане на майсторски класове, осигуряване на стипендии и предоставяне на възможност за професионални стажове. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.17", "title": " С национален научен форум в Стопанска академия честваха 80 г. преподаване по застраховане и социално дело\t\t\t"}
{"url": "https://trud.bg/%d0%b1%d1%83%d1%82%d0%b0%d1%82-%d0%b5%d0%bc%d0%b1%d0%bb%d0%b5%d0%bc%d0%b0%d1%82%d0%b8%d1%87%d0%bd%d0%b0-%d0%ba%d1%8a%d1%89%d0%b0-%d0%b2%d1%8a%d0%b2-%d0%b2%d0%b0%d1%80%d0%bd%d0%b0/", "text": "Събарянето на стара емблематична сграда в центъра на Варна разбуни духовете в социалните мрежи. Тя се намира на крайбрежния булевард „Приморски“, строена е през далечната 1933 г. по проект на прочутия архитект Антон Франгя и е била къщата на търговеца Ради Чаталов, обясни за „Труд“ Християн Облаков, изследовател на историята на Стара Варна. През 1940 г. в сградата е открито първото консулство на Русия. Имало е предложение, но тя не е влязла в списъка с паметници – сгради с недвижима културна ценност. За имота има одобрен ПУП от 2008 година. Проектът предвижда строеж на 6-етажна сграда с подпокривни помещения, като строителството е трета категория, подлежи на контрол и въвеждане в експлоатация от РДНСК, казаха в отговор на „Труд“ от пресцентъра на община Варна. Как и защо не е прието предложението за паметник на културата от Националния институт за недвижимо културно наследство/НИНКН/, възмущават се варненци. Има и други мнения, че отдавна се руши и е превърната в бунище. Арх. Антон Франгя, както е известен в историята на морската столица като Бароковия архитект, е проектирал музея на Владислав Варненчик и в тандем с арх. Стефан Бенев е работил и в Анкара и е правил проекти на правителствени сгради по времето на Кемал Ататюрк, припомня Християн Облаков. Франгя е създавал новите модернистични виждания за архитектура у нас, характерни за арт деко, които е въплътил в прекрасните къщи край морето.", "date": "2018.10.17", "title": " Бутат емблематична къща във Варна\t\t\t"}
{"url": "https://trud.bg/%d1%86%d0%b5%d1%86%d0%ba%d0%b0-%d1%86%d0%b0%d1%87%d0%b5%d0%b2%d0%b0-%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%bd%d0%b0-%d0%bf%d1%80%d0%b0%d0%b2%d0%be%d1%81%d1%8a%d0%b4%d0%b8%d0%b5%d1%82/", "text": "Четири фирми са поканени за преговори във връзка с обществената поръчка на Агенцията по вписванията за дисковете за съхранение на данни. Няма опасност от нов срив на Търговския регистър, увери правосъдният министър Цецка Цачева, която бе поканена на заседание на правната комисия. По думите й в момента само четирима ИТ специалисти работят в Агенцията, а само преди няколко години, те са били седемнадесет. Агенцията по вписванията пусна обществена поръчка по бърза процедура за закупуване на още дисково пространство на 12 октомври. Те поръчват 120 ТБ (терабайта), но по думите на министъра само 80 ТБ ще се ползват за целите на разследването и ще съхранят причините за спирането на регистъра през август. Бизнесът е притеснен, че още няма информация защо и как спря регистърът през август, както и за обществената поръчка по бърза процедура. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.10.17", "title": " Цецка Цачева, министър на правосъдието: Четири фирми разговарят с Агенцията по вписванията за новите дискове"}
{"url": "https://trud.bg/%d0%ba%d0%be%d1%80%d0%bd%d0%b5%d0%bb%d0%b8%d1%8f-%d0%bd%d0%b8%d0%bd%d0%be%d0%b2%d0%b0-%d0%b4%d0%b8%d1%81%d0%ba%d1%83%d1%82%d0%b8%d1%80%d0%b0-%d1%81-%d0%bf%d0%be%d1%81%d0%bb%d0%b0%d0%bd%d0%b8%d0%ba/", "text": "Председателят на НС на БСП се срещна днес с Н.Пр. г-н Анатолий Макаров, извънреден и пълномощен посланик на Руската федерация. По време на разговора бяха обсъдени двустранните отношения между България и Русия, както и възможностите за задълбочаване на икономическото сътрудничество между двете държави. В рамките на разговора бе дискутирана и възможността България да бъде мост в отношенията между Русия и Европейския съюз. Корнелия Нинова представи на посланик Макаров проекта „Визия за България“, като ключов документ в алтернативната управленска програма на БСП. Корнелия Нинова уточни, че „Визия за България“ поставя акцент върху формирането и въвеждането на ефективни политики, които са в интерес на българските граждани. Председателят на БСП изтъкна, че проектът внася нова перспектива в образованието, науката, здравеопазването и икономиката, като поставя и приоритети в областта на вътрешната сигурност, обществения ред и външната политика. Междувременно БСП излезе с позиция, осъждаща  , при който загинаха 18 души, а над 50 други бяха ранени. „Остро осъждаме атентата в Крим, отнел живота на десетки и ранил над 50 души. Изразяваме подкрепата и съпричастността си към семействата на пострадалите и загиналите граждани. Ние, от БСП, винаги сме се противопоставяли и ще се противопоставяме на актовете на тероризъм, които не само демонстрират пълно незачитане на човешкия живот, но и подкопават основите на нашите общества. Насилието не признава граници, националност  или религия и затова трябва да се изправим пред това глобално предизвикателство заедно. Изразяваме най-дълбоките си съболезнования към жертвите и семействата им“, гласи позицията на социалистите. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com                ", "date": "2018.10.17", "title": " Корнелия Нинова дискутира с посланик Макаров възможността България да бъде мост в отношенията между Русия и ЕС"}
{"url": "https://trud.bg/%d1%86%d0%b2%d0%b5%d1%82%d0%b0%d0%bd-%d1%86%d0%b2%d0%b5%d1%82%d0%b0%d0%bd%d0%be%d0%b2-%d0%bd%d0%b0%d0%bc%d0%b5%d0%ba%d0%bd%d0%b0-%d0%b4%d0%b0-%d0%b3%d0%be%d0%bd%d0%b8%d0%bc-%d1%80%d1%83%d1%81%d0%ba/", "text": "Лидерът на депутатите от ГЕРБ Цветан Цветанов намекна, че след новите доказателства по отравянето на Скрипал трябва и ние да изгоним руски дипломати. Преди броени дни английският посланик Ема Хопкинс предостави нови доказателства по аферата на премиера Бойко Борисов на среща с него в Министерския съвет, както и за хакерската атака срещу седалището на организацията за забрана на химическите оръжия в Хага. „Доказателствата вече са много по-ясни и трябва да се съобразим с това, което направиха всички развити европейски държави“, отсече Цветанов, който от самото начало е на тази позиция още от избухването на скандала през пролетта, когато страната ни се нареди сред малцината членки на ЕС, които не изгониха руски посланик. Тогава позицията на Цветанов се размина с тази на премиера и правителството, които не го направиха. „Не бих искал в момента да иззема функцията на изпълнителната власт, но много е тревожно това, които излезе като доказателства и категоричността, която декларираха държави като Великобритания, Австрия, Германия, Франция и САЩ“, коментира днес Цветанов, цитиран от  . Вторият в ГЕРБ добави още, че една от потенциалните заплахи за региона и страните-членки на ЕС са хибридните атаки. „И това, които е направено като извод от много държави от ЕС, е, че Русия е една от държавите, която действително е потенциална заплаха с хибридните атаки, които прилагат и в Западните Балкани, и в държавите от ЕС, и в държави извън ЕС“, отсече Цветан Цветанов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.17", "title": " Цветан Цветанов намекна да гоним руски дипломати след новите доказателства за Скрипал"}
{"url": "https://trud.bg/%d0%bd%d0%b0%d1%88-%d0%ba%d0%b0%d0%bf%d0%b8%d1%82%d0%b0%d0%bd-%d0%b5-%d0%bd%d0%be%d0%bc%d0%b8%d0%bd%d0%b8%d1%80%d0%b0%d0%bd-%d0%b7%d0%b0-%d0%bc%d0%be%d1%80%d1%81%d0%ba%d0%b8%d1%82%d0%b5-%d0%be%d1%81/", "text": "Българският капитан -легенда от Варна к.д.п. Никифор Герчев е номиниран за финалист за наградата на Международната морска спасителна федерация /IMRF/.Журито обяви на 17 октомври по обяд в конферентната зала на лондонския „Meridien Piccadilly Hotel“, че „две изключителни личности са избрани за цялостни постижения в морското хуманитарно спасяване“. Това са к.д.п.Никифор Герчев от България и Джон Коуийман от Кюрасао, които са на финалната права в категорията „За цялостен принос за глобалната система за морска безопасност/GMDSS/. Варненецът е председател и основател на доброволческата структура за морско търсене и спасяване БУЛСАР, има стаж и опит във военния и търговски флот, участвал е в над 25 морски бедствия и е допринесъл за спасяването на над 250 живота. Наградите на IMRF са уникални, тъй като те са специално създадени, за да възнаграждават безкористните усилия на специалистите за търсене и спасяване (SAR) по целия свят. Специално наградата за морско хуманитарно спасяване е учредена в памет на Владимир Максимов, който в продължение на четвърт век е работил в Инмарсат с водеща роля в екипа за безопасност. Церемонията по награждаването ще бъде на 8 ноември по време на годишната регионална среща на европейските организации на IMRF на специална вечеря във високотехнологичния център на „Норвежката морска спасителна служба” – „RS Noatun“, където годишно се подготвят 3000 професионалисти. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.17", "title": " Наш капитан е номиниран за морските Оскари"}
{"url": "https://trud.bg/%d0%b4%d0%b8%d1%81%d0%ba%d1%83%d1%82%d0%b8%d1%80%d0%b0%d1%82-%d0%be%d0%bf%d0%b0%d0%b7%d0%b2%d0%b0%d0%bd%d0%b5%d1%82%d0%be-%d0%bd%d0%b0-%d0%ba%d1%83%d0%bb%d1%82%d1%83%d1%80%d0%bd%d0%be-%d0%b8%d1%81/", "text": "Велико Търново домакинства международен форум за опазване на културното и историческото наследство. Срещата ще се проведе на 18 и 19 октомври и ще премине под мотото „Настояще и бъдеще за миналото“. В рамките на двудневното събитие ще бъде представен опитът на български и чуждестранни общини, свързан с опазването на паметниците на културата, дигитализацията на културното наследство и др. По време на дискусията ще бъдат обхванати също теми за обновяването и реставрацията на старинните сгради и свързаните с това проблеми, прилагането на видове мерки за постигане на енергийна ефективност и др. Представени ще бъдат както добри практики за популяризиране на културното наследство, така и новите възможности за развитие на туристически атракции по оперативна програма „Региони в растеж“ 2014-2020. Гост лектори ще бъдат Жаки Крушон – експерт от Националната френска асоциация „Забележителности и забележителни градове на Франция“, както и Светла Шаф – ръководител отдел „Урбанизъм и градоустройство“ в община Дакс, Франция. Организирани са и две съпътстващи експозиции, които ще бъдат представени в Изложбени зали „Рафаел Михайлов“. Двудневният форум е организиран от Областен информационен център, а съорганизатори са Община Велико Търново, Общинската туристическа агенция „Царевград Търнов“, Асоциацията на общини със селища и територии на културно-историческо наследство“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.17", "title": " Дискутират опазването на културно-историческото наследство на международен форум в Търново"}
{"url": "https://trud.bg/%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%bd%d0%b0-%d0%b0%d1%80%d0%bc%d0%b5%d0%bd%d0%b8%d1%8f-%d0%bf%d0%be%d0%b4%d0%b0%d0%b4%d0%b5-%d0%be%d1%81%d1%82%d0%b0%d0%b2%d0%ba%d0%b0-2/", "text": "Премиерът на Армения Никол Пашинян подаде оставка, която бе приета от президента Армен Саркисян, предаде НТВ. Целта на оттеглянето му е да предизвика предсрочни избори, докато още се ползва с високо доверие сред гражданите. В тв обръщение Пашинян посочи, че сегашният парламент не отразява политическата реалност в страната след “революцията” тази пролет. Тогава след 10 дни многохилядни протести, оглавени от Пашинян, той пое властта от предшественика си Серж Саркисян, чиято Републиканска партия има най-много депутати. След оставката на премиера парламентът има 14 дни да избере нов, а ако не успее, ще бъдат свикани избори. И четирите парламентарни фракции вече заявиха, че няма да издигат кандидат за министър-председател. Очаква се вотът да е през декември.", "date": "2018.10.17", "title": " Премиерът на Армения подаде оставка\t\t\t"}
{"url": "https://trud.bg/%d0%bd%d0%b0%d0%b9-%d1%81%d0%bb%d0%b0%d0%b1%d0%b0%d1%82%d0%b0-%d0%b3%d0%b5%d1%80%d0%bc%d0%b0%d0%bd%d0%b8%d1%8f-%d0%be%d1%82-39-%d0%b3%d0%be%d0%b4%d0%b8%d0%bd%d0%b8-%d0%bd%d0%b0%d1%81%d0%b0%d0%bc/", "text": "Националният отбор на Германия по футбол се намира в най-дълбоката си криза за последните десетилетия. Поражението с 1:2 от Франция може да се окаже прощалния мач на Йоаким Льов като треньор на Бундестима. „Има вероятност да бъде уволнен в следващите дни“, кратко и ясно информира вестник „Билд“.  В последните 13 мача, Германия има само 3 победи, което е най-лошият резултат за отбора от 1979 година насам. 2018-а е кошмарна за Бундестима, който загуби 6 от своите 11 мача. Такава отрицателна статистика отборът не е имал от 1985 година насам, когато загуби пет мача под ръководството на Франц Бекенбауер. На Мондиал 2018 бундестима отпадна за първи път в своята история в груповата фаза, след като загуби от Мексико с 0:1, от Южна Корея с 0:2 и стигна до драматична победа с 2:1 срещу Швеция в последната минута. След провала на световното в Русия, воденият от Йоаким Льов отбор направи реми 0:0 срещу световния шампион Франция в Мюнхен, което бе определено като рестарт на националния отбор. Съмненията обаче се върнаха, след много трудна победа с 2:1 в контролата срещу Перу. Впоследствие Германия загуби с 0:3 от Холандия, за да последва поражението с 1:2 от Франция в Париж. „Играхме като равни със световните шампиони – заяви Льов. – За съжаление, не бяхме възнаградени от добрия мач, който направихме и загубихме.“ Двубоят с „петлите“ за пореден път поставя под съмнение бъдещето на Льов и в следващите дни ще стане ясно дали федерацията ще се реши да го уволни.", "date": "2018.10.17", "title": " Най-слабата Германия от 39 години насам"}
{"url": "https://trud.bg/%d0%b6%d0%b5%d1%80%d1%82%d0%b2%d0%b8%d1%82%d0%b5-%d0%b2-%d0%ba%d0%b5%d1%80%d1%87-%d1%81%d0%b0-%d0%b7%d0%b0%d0%b3%d0%b8%d0%bd%d0%b0%d0%bb%d0%b8-%d0%be%d1%82-%d0%be%d0%b3%d0%bd%d0%b5%d1%81%d1%82%d1%80/", "text": "Говорителят на Следствения комитет (СК) на Руската федерация Светлана Петренко поясни, че   в Политехническия колеж в град Керч са загинали от огнестрелни рани, а не от експлозията на самоделното взривно устройство, предава Интерфакс. „Към настоящия момент е известно за 17 жертви в Керченския колеж. Предварителният оглед на телата показва, че те са загинали от огнестрелни рани“, поясни Петренко. По-рано бяха приведени данни за 18 загинали и 40 пострадали, 37 от които са настанени в болница. Властите определиха инцидента като „терористичен акт“. Студент, който е поставил самоделното взривно устройство в Политехническия колеж в град Керч, се е самоубил с огнестрелно оръжие. Младият мъж 22-годишен, е бил студент в четвърти курс в същия колеж. Тялото му е намерено в библиотеката на учебното заведение, разположена на втория етаж на сградата. Мотивите за   към момента остават неизвестни. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.10.17", "title": " Жертвите в Керч са загинали от огнестрелни рани, а не от взрива"}
{"url": "https://trud.bg/%d0%b4%d1%8a%d0%bb%d1%8a%d1%80-%d0%bd%d0%b0-%d0%b4%d1%80%d0%be%d0%b3%d0%b0-%d1%81-%d0%bb%d0%b0%d0%ba%d0%be%d1%87%d0%b8%d1%81%d1%82%d0%b8%d1%82%d0%b5%d0%bb-%d0%be%d1%82%d0%b8%d0%b2%d0%b0-%d0%bd%d0%b0/", "text": "Окръжната прокуратура в Шумен е предала на съд 27-годишният Климент М.-Кимо, който притежавал и пласирал чай за пушене, забъркван с лакочистител. Климент бил разкрит през м.май т.г. от шуменската полиция, припомнят от Апелативна прокуратура-Варна. Младият мъж наел квартира в града. Използвал социалните мрежи, за да „рекламира“ престъпната си дейност и така жилището станало сборище на наркозависими, които идвали, поръчвали си необходимата доза, а домакинът я измервал на електронна везна. За това свидетелства ученик от шуменска гимназия, който оставал при подсъдимия да нощува, сочи обвинението. Установено е, че чаят за пушене съдържал амфетамини, ацетон от лакочистител и свидетели по делото разказали, че след употребата му се чувствали щастливи, но неадекватни. Хазяинът на Кимо забелязал, че при квартиранта постоянно идват много и различни хора. Усещал, че от квартирата се носи силна миризма, но не от тютюнев дим и притеснен заявил на Климент, че иска той да напусне още на другия ден. На 13 май, когато изнасял багажа си, дошли полицейски служители. В чантата на Климент били намерени чай за пушене, шишенца лакочистител и няколко грама прахообразна съставка, която се ползвала за направата на наркотичния чай. Иззети били над 20 грама марихуана, 0,55 грама амфетамин и електронна везна. При претърсването на освободената квартира били намерени и иззети още шишенца от лакочистител. Предстои делото срещу 27-годишния Климент М. да бъде насрочено за разглеждане в Шуменския окръжен съд. Подсъдимият може да получи от 5 до 15 г. затвор и глоба от 20 000 до 100 000 лева. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.17", "title": " Дълър на дрога с лакочистител отива на съд"}
{"url": "https://trud.bg/%d1%81%d0%b8%d0%bd%d0%b8%d1%82%d0%b5-%d1%84%d0%b5%d0%bd%d0%be%d0%b2%d0%b5-%d0%b8%d1%81%d0%ba%d0%b0%d1%82-%d0%b8-%d0%b2-%d0%b4%d1%80%d1%83%d0%b3%d0%b8%d1%82%d0%b5-%d1%81%d0%b5%d0%ba%d1%82%d0%be/", "text": "Феновете на „Левски“ искат места и в другите сектори на „Лудогорец Арена“. Причината – тези, които са планирани за гостуващата агитка ще се окажат малко. Сектор „Г“ в Разград може да побере около 2300 зрители, като половината бяха разпродадени до сряда. Очакват се пропуските да свършат, тъй като интересът към сблъсъка между шампиона на България и лидера в класирането е много голям. Феновете на „сините“ са в еуфория от представянето на тима, a изоставащият с две точки „Лудогорец“ пък ще се опита да оглави таблицата с успех. Във форумите на „Левски“ привържениците признават, че ще опитат да се сдобият с билети с места до най-близките трибуни от тези на тяхната агитка. Става въпрос за сектор „А“ и централната трибуна. Ръководството на „Лудогорец“ едва ли обаче ще остане очаровано при подобен пробив от страна на гостуващите запалянковци, въпреки факта, че професионалните отношения между двата клуба са отлични. В петък „Левски“ ще тренира на „Герена“ за последно през седмицата. След заниманието тимът тръгва за Русе, където ще нощува преди двубоя. Аут за сблъсъка са Серджиу Буш, Илия Димитров и Ривалдиньо. В последния момент ще се решава за Паулиньо, който също е с травма.", "date": "2018.10.17", "title": " „Сините“ фенове искат и в другите сектори на „Лудогорец Арена“"}
{"url": "https://trud.bg/%d0%bc%d0%bb%d0%b0%d0%b4%d0%b5%d0%b6%d0%b8%d1%82%d0%b5-%d0%bf%d0%b0%d0%ba-%d1%81%d1%82%d0%b0%d0%bd%d0%b0%d1%85%d0%b0-%d0%b7%d0%b0-%d1%81%d0%bc%d1%8f%d1%85/", "text": "Младежкият национален отбор на България до 21 години пак стана за смях. Родните „надежди“ загубиха с 0:1 от Люксембург в последния мач от Група 9 на квалификациите за Евро 2019. Така тимът на България приключи надпреварата на пета позиция в крайното класиране с актив от 10 точки, събрани след 2 победи, 4 равни и 4 загуби. Това бе и последен мач на селекционера Антони Здравков начело на тима, като сега той ще се концентрира в работата си като старши треньор на „Лудогорец“. Под негово ръководство младежите ни се превърнаха в абонати на Люксембург. Скромният ни съперник в тази възрастова група има 5 победи за 10 години, като две от тях са над България. През септември 2017-а нашите отстъпиха отново с 0:1 в Стара Загора.", "date": "2018.10.17", "title": " Младежите пак станаха за смях"}
{"url": "https://trud.bg/%d0%bf%d0%b0%d0%ba-%d1%82%d0%be%d0%b7%d0%b8-%d1%81%d0%b8%d0%bd%d0%b4%d1%80%d0%be%d0%bc/", "text": "Жалко! Много жалко! България прояви за пореден път „любимия“ си синдром – да се проваля във важен момент. Така е за съжаление през новия век не само във футбола, но и в много други спортове. Достигаме до важен двубой или състезание и после идва разочарованието. Поне през последните две десетилетия тази тенденция  преобладава. Във вторник вечер в Осло националите по футбол не успяха да превъзмогнат въпросната психологическа бариера и загубиха от Норвегия – прекият им конкурент за първото място в групата от Лигата на нациите с 0:1. „Лъвовете“ на Петър Хубчев така и не успяха да дадат по-сериозен отпор на надменните скандинавци, които преди мача обвиниха българските футболисти, че в ДНК-то им е заложено да лежат по терена. Твърде цинично за отбор, извършил 45 нарушения срещу „трикольорите“ в двата мача помежду им. А в злополучния за България двубой съперникът не спря да хитрува – бавеше времето след гола, нападателят им Джошуа Кинг повече лежеше, отколкото пропускаше, а освен това на няколко пъти опитаха да контузят родните играчи с безкомпромисни влизания. И донякъде успяха – след последния съдийски сигнал стражът Пламен Илиев едва напусна терена, а проблеми изпитваше и Васил Божиков. Факт е обаче, че на стадион „Улевал“ играчите на Хубчев не бяха онзи сплотен отбор, който свикнахме да гледаме напоследък. „Лъвовете“ се показаха хаотични, липсваше синхрон между отделните линии, а също и идея в офанзивен план. Нямаше острота в предни позиции, с която да се притисне съперника. А срещу България не бе някаква велика футболна сила, а отбор, чийто най-силен компонент от играта е… хвърлянето на тъчове. Така в крайна сметка България и Норвегия размениха ролите си. Сега „викингите“ са лидери в групата, макар и само по голова разлика, а нашите вече ще зависят и от останалите резултати. Тепърва обаче предстои гостуване на Кипър, а то няма да е никак леко. А за него Хубчев и треньорският щаб трябва да извлекат поуките от представянето ни в Осло, ако искат наистина „трикольорите“ да вървят напред и да се развиват като отбор.", "date": "2018.10.17", "title": " Пак този синдром!"}
{"url": "https://trud.bg/%d0%bf%d1%80%d0%b0%d0%b2%d0%b8%d1%82%d0%b5%d0%bb%d1%81%d1%82%d0%b2%d0%be%d1%82%d0%be-%d0%be%d1%82%d0%bf%d1%83%d1%81%d0%bd%d0%b0-500-000-%d0%bb%d0%b2-%d0%b7%d0%b0-%d0%b4%d0%be%d0%b8%d0%b7%d0%b3%d1%80/", "text": "С решение на Министерски съвет днес правителството отпусна 500 000 лв. за довършителни дейности на църквата „Св. Николай Чудотворец“ в бургаския комплекс „Меден рудник“. Средствата са предвидени за допълнителни ремонтни дейности, свързани с довършване на строежа на православния храм. Кметът на Община Бургас Димитър Николов връчи официално решението на председателя на църковното настоятелство на храма отец Емилиян и архиерейския наместник отец Севастиан. Довършителните строителни дейности по доизграждане на църквата в най-големия жилищен комплекс на Бургас ще стартират веднага. Предварителните очаквания са те да бъдат завършени през 2019 година. В постановлението на правителството се съобщава още, че това ще помогне на храма да се превърне в духовен център на областния град, съчетавайки религиозна, просветна и социална дейност. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.17", "title": " Правителството отпусна 500 000 лв. за доизграждане на храм „Св. Николай Чудотворец“ в „Меден рудник“"}
{"url": "https://trud.bg/%d0%bc%d1%8a%d0%b6-%d0%bd%d0%b0%d0%bc%d1%83%d1%88%d0%ba%d0%b0%d0%bd-%d1%81-%d0%bd%d0%be%d0%b6-%d0%bd%d0%b0-%d0%bf%d0%b0%d0%b7%d0%b0%d1%80%d0%b0-%d0%b2-%d1%82%d1%8a%d1%80%d0%bd%d0%be%d0%b2%d0%be-%d1%81/", "text": "Мъж е бил намушкан с нож на централния пазар във Велико Търново. Инцидентът е станал около 17,30 часа в сряда. По неофициална информация, става въпрос за пиянска свада, а нападателят е бил употребил алкохол. На място са пристигнали екипи на Спешна помощ и полицаи, които разпитват очевидците на инцидента и правят оглед на местопроизшествието. Мъжът веднага е откаран в Спешна помощ, където медиците са констатирили, че порезните наранявания са повърхности и няма опасност за живота му. Раните на пострадалия около 30-годишен мъж се обработват, след което ще бъде освободен за домашно лечение. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.17", "title": " Мъж намушкан с нож на пазара в Търново след пиянска свада"}
{"url": "https://trud.bg/%d0%b3%d0%b5%d1%80%d0%bc%d0%b0%d0%bd%d1%86%d0%b8-%d0%bd%d0%be%d1%81%d1%8f%d1%82-%d1%81%d1%82%d0%b0%d1%80%d0%b8%d1%82%d0%b5-%d0%bd%d0%b8-%d0%b4%d1%80%d0%b5%d1%85%d0%b8/", "text": "Родни фирми внасят у нас употребяван текстил по 50-55 евро цента килограма Сивият сектор стига 40% Германци купуват български дрехи втора употреба. Фирми у нас вече събират и сортират употребявани дрехи, които след това продават онлайн или в магазини за такива стоки. По данни на Асоциацията на преработвателите на дрехи втора употреба над 50 000 тона стари дрехи се обработват в България за година, като повечето са внос от Западна Европа. Средната цена, на която влизат у нас, е 50-55 евро цента за кг. 70% от тях са годни за повторна употреба, 15% отиват за рециклиране, а 10% – за памучни парцали за промишлеността. Едва 3% се пращат за депониране, посочи Севдалин Спасов, председател на асоциацията. У нас остава само най-качествената стока, а останалата я изнасяме за страни извън ЕС. Например в Пакистан се реализират такива дрехи, които тук никой не би купил, дори единични обувки, заради ниския стандарт на живот там, обясни той. По думите му е заблуда, че България събира изхвърления текстил от Западна Европа. Много по-големи сортировачи от нас са Полша, Унгария, Холандия и Белгия. От асоциацията се оплакаха от сивия сектор в бранша, който достига 30-40%. Става въпрос за нелегален внос на дрехи втора ръка, които после никой не знае какво се случва с тях. Те се изхвърлят нерегламентирано и дори се ползват за отопление, посочи Спасов. По думите му идеята да се въведе продуктова такса върху този текстил не би решила проблема със замърсяването. Такава такса няма никъде в Европа и ако се въведе у нас, ще оскъпи стоките, а те се купуват основно от хора с ниски доходи, категоричен е той. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.17", "title": " Германци носят старите ни дрехи\t\t\t"}
{"url": "https://trud.bg/%d0%ba%d0%b8%d0%bd%d0%be-%d0%bb%d0%b8%d1%82%d0%b5%d1%80%d0%b0%d1%82%d1%83%d1%80%d0%b5%d0%bd-%d1%84%d0%b5%d1%81%d1%82%d0%b8%d0%b2%d0%b0%d0%bb-cinelibri-%d0%bb%d1%8e%d0%b1%d0%be%d0%b2-%d0%bc/", "text": "Благоевград ще бъде домакин на единствения по рода си кино-литературен фестивал CineLibri. Той ще се проведе от 19 до 24 октомври в кино „Синемакс“. В рамките на шест дни ще бъдат представени специално подбрани филмови заглавия, създадени въз основа на литературни образци или посветени на именити писатели. Старт на фестивала ще бъде поставен с екранизацията на романа „На плажа Чезъл”. Тази година фестивалът обръща специално внимание на любовта във всичките й превъплъщения и ще се състои под мотото „Любов между редовете”. Конкурсната програма на CineLibri 2018 включва впечатляващи кинопродукции, обект на внимание на световната критика и публика, а някои от тях са удостоени с отличия на едни от най-големите международни кинофоруми. Благоевградската публика ще има възможност да види блестящата френско-канадска драма „Ще се видим там горе“ на режисьора Албер Дюпонтел – удостоена с пет награди „Сезар“ екранизация на едноименния роман на Пиер Льометр, носител на „Гонкур”. Сред останалите филми в програмата е „Да бъдеш Астрид”, който осветлява малко познатата история около появата на най-непокорното и луничаво момиче в литературата – Пипи Дългото чорапче. На 20 октомври зрителите ще могат да гледат епичния филм на Тери Гилиъм „Човекът, който уби Дон Кихот”, чийто трънлив път до големия екран сам се превръща в повод за филм. В Благоевград ще бъде излъчен и филмът „Книжарницата” (12 международни награди и над 30 номинации), базиран на едноименния бестселър на Пенелъпи Фицджералд. Специално внимание заслужава и българското заглавие „Безкрайната градина”, режисьорски дебют в киното на Галин Стоев, който спечели наградата на Съюза на българските филмови дейци на фестивала „Любовта е лудост” във Варна. Билетите вече са в продажба на касата на кино Cinemax. Допълнителна информация за филмите и екранизираните книги ще намерите на официалната интернет страница на фестивала www.cinеlibri.cоm АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.17", "title": " Кино-литературен фестивал CineLibri „Любов между редовете” представя специално подбрани филмови продукции в Благоевград"}
{"url": "https://trud.bg/26-%d0%b3%d0%be%d0%b4%d0%b8%d1%88%d0%b5%d0%bd-%d0%bc%d1%8a%d0%b6-%d0%b5-%d0%b7%d0%b0%d0%b3%d0%b8%d0%bd%d0%b0%d0%bb-%d0%bf%d1%80%d0%b8-%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b0-2/", "text": "26-годишен мъж от Варна е загинал при катастрофа до кръстовището на бул. „Сливница“ и ул. „Хаджи Димитър“. Това съобщиха от ОДМВР-Варна. Инцидентът е възникнал малко след 17.20 часа. Според първоначалната информация са се сблъскали л.а. „Опел“, управляван от 48-годишна жена, и мотоциклет „Триумф“, собственост на 26-годишния мъж. След сблъсъка мотоциклета се е отклонил от траекторията си, блъснал се е в бордюр, а след това в дърво. Вследствие на инцидента водачът му е загинал на място. Към момента текат действия по разследване на произшествието за изясняване на детайли и обстоятелства. Изяснява се също самоличността на загиналия. По случая е образувано досъдебно производство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.17", "title": " 26-годишен мъж е загинал при катастрофа във Варна"}
{"url": "https://trud.bg/%d0%be%d1%82%d0%b3%d0%be%d0%b2%d0%be%d1%80%d0%bd%d0%be%d1%81%d1%82-%d0%b7%d0%b0-%d1%87%d1%83%d0%b6%d0%b4%d0%b0-%d0%b2%d0%b8%d0%bd%d0%b0-%d0%b2-%d1%81%d0%b4%d0%b5%d0%bb%d0%ba%d0%b8-%d1%81-%d0%b3%d0%be/", "text": "Браншът е категорично против предложените промени в закона Търговци на горива да носят отговорност за чужда вина, предлага Министерски съвет с промени в Закона за акцизите и данъчните складове, които вече са внесени в парламента и днес ще бъдат разгледани в пленарна зала на първо четене. Предложението е да се въведе солидарна отговорност от страна на лицензирания складодържател за внасянето в хазната на дължимия акциз, ако е ползвано освобождаване от плащането на налога, но крайният потребител не е изпълнил някое от условията за това. Най-често става въпрос за гориво, предназначено за зареждане на плавателни съдове и въздухоплавателни средства, но е използвано за други цели. Категорично против приемането на тези промени се обявиха от бранша. Причина е, че така ще се наруши основен принцип в правото – без вина няма отговорност. Освен това текстът е написан така, че акцизът ще се дължи обратно в държавния бюджет, ако крайният потребител не е изпълнил “условие по отношение на крайното предназначение на енергийните продукти, за което е ползвано освобождаване от заплащане на акциз”. Този текст не визира потребление, различно от установеното в закона (използване на горивото за автомобили вместо за плавателни съдове), а неизпълнение на “условие” – например неправилно съставяне на документ. В нито един нормативен акт за администриране на акцизите в страните от ЕС няма подобен текст за солидарна отговорност, категорични са от бранша. Пакетът от промени в данъчните закони вчера беше одобрен от парламентарната Комисия за наблюдение на приходните агенции и борба със сивата икономика и контрабандата. Сред обсъдените от депутатите текстове беше въвеждането на специален ред за уведомяване на митничарите за бутилки с алкохол и ограничени серии пури с колекционерска стойност. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.17", "title": " Отговорност за чужда вина в сделки с горива\t\t\t"}
{"url": "https://trud.bg/163-%d0%bc%d0%bb%d0%bd-%d0%bb%d0%b2-%d0%bf%d0%be%d0%bb%d1%83%d1%87%d0%b0%d0%b2%d0%b0-%d1%81%d0%bf%d0%b5%d1%88%d0%bd%d0%b0-%d0%bf%d0%be%d0%bc%d0%be%d1%89/", "text": "Предстои закупуване на 400 нови линейки Системата за спешната медицинска помощ в България ще получи безвъзмездно финансиране в размер на 163 млн. лв. Средствата се осигуряват по Оперативна програма “Региони в растеж” 2014-2020 г. и за отпускането им Министерският съвет даде съгласие ръководителят на управляващия орган на програмата да подпише договор с Министерството на здравеопазването. Документът е за изпълнение на проект “Подкрепа за развитие на системата за спешна медицинска помощ”. Средствата ще бъдат разпределени между 237 обекта от системата на спешна помощ в цялата страна и са предназначени за ново строителство, реконструкция, ремонт, преустройство, подобряване на достъпа за лица с увреждания до сградите и на прилежащото околно пространство. Ще бъдат обновени сградният фонд и оборудването в спешните отделения на лечебни заведения с над 50% държавно участие, 27 центъра за спешна медицинска помощ и разкритите към тях 170 филиала и 6 изнесени екипа. Предстои и дългоочакваното обновление на автопарка като за целта ще бъдат закупени 400 съвременни линейки с оборудване и апаратура, отговарящи на Медицинския стандарт “Спешна медицина” и на най-добрите европейски практики и изисквания за своевременност, достатъчност, качество и безопасност. Проектът има за цел да подобри качеството, безопасността и достъпността на медицинската помощ у нас.", "date": "2018.10.17", "title": " 163 млн. лв. получава спешна помощ\t\t\t"}
{"url": "https://trud.bg/%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%b1%d0%be%d1%80%d0%b8%d1%81%d0%be%d0%b2-%d0%bd%d0%b0-%d0%be%d0%b1%d1%81%d1%8a%d0%b6%d0%b4%d0%b0%d0%bd%d0%b5-%d0%b2-%d0%b5%d0%b2%d1%80%d0%be/", "text": "Министър-председателят Бойко Борисов ще участва в редовното заседание на Европейския съвет на 17, 18 и 19 октомври в Брюксел, съобщиха от правителствената информационна служба. Заседанието на Европейския съвет ще започне в сряда вечерта с обсъждане на Брекзит във формат ЕС-27. На него се очаква лидерите да вземат решение за придвижване на преговорите, въз основа на препоръка от главния преговарящ от страна на ЕС – Мишел Барние. На заседанията в четвъртък и петък във формат ЕС-28 се очаква канцлерът на Австрия Себастиан Курц да информира за напредъка по приоритетите на Австрийското председателство на Съвета на ЕС. Държавните и правителствени ръководители ще обсъдят още миграцията, сигурността, защитата на външните граници, сътрудничеството с трети страни, борбата с контрабандата и киберсигурността. Премиерът Бойко Борисов ще участва и в срещата Азия – Европа (АСЕМ), която тази година се домакинства от Европейския съюз.", "date": "2018.10.17", "title": " Премиерът Борисов на обсъждане в Европейския съвет за продължаване на преговорите за Брекзит"}
{"url": "https://trud.bg/%d0%bd%d1%83%d0%b6%d0%bd%d0%b8-%d1%81%d0%b0-105-%d0%bc%d0%bb%d1%80%d0%b4-%d0%bb%d0%b2-%d0%b7%d0%b0-%d0%bf%d1%8a%d1%82%d0%bd%d0%b0-%d0%b1%d0%b5%d0%b7%d0%be%d0%bf%d0%b0%d1%81%d0%bd%d0%be%d1%81%d1%82/", "text": "Втори сме след Румъния по брой загинали Умни технологии свалят разходите за поддръжка с 30% Близо 10,5 млрд. лв. са необходими за да се превърнат всичките магистрали и пътища от първи до трети клас в напълно безопасни. Това заяви председателят на Българска браншова асоциация “Пътна Безопасност” инж. Николай Иванов. Сумата е нужна, за да се подобрят настилката и геометричните показатели на шосетата, да се обезопасят мантинелите, пътните знаци, стълбовете и дърветата край пътя. От години у нас секторът на пътната безопасност се недофинансира и това, наред с превишената скорост, са сред основните причини страната ни да е на второ място в Европа по брой загинали на пътя на 1 млн. жители. Преди нас е само Румъния. У нас смъртта си в автомобила или на пешеходната пътека през 2017 г. са намерили 96 души на 1 млн. души от населението, а в Западна Европа инциденти с фатален край се случват на 30-40 души на 1 млн. жители. Лошите пътища водят до големи загуби за държавата от нереализиран работен потенциал, лечение на ранените и щети по колите. Лошите шосета носят 19 пъти повече загуби на 1 км. от пътно-транспортни произшествия от безопасните пътища. С 30% могат да бъдат намалени разходите за поддържане на пътищата, ако бъде въведена Интегрирана информационна система за анализ и контрол. Чрез камери и умни технологии могат да се следят шосетата, да се правят анализи за участъците с много произшествия, да се следят температурите и да се информират шофьорите за условията на шосето, обясни инж. Калин Калчев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.17", "title": " Нужни са 10,5 млрд. лв. за пътна безопасност\t\t\t"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-265/", "text": "Изчезваме по естествен път 4,9 млн. остава населението на България до 2070 година, сочи доклад за националната сигурност. Българите трайно се заселват в Германия, Великобритания и Испания.         Нужни са 10,5 млрд. лв. за пътна безопасност Лошите шосета водят до 19 пъти повече загуби от катастрофи. Втори сме след Румъния по брой загинали.           ДДС при ползване на имот от шефа на фирмата Данъчен консулт на „Труд“.             Масонството е едно от училищата на живота Една верига, каквато и да е тя, притежава силата на най-слабата си брънка, казва Доменик Шарпентие, Асистент Велик Майстор на Великата Национална Ложа на Франция, в интервю за „Труд“.         Заев, какво, вдига бялото знаме ли? С призива си за прошка и помирение в парламента македонският премиер измести фокуса на дебатите за конституционните промени и постави въпроса дали не проявява слабост към опозицията – анализ на Костадин Филипов.             Момчето на Сорос Силует на Томислав Дончев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.17", "title": " Вижте акцентите в броя на вестник „Труд“ в четвъртък, 18 октомври 2018"}
{"url": "https://trud.bg/%d0%bf%d1%83%d1%81%d0%bd%d0%b0%d1%85%d0%b0-%d0%bf%d0%be%d0%b4-%d0%b3%d0%b0%d1%80%d0%b0%d0%bd%d1%86%d0%b8%d1%8f-%d1%88%d0%be%d1%84%d1%8c%d0%be%d1%80%d0%b0-%d0%b1%d0%bb%d1%8a%d1%81%d0%bd%d0%b0%d0%bb/", "text": "Пуснаха под парична гаранция от 2000 лева шофьора,   19-годишно момче на пешеходна пътека в Своге. Водачът е и с отнето свидетелство за управление на автомобил. Лекарите в „Пирогов“ продължават да се борят за спасяването на момчето. Състоянието му остава критично, с пряка опасност за живота. Съпругата на виновника за инцидента – Иван, не може да си обясни как мъжът е блъснал 19-годишния Богомил. „Той е в такова състояние, че не говори за това. Навел е глава, обяснявам си го с това, че е имало да става… Той не е такъв шофьор, просто лоша шега му е изиграл този десен волан“, каза за NOVA Бетина Георгиева. И допълни, че всички близки на Иван се молят за пълното възстановяване на Богомил. Според прокуратурата водачът, ударил момчето, има множество нарушения. Голяма част от тях са свързани с шофиране с превишена скорост. Шофьорът е обвинен за нанасяне на тежка телесна повреда. Ако бъде признат за виновен, може да получи от 1 до 6 години затвор. „Ще си понесем последствията. С каквото можем, ще помагаме и занапред при възстановяването му. Само да има Господ да бъде жив“, каза още Георгиева. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.17", "title": " Пуснаха под гаранция шофьора, блъснал момче на пешеходна пътека в Своге"}
{"url": "https://trud.bg/%d0%bf%d1%80%d0%be%d1%82%d0%be%d0%ba%d0%be%d0%bb-%d0%b7%d0%b0-%d0%bd%d0%b0%d0%bc%d0%b5%d1%80%d0%b5%d0%bd%d0%b8%d0%b5-%d0%b7%d0%b0-%d0%bf%d0%be%d0%b1%d1%80%d0%b0%d1%82%d0%b8%d0%bc%d1%8f%d0%b2%d0%b0/", "text": "На 17 октомври бе подписан и вторият Протокол за намерение за побратимяване между китайския град Хъби и Община Търговище, съобщиха от местната администрация. Документът бе подписан от секретаря на Общината Христалина Халачева и г-н Джао Дзяю, директор на Комисията по външните работи на град Хъби. Техните подписи бяха заверени от кмета на Търговище д-р Дарин Димитров и висшия съветник на Правителството на Хъби г-н Фан Сюфанг. Такъв документ вече беше подписан при посещението на делегацията от Търговище в Хъби през април тази година, припомнят от Общината. Двата протокола, подписани съответно в двата града, са задължителен предварителен етап от процедурата за сътрудничество. Следващата стъпка е те да бъдат одобрени и от Външното министерство на Китайската народна република. След официалното подписване на документите кметът д-р Дарин Димитров изрази удовлетворение от визитата на делегацията от Китай, която е на двудневно посещение у нас. „Побратимяването ще отвори нови възможности и за двете страни в сферата на културата, образованието, бизнеса.“, каза д-р Дарин Димитров. Ръководителят на китайската делегация Фан Сюфанг благодари на домакините за топлото посрещане и изрази отличните си впечатления от града ни. Той връчи на д-р Димитров месингова статуетка на жерав, който е символ на Хъби. „Нека пренесем посланията за късмет и добруване, които носи жеравът, и в нашето бъдещо сътрудничество“, каза г-н Сюфанг. Китайската делегация, водена от г-н Сюфанг, пристигна в Търговище по покана на кмета д-р Дарин Димитров, в отговор на посещението на делегация от Общината през април тази година. В състава й са още: директорът на Комисията по външни работи, зам.-директорът на Комисията за развитие и реформа, президенти и представители на водещи фирми от провинция Хънан. В програмата на гостите бяха включени работни посещения в местни предприятия за производство на стъкло, кабелни системи, багрене на конфекционни облекла, както и на детски заведения в град Търговище, съобщават от общинското кметство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.17", "title": " Протокол за намерение за побратимяване с китайския град Хъби бе подписан и в Търговище"}
{"url": "https://trud.bg/%d0%b2-%d1%83%d0%bc%d0%b1%d0%b0%d0%bb-%d1%81%d0%b2-%d0%bc%d0%b0%d1%80%d0%b8%d0%bd%d0%b0-%d0%b2%d0%b0%d1%80%d0%bd%d0%b0-%d1%81%d0%b5-%d0%b8%d0%b7%d0%b2%d1%8a%d1%80%d1%88/", "text": "В края на 2014 г. в УМБАЛ „Св. Марина“ – Варна отваря врати единственото отделение по трансплантации в Източна България, като по този начин високотехнологичната болница поставя началото на една нова дейност – извършване на автоложни и алогенни трансплантации при възрастни и деца. Първата автоложна трансплантация е извършена през юни 2015 г., а първата алогенна – през август 2017 г., като най-малкият пациент е на 6 г., а най-възрастният – на 67 г. Днес екипът на отделението си спомня първите пациенти, които прекрачват прага на високотехнологичната база с лаборатория по транслационна медицина, първите процедури по афереза и съхранение на стволови клетки. Водещи специалисти в екипа са проф. д-р Игор Резник, доц. д-р Илина Мичева и доц. д-р Валерия Калева. Доц. Мичева, която е завършила МУ-Варна и специализирала в медицинските университети в Патра, Хановер и Любляна, полага основите на трансплантационната активност във Варна, заедно с екип от имунолози, трансфузиолози и хематолози. Доц. Валерия Калева също е възпитаник на МУ-Варна и дългогодишен началник на Клиниката по детска клинична хематология и онкология в УМБАЛ “Св. Марина”. Заедно със своите колеги и подкрепата на ръководството на болницата тя е превърнала в реалност всички възможни диагностични и терапевтични дейности, които могат да бъдат прилагани при деца с хематологични и онкохематологични заболявания. Към момента това е единствената клиника в България, в която са разкрити два специализирани центъра с европейско сертифициране – Център по редки хематологични болести и Център за трансплантация на хематопоетични клетки. През 2017 г. към българския екип се присъединява изтъкнатият специалист от Израел проф. д-р Игор Резник, който години наред прави клетъчни трансплантации в Израел и по целия свят. Благодарение на неговия богат професионален и научен опит в областта на трансплантациите, клетъчната терапия, имунологията и педиатрията, трансплантационната програма в УМБАЛ „Св. Марина“ се разширява и обогатява. Заедно със специалистите по трансплантации, за лечението на пациентите допринасят и специалистите по имунология, генетика, лъчетерапия, микробиология, клинична лаборатория, хематология и онкология. Капацитетът на отделението е 8 легла, две от които за деца, но вече се оказва малко за нуждите на българските пациенти. През тези години екипът на отделението работи активно, като осъществява автоложни и алогенни трансплантации с различни източници на стволови клетки и костен мозък. Всички пациенти, диагностицирани и лекувани в клиниката по хематология с индикации за трансплантация, достигат до това високоспециализирано лечение. Приемат се и пациенти от други лечебни заведения в страната, както и пациенти от чужбина. Специалистите се хвалят и с първата трансплантация на чужденец, извършена в отделението. От половин година екипът работи и по научен проект за експериментално лечение на пациенти с мултиплена склероза с автоложна трансплантация. При автоложните трансплантации човек е донор сам на себе си, а алогенните са трансплантации на клетки от здрав родствен или неродствен дарител. Основната задача на процеса на автоложната трансплантация е човек сам да помогне на себе си при лечение на злокачествени заболявания. Чрез този метод се лекуват предимно болест на Хочкин и някои форми на нехочкинови лимфоми, мултиплен миелом, някои злокачествени тумори и др. При автоложна трансплантация пациентът може да се излекува напълно или да се удължи периодът на ремисия. Алогенната трансплантация е единственият възможен метод, който може да доведе до пълно излекуване на много злокачествени и доброкачествени кръвни заболявания като левкемии, вродени анемии, имунодефицитни състояния и др. В отделението по трансплантации в УМБАЛ „Св. Марина“ във Варна всички пациенти получават най-добрата грижа и персонализиран подход към лечението, отговарящ на най-съвременните открития на световната медицина. Всичко това е единствената вяра и шанс за живот при тежко болни пациенти.", "date": "2018.10.17", "title": " В УМБАЛ „Св. Марина“–Варна се извършват костномозъчни трансплантации на световно ниво"}
{"url": "https://trud.bg/%d0%bf%d1%80%d0%be%d0%bc%d0%b5%d0%bd%d0%b8%d1%82%d0%b5-%d0%b2-%d0%ba%d0%bb%d0%b8%d0%bc%d0%b0%d1%82%d0%b0-%d0%be%d1%81%d0%ba%d1%8a%d0%bf%d1%8f%d0%b2%d0%b0%d1%82-%d0%b1%d0%b8%d1%80%d0%b0%d1%82%d0%b0/", "text": "Недостиг на бира и повишаване на цената й – това прогнозира доклад на учени от Китай, Великобритания и САЩ, пише в. “Ню Йорк таймс”. Причината са климатичните промени. Заради повишаването на температурите и сушата ще намалява реколтата от ечемик. 17% от тази зърнена култура се използва за производство на пиво в световен мащаб, а останалото количество – за фураж. Дабо Гуан от университета “Цинхуа”, участвал в изследването, разказва, че идеята за него хрумнала на учените в бар. Там той е негови колеги разговаряли за ефекта на климатичните промени върху храните. Обсъждането било в контекста на богатите държави, които смятат, че промените в климата не ги засягат. Учените определили няколко т.нар. луксозни стоки от първа необходимост като бирата, кафето и шоколада, които решили да изследват, като започнали от пивото. Създали математически модел за ефекта на климатичните промени върху реколтата от ечемик. Изчислили, че до 2100 г. добивът на ечемик ще намалее с между 3 и 17%. Това ще доведе до намалено производство на бира средно с 16% в световен мащаб. В САЩ предлагането на бира може да се свие с 20%, в Китай – с 10%, а в Аржентина – с цели 32%. Това пък ще изстреля нагоре цената й, която ще скочи поне два пъти, като в Чехия например увеличението може да достигне 6-7 пъти.  ", "date": "2018.10.17", "title": " Промените в климата оскъпяват бирата\t\t\t"}
