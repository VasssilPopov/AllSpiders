{"url": "https://trud.bg/%d0%bd%d1%8f%d0%bc%d0%b0-%d0%b4%d0%b0%d0%bd%d0%bd%d0%b8-%d0%b7%d0%b0-%d0%bf%d0%be%d1%81%d1%82%d1%80%d0%b0%d0%b4%d0%b0%d0%bb%d0%b8-%d0%b1%d1%8a%d0%bb%d0%b3%d0%b0%d1%80%d0%b8-%d1%81%d0%bb%d0%b5%d0%b4/", "text": "След силния трус в Калифорния се съобщава за няколко леко ранени жители на Риджкерст. Няма данни за пострадали българи, съобщиха от външно министерство. Трусът от 7, 1 по Рихтер беше регистриран на около 200 километра североизточно от Лос Анджелис. В четвъртък в района имаше земетресение с магнитуд 6,4, което беше обявено за най-мощното в Калифорния за последния четвърт век.   Заради труса бяха евакуирани сгради, а стотици прекараха нощта по улиците. Епицентърът на новия трус е бил близо до град Риджкрест, на дълбочина от около едва 1 километър. Продължителността му е била близо половин минута. Земетресението стресна и телевизионни водещи по време на предаване на живо. Властите предупредиха, че има опасност от нови трусове. Нанесени са щети на десетки сгради и пътища, на места избухнаха и пожари. Повечето пожари са в резултат на изтичане на газ. Има и сведения за прекъснато електроподаване в някои райони. Земетресението беше усетено и в съседния щат Невада и дори в Мексико. Трусът доведе до прекратяването на баскетболна среща, провела се в Лас Вегас. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.06", "title": " Няма данни за пострадали българи след силния трус в Калифорния"}
{"url": "https://trud.bg/%d0%b2%d0%be%d0%bb%d1%8f-%d0%b2%d1%8a%d1%80%d0%bd%d0%b0-%d0%bd%d0%b0%d0%b4%d0%b2%d0%b7%d0%b5%d1%82%d0%b0%d1%82%d0%b0-%d0%bf%d0%b0%d1%80%d1%82%d0%b8%d0%b9%d0%bd%d0%b0-%d1%81%d1%83%d0%b1%d1%81%d0%b8/", "text": "„Воля“ върна субсидията, наддадена от Министерство на финансите, веднага след като получи официалното писмо за това от ведомството на Владимир Горанов, съобщи пресцентърът на партията на Веселин Марешки. Срокът, отпуснат от финансистите, бе 31 декември догодина. Така партията на Веселин Марешки попълни в държавния бюджет 655 938 лева. Преводът беше направен вчера. Всички партии в Народното събрание заявиха готовност да върнат надвзетите субсидии. Междувременно депутатите приеха на второ четене парите за партиите да бъдат орязани драстично на 1 лв. за получен глас преди два дни. „За“ намаляването на партийните пари гласуваха 119 депутати, против бяха 71, а 16 се въздържаха. В подкрепа на един лев субсидия гласът си дадоха депутатите от ГЕРБ, „Атака“, ДПС и „Воля“. Против бяха БСП и по един народен представител от ДПС и Обединени патриоти. Темата за промяна в модела на финансирането стана актуална, след като се оказа, че политическите сили взимат малко над 13 лв. на глас, вместо 11 лв. Орязаната субсидия ще бъде отразена още при следващото плащане на партиите. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.06", "title": " „Воля“ върна надвзетата партийна субсидия"}
{"url": "https://trud.bg/%d0%b1%d1%8a%d1%80%d0%b7%d0%b8-%d0%bb%d0%b5%d1%81%d0%bd%d0%b8-%d0%b2%d0%ba%d1%83%d1%81%d0%bd%d0%b8-%d1%82%d0%b8%d0%ba%d0%b2%d0%b8%d1%87%d0%ba%d0%b8/", "text": "Тиквичките – този полезен и вкусен зеленчук, който в момента е залял пазара, дава безброй възможности да развихрите фантазията си. Стават за ядене сурови, варени, пържени, печени. Чудесна гарнитура са към месо и риба, но могат да бъдат и самостоятелно основно ястие. Тиквички с ориз и пълнени тиквички с кайма и ориз са класика в жанра, която всяка що-годе сръчна домакиня има в арсенала си. И не на последно място – тиквичките съдържат само 15 калории в 100 грама, което ги прави подходящи за желаещите да отслабнат.    Канелони от тиквички Необходими продукти:   1 голяма и 1 по-малка тиквичка  сол  1 щипка захар  2 с.л. оцет  30 г лук  2 стръка пресен чесън  250 мл прясно мляко  3 с.л. брашно  40 мл зехтин  15 г масло  копър – сух  черен пипер  магданоз Начин на приготвяне:   Срежете двата края на голямата тиквичка и я нарежете на тънки листа по дължина. Кипнете вода с две щипки сол, щипка захар и оцета. Пуснете вътре тиквичките и попарете за около 3-4 минути, след това извадете и ги отцедете. Оставете да изстинат, положени върху кухненска хартия. За пълнежа накълцайте на ситно лука и чесъна, а малката тиквичка направите на дребни кубчета. Задушете зеленчуците в сгорещените масло и зехтин и ги поръсете с щипка сол. Щом омекнат, сипете наведнъж брашното. Бъркайте интензивно 1-2 минути на среден огън. Налейте млякото постепенно и бъркайте. Овкусете с подправките и сол, разбърквайте още 8 минути. Оставете соса да се охлади. Наредете тънките листове от тиквички върху домакинско фолио, като ги застъпвате. Нанесете плънката и завийте. Отстранете фолиото и нарежете на 4 канелона. Сервирайте като студено предястие, поръсени с накълцан магданоз, малко сол и напръскани със зехтин.   Пълнени тиквички със сирене на фурна Необходими продукти:  4 тиквички  4 яйца  100 г сирене  100 г кашкавал  4 с.л. течна или заквсена сметана  2-3 стръка зелен лук  1 скилидка чесън  сол и смлян черен пипер  ситно нарязан копър Начин на приготвяне:  Тиквичките се разрязват на 2 по дължина. Издълбават се с лъжица като лодки. Варят се в кипяща подсолена вода за 10 минути, след което се отцеждат добре. В средна купа леко се разбиват яйцата и се прибавят натрошеното сирене и настърганият кашкавал. Сипва се сметаната, накълцаният на ситно зелен лук и пресованият чесън. Сместа се разбърква и се овкусява със сол, черен пипер и копър на вкус. Плънката за тиквичките се разбърква още един път. Отцедените тиквички се пълнят с приготвената плънка и се нареждат в огнеупорна тава. Отстрани се сипва малко гореща вода (или водата от варенето на тиквичките). Фурната се загрява на 180 градуса. Пълнените тиквички се пекат до зачервяване и готовност около 20 минути. Могат да се сервират както топли, като основно ястие, така и студени – като предястие.   Запеканка от тиквички с кайма Необходими продукти:  400 г кайма  4-5 тиквички  2 глави лук  150 г кашкавал  1 ч.ч. доматено пюре  3 яйца  300 г заквасена сметана  чубрица  копър  черен пипер  кимион  сол Начин на приготвяне:  Нарежете лука и го запържете за кратко, след което добавете каймата и я пържете, докато се раздроби. Поръсете с подправките по ваш вкус и сипете доматеното пюре. Задушете всичко за кратко. Нарежете тиквичките на не много тънки кръгчета, посолете ги и наредете един ред от тях в намазнена тава. Върху тях сипете от сместа с каймата. Следва втори ред тиквички, доматена смес и така, докато свършат. Покрийте с останалите тиквички и залейте хубаво ястието с разбитите със заквасената сметана и малко вода яйца. Изпечете ястието в загрята фурна при температура от 180 градуса в продължение на 35-40 минути. Преди да го извадите, поръсете с настъргания кашкавал и допечете до златисто.   Мързеливи кюфтета от тиквички Необходими продукти:  2 по-големи тиквички  2  яйца  3 скилидки чесън  100 г сирене  3 с.л. брашно  2 ч.л. бакпулвер  сол  подправки – черен пипер, бял пипер или други  4 с.л. галета Начин на приготвяне:  Обелете тиквичките и ги настържете. Оставете ги в гевгир или в друг съд с дупки, за да се оцеди техният сок. През това време накълцайте или счукайте чесъна. Смесете го с изцедените тиквички. Прибавете яйцата, брашното, солта, галетата, другите подправки, бакпулвера, сиренето – натрошено. След като объркате добре, започвате да оформяте вашите кюфтета. Те са мързеливи, защото няма да ги пържите, а ще ги изпечете. Трябва да ги подредите в тавичка с хартия за печене на дъното. Сложете ги във фурната на 180 градуса за 35-40 минути. След като станат златисти на цвят, ги извадете. Поднесете ги топли като гарнитура на риба, пържоли, пиле или друга храна. Може да им направите млечен сос с кисело мляко, чесън и магданоз или копър. Сосът позволява да добавите готварска сметана или малко майонеза.   Мусака с тиквички Необходими продукти:  500 г кайма  2 големи картофа  4 тиквички – 1,5 кг  2 глави кромид лук  3 моркова  сол  чубрица  брашно За заливката:  3 яйца  1 кофичка кисело мляко  2 с.л. брашно  100 г натрошено сирене Начин на приготвяне:  Нарежете кромида и морковите на малки кубчета и ги сложете в тигана да се запържат. След като се позапържат, сложете в тигана каймата. Докато разбърквате, раздробете я на по-едри парченца. Щом и каймата се запържи, махнете тигана от котлона и го оставете настрана за минута-две. През това време измийте тиквичките и им махнете краищата. Не ги белете. Нарежете ги на по-едри кубчета. Обелете картофите и ги измийте. Нарежете ги на малки кубчета. Тяхното предназначение е да поемат водата от тиквичките. Ако прецените, че не е необходимо, не добавяйте картофи. Сложете в тавата нарязаните тиквички и картофите. Поръсете с малко брашно и разбъркайте. Овкусете със сол на вкус и чубрица. Сега вече добавете запържените продукти. Разбъркайте добре. Може да капнете още малко олио. Сложете тавата във фурната на 220 градуса, да се запекат тиквичките и да омекнат. Междувременно направете заливката за мусаката. Разбъркайте яйцата с 1 кофичка кисело мляко. Добавете и 2 с.л. брашно, за да е по-стегната. Ако желаете, прибавете 100 г натрошено сирене в заливката. Щом тиквичките се изпекат, извадете тавата от фурната. Отгоре залейте със заливката и отново върнете във фурната за няколко минути, докато заливката се стегне и придобие хубава коричка.   Редени тиквички с колбас Необходими продукти:  3 тиквички  3 яйца  5-6 с.л. брашно  100 г колбас по избор  150-200 г сирене  100 г кашкавал  сол  шарена сол  чубрица по желание Начин на приготвяне:  Обелваме тиквичките и с помощта на нож нарязваме на тънки филийки по дължина. Слагаме ги в сито, посоляваме и ги оставяме за около 10-20 минути. Отцеждаме от сока. Намазваме огнеупорен съд и започваме да подреждаме самите тиквички. Отгоре слагаме резени колбас, пак ред тиквички, ред сирене и завършваме с тиквички. Между самите пластове ръсим с шарената сол, може и да се ползва чубрица. Получават се приблизително 3 пласта. Поставяме във фурната за около 10-15 минути. Вадим и отгоре поставяме нарязания на тънки плочки кашкавал. Връщаме във фурната, за да се разтопи кашкавалът. От яйцата, млякото и брашното правим кашичка, която изливаме върху ястието. Връщаме отново във фурната до запичане на сместа. Вадим, нарязваме на парчета и сервираме.", "date": "2019.07.06", "title": " Бързи, лесни, вкусни тиквички"}
{"url": "https://trud.bg/%d0%bc%d0%be%d1%89%d0%bd%d0%b0-%d0%b1%d1%83%d1%80%d1%8f-%d1%83%d0%b4%d0%b0%d1%80%d0%b8-%d1%80%d0%b0%d0%b9%d0%be%d0%bd%d0%b0-%d0%bd%d0%b0-%d0%ba%d0%b0%d0%b2%d0%b0%d1%80%d0%bd%d0%b5%d0%bd%d1%81%d0%ba/", "text": "Мощна лятна буря в района на Каварна над село Българево. Няма пострадали хора. Нанесени са материални щети на заведения на открито. В рамките на няколко минути в района вилня силен ураганен вятър с дъжд. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.06", "title": " Мощна буря удари района на каварненското село Българево (СНИМКИ)"}
{"url": "https://trud.bg/%d0%b7%d0%b0%d0%bf%d0%be%d1%87%d0%bd%d0%b0-%d0%b5%d0%b2%d1%82%d0%b0%d0%bd%d0%b0%d0%b7%d0%b8%d1%8f-%d0%bd%d0%b0-%d0%bf%d1%80%d0%b0%d1%81%d0%b5%d1%82%d0%b0-%d0%b2-%d0%bd%d0%be%d0%b2%d0%be%d1%82%d0%be/", "text": "Строги мерки за ограничаването на болестта африканска чума по свинете в Плевенско. От рано сутринта започна унищожаването на прасетата в  , информира  На всички входно-изходни артерии на селото има служители на жандармерията, които проверяват автомобилите за нелегално превозване на животни. Около 40 прасета трябва да бъдат умъртвени. Част от стопаните сами заклаха животните си и ги прибраха за зимнина. „Тежко е като сме го гледали. Прасето е нормално, здраво, 100 кила, между 100 и 120”, сподели Тачо Тачев, жител на Новачене. „Не се възпротивяваме, защото ако стане по-лошо. Лошо е, че сме се трудили и губим сега, но се случват такива неща в живота”, заяви Янка Тачева. „Във връзка с това ново огнище – нова 3-километрова зона, нова 10-километрова зона. В нея се прилагат мерките съгласно заповед – основното е, че трябва да се евтаназират всички прасета в 3-километровата зона. Правили сме дезинфекционни площадки с подръчни средства, защото няма друг начин. Има дезинфекционен разтвор. Навсякъде, където се евтаназира прасе, се прави дезинфекция с препарати”, коментира Ивайло Иванов, директор на ОДБХ – Плевен. От земеделското министерство обмислят как да обезщетят стопаните на унищожените животни. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.06", "title": " Започна евтаназия на прасета в новото огнище на африканска чума в село Новачене\t"}
{"url": "https://trud.bg/%d0%b4%d0%b5%d0%bd-%d0%b7%d0%b0-%d1%80%d0%b0%d0%b7%d0%bc%d0%b8%d1%81%d1%8a%d0%bb-%d0%b2-%d0%b3%d1%8a%d1%80%d1%86%d0%b8%d1%8f-%d0%bf%d1%80%d0%b5%d0%b4%d0%b8-%d0%bf%d0%b0%d1%80%d0%bb%d0%b0%d0%bc%d0%b5/", "text": "Днес е ден за размисъл в Гърция преди решаващия парламентарен вот в неделя. Високите температури изпратиха гърците на брега на морето. Засилено е полицейското присъствие по пътищата. Гърците прекарват деня за размисъл на плажа. Строго са забранени всякакъв вид агитации. Има засилена полицейска охрана на изборните секции, където вече пристигат бюлетините, информира Последните социологически проучвания сочат убедителна победа на консервативната „Нова Демокрация“ с лидер Кирякос Мицотакис. Очаква се нисък процент избирателна активност поради неподходящото за избори време в разгара на туристическия сезон. Продължава влиянието на топлата вълна с високи температури, които почти достигат 40 градуса. Силният вятър, който бушуваше вчера и разпали пожари, днес вече стихна. Това помогна за частично овладяване на огъня на остров Евбея, където изгоряха мащабни горски масиви, но няма човешки жертви. Откритите археологически музеи, сред които и Акропола в Атина, днес са затворени в обедните часове, за да се предпазят туристите от слънцето. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.06", "title": " Ден за размисъл в Гърция преди парламентарния вот"}
{"url": "https://trud.bg/%d0%be%d0%bf%d0%b0%d1%81%d0%bd%d0%be-%d0%b3%d0%be%d1%80%d0%b5%d1%89%d0%be-%d0%b2%d1%80%d0%b5%d0%bc%d0%b5-%d0%b2-%d0%bf%d0%be%d1%87%d1%82%d0%b8-%d1%86%d1%8f%d0%bb%d0%b0%d1%82%d0%b0-%d1%81%d1%82%d1%80/", "text": "Жълт код за горещо време е обявен за утре за по-голямата част от страната. Изключение ще правят Кърджали, Смолян, както и още 5 области в Североизточна България – Варна, Добрич, Шумен, Търговище и Разград. В останалата част от страната се очаква температурите да надвишат 35 градуса, съобщават от НИМХ. През нощта ще бъде ясно и тихо. Утре ще бъде слънчево, около и след обяд – горещо. Над планините ще се развива купеста облачност, но валежи са малко вероятни. Ще духа слаб юг-югозападен вятър. Преобладаващите максимални температури ще са между 32° и 37°. По Черноморието ще е слънчево. Ще духа слаб до умерен вятър от юг-югоизток. Максимална температура на въздуха между 29° и 32°. Температурата на морската вода е 25-27°. Вълнението на морето ще е 1-2 бала. Над планините ще бъде слънчево. Ще се развива купеста облачност. Вятърът ще се ориентира от запад-югозапад, ще е слаб, по високите и открити части – умерен. Максималната температура на височина 1200 метра ще е около 26°, на 2000 метра – около 19°. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.06", "title": " Опасно горещо време в почти цялата страна утре\t"}
{"url": "https://trud.bg/%d0%b2%d1%81%d1%8f%d0%ba%d0%be-%d0%bf%d0%b5%d1%82%d0%be-%d0%b4%d0%b5%d1%82%d0%b5-%d0%bd%d0%b0%d1%81%d1%82%d0%b0%d0%bd%d0%b5%d0%bd%d0%be-%d0%b2-%d0%b8%d0%bd%d1%82%d0%b5%d1%80%d0%bd%d0%b0%d1%82-%d0%b5/", "text": "Всяко пето дете, настанено в центрове за настаняване от семеен тип, или дом за деца, лишени от родителски грижи, или социално-педагогически интернат, или възпитателно училище – интернат на територията на страната, е опитвало марихуана. Това сочи проучване на Националния фокусен център за наркотици и наркомании, предава  . В проучването са участвали 654 деца/младежи на възраст от 7 до 24 години, настанени в такива интернати. Над 18% от децата/младежите, настанени в институции, признават, че някога в живота си са употребявали някакво наркотично вещество. Най-голям дял от тях са употребявали марихуана (16%), амфетамини (3%), екстази (3%), LSD (2%), инхаланти (2%), кокаин (1,8%). Употреба на комбинация на две и повече наркотични вещества е характерна за 1,7% от анкетираните. 14% от децата/младежите, настанени в институции, отбелязват, че са употребявали някакво наркотично вещество 12 месеца преди провеждане на проучването, като най-голям дял са употребявали марихуана (12%), амфетамини и екстази (по 2%), LSD (2%), инхаланти и кокаин (по 1,4%). През последните 30 дни преди провеждане на проучването делът на употребявалите някакво наркотично вещество е 8,4%, като най-голям дял от изследваните лица отбелязват употреба на марихуана (7%), както и екстази (1,7%). 2,8% от децата/младежите, настанени в институции са употребили за първи път канабис на възраст 16-17 години, 0,6% са посочили, че на тази възраст за първи път са употребили амфетамини. В по-ранна възраст (13-15 години), когато става дума за първа употреба на някакво наркотично вещество, отново изпъква употребата на марихуана (8,0%), а също и на амфетамини (1,7%) и екстази (1,4%). В най-ранна възраст (под 13 години) изследваните лица започват да употребяват марихуана (4%), както и инхаланти (0,6%). Като причини за първа употреба на наркотично вещество, децата/младежите, настанени в институции най-често посочват „от любопитство, да опитат нещо непознато“ (10%), „защото човек или хора, които харесват, употребяват наркотици“ (5%), „от скука, за разнообразие“ (4,6%), „за да бъдат приети от другите (групата, компанията)“ (4,4%), „защото се чувстват самотни“ (4,0%). Близо половината от тези с опит с наркотици за първи път са ги употребили на открито (на улицата, в градинка или парк). За всеки десети от тях пък първият му досег до наркотиците е бил на купон или парти. Само 3,3% отбелязват, че за първи път са употребили наркотици в институцията, в която живеят. Най-често използваният начин за употреба на наркотични вещества сред изследваните лица е чрез пушене (17%). Само 0,6% от тях са инжектирали някога в живота си наркотици. По отношение на употребата на нови („дизайнерски”) наркотици или продукти, различни от вече познатите и разпространявани, 6% от децата/младежите, настанени в институции посочват, че някога в живота си са ги употребявали, а 2,4% от тях посочват употреба през последните 30 дни. Според 3% от изследваните лица, редовното пушене на канабис не представлява риск за здравето. 7% смятат, че няма риск за здравето и когато пушат редовно наргиле. Само 2% от учениците определят редовната употреба на кокаин като нерискова. 10% одобряват пушенето на канабис, като при 3,5% това се отнася независимо от количеството. 71% от анкетираните определят употребата на наркотици като проблем за страната ни, за 63% е проблем за населеното място, в което живеят, а за 46% е проблем за институцията, в която са настанени. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.06", "title": " Всяко пето дете, настанено в интернат, е пробвало марихуана"}
{"url": "https://trud.bg/%d0%be%d1%81%d1%82%d0%b0%d0%b2%d0%b0-%d0%b2-%d1%81%d0%b8%d0%bb%d0%b0-%d0%b1%d0%b5%d0%b4%d1%81%d1%82%d0%b2%d0%b5%d0%bd%d0%be%d1%82%d0%be-%d0%bf%d0%be%d0%bb%d0%be%d0%b6%d0%b5%d0%bd%d0%b8%d0%b5-%d0%b2-6/", "text": "Бедственото положение във Ветрен остава в сила, предава  Бурята и силният дъжд вчера следобед подкопаха основите на асфалта по главната улица на град Ветрен. Участъкът вече се разчиства. Пороят не е причинил щети по къщите, няма и пострадали хора. Заради състоянието на пътя обаче от община Септември решиха да обявят бедствено положение. То ще остане в сила докато от регионалното министерство не реагират на сигналите за недовършената инфраструктура в града. Вече четвърта година пътят е само с основен слой асфалт. Според кмета на Ветрен това е трябвало да направят от Агенция „Пътна инфраструктура“, тъй като подкопаната от дъжда улица е част от републиканската пътна мрежа. В града няма цялостно изградена канализация. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.06", "title": " Остава в сила бедственото положение във Ветрен"}
{"url": "https://trud.bg/%d0%b3%d1%80%d1%83%d0%bf%d0%b0-%d1%82%d0%b8%d0%b9%d0%bd%d0%b5%d0%b9%d0%b4%d0%b6%d1%8a%d1%80%d0%b8-%d0%b8-%d0%b4%d0%b2%d0%b5-%d0%b4%d0%b5%d1%86%d0%b0-%d1%81-%d0%b1%d1%8a%d0%bb%d0%b3%d0%b0%d1%80%d1%81/", "text": "Германската полиция разследва група тийнейджъри и две деца с българско гражданство за предполагаемо участие в сериозно сексуално посегателство срещу млада жена в Германия, предаде ДПА .Жената е откарана в болница и й се оказва лечение заради получените наранявания, съобщи днес полицията в германския град Мюлхайм. Снощи жители на стария град на Мюлхайм чули нападението, защото кучето на жената лаело. Жертвата била открита зад градината си с две лица от мъжки пол, които избягали от мястото. Полицията заяви, че разследва група от три 14-годишни и две 12-годишни деца с българско гражданство. Те са смятани за основните заподозрени. Полицията не даде повече подробности за обстоятелствата около престъплението. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.06", "title": " Група тийнейджъри и две деца с българско гражданство са заподозрени в изнасилване в Германия"}
{"url": "https://trud.bg/%d1%80%d1%83%d0%bc%d0%b5%d0%bd-%d0%bf%d0%b5%d1%82%d0%ba%d0%be%d0%b2-%d1%81%d0%b5-%d1%81%d1%80%d0%b5%d1%89%d0%bd%d0%b0-%d1%81-%d1%80%d1%83%d1%81%d0%ba%d0%b8%d1%8f-%d0%b2%d1%8a%d0%bd%d1%88%d0%b5%d0%bd/", "text": "Председателят на ПП АБВ се срещна в Москва с руския външен министър Сергей Лавров. Той представи на министъра идеята на партията за изграждане на Център за балкански изследвания, политики и стратегии, съобщават от АБВ. „Мотивирани сме от това, че през последните години традиционните научно-изследователски звена в регионакато цяло затихват и на тяхно място възникват нови динамични структури, които далеч се разминават в анализите си с обективната действителност. Идеята на центъра е да пра ви постоянен мониторинг на сигурността на Балканите, с оглед на напреженията – внимание заслужават Сърбия, Косово и Албания. Особен акцент ще бъде поставен на националния въпрос за етническите отношения. За нас е стратегически въпросът за подкрепата на православието и сериозни задълбочени изследвания за настъплението на исляма“. Румен Петков подчерта необходимостта от анализиране на политическите процеси и тенденции на базата на обективни оценки. Общо е виждането ни за това, че историята се пише от факти, а не от конюнктура, добави той. Лавров заяви готовност за продължаване на разговорите по изграждането на балкански изследователски център.  Петков и Лавров разговаряха за 75-годишнината от победата във Втората световна война, за традиционно добрите отношения и силните години в това отношение между България и Русия. Министър Лавров изпрати „специален поздрав за президента Първанов и за министър Иво Калфин“. Петков изрази благодарност към министър Лавров за това, че подопечното му ведомство отделя така специално внимание на юбилея – 140 години от установяването на дипломатическите отношения между България и Русия. Двамата разговаряха за многото исторически юбилеи през последните години, но се обединиха около съгласието, че отношенията между двете държави се нуждаят от бъдеще, а това бъдеще има икономически и социални параметри. В Москва на различни нива Румен Петков постави въпроса необходимостта от решение за възможността българските студенти да могат да работят, тъй като сегашните им студентски визи не позволяват това. От една страна възможността българските студенти да могат да работят в Русия ще направи следването им много по-привлекателно, от друга – ще бъде в помощ за самите тях и от гледна точка на осигуряване на следването им, и от гледна точка на добиване на професионална квалификация и адаптиране в тази среда, посочи Петков. Той получи уверението, че този въпрос ще бъде решен в най-скоро време. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.06", "title": " Румен Петков се срещна с руския външен министър Сергей Лавров в Москва"}
{"url": "https://trud.bg/%d0%b7%d0%b0%d0%bf%d0%b0%d0%bb%d0%b8-%d1%81%d0%b5-%d0%bf%d0%be%d0%ba%d1%80%d0%b8%d0%b2%d1%8a%d1%82-%d0%bd%d0%b0-%d0%bf%d1%80%d0%b8%d1%81%d1%82%d1%80%d0%be%d0%b9%d0%ba%d0%b0-%d0%bd%d0%b0-%d0%bf%d0%b8/", "text": "Запалил се е покривът на пристройка на пицария на бул. „Черни връх“, при инцидента няма пострадали. Сигналът за пожара е подаден в 11.10 часа, огънят е погасен, съобщава „Фокус“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.06", "title": " Запали се покривът на пристройка на пицария в София\t"}
{"url": "https://trud.bg/%d0%b5%d1%80%d0%b4%d0%be%d0%b3%d0%b0%d0%bd-%d1%83%d0%b2%d0%be%d0%bb%d0%bd%d0%b8-%d1%88%d0%b5%d1%84%d0%b0-%d0%bd%d0%b0-%d1%82%d1%83%d1%80%d1%81%d0%ba%d0%b0%d1%82%d0%b0-%d1%86%d0%b5%d0%bd%d1%82%d1%80/", "text": "Турският президент Реджеп Ердоган уволни управителя на централната банка Мурат Четинкая, пише БГНЕС. Постът на Четинкая ще бъде зает от негов заместник. Президентският указ е публикуван в „Държавния вестник” на страната. Мурат Четинкая управлява централната банка от април 2016 година. Подробности за решението не се дават, но напоследък имаше слухове, че Четинкая може да бъде сменен заради разногласия с правителството за основния лихвен процент. Ердоган се обявяваше срещу високия лихвен процент и призоваваше за спадането му, за да се стимулира икономическия растеж. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.06", "title": " Ердоган уволни шефа на турската централна банка"}
{"url": "https://trud.bg/%d0%bf%d1%80%d0%be%d0%ba%d1%83%d1%80%d0%b0%d1%82%d1%83%d1%80%d0%b0%d1%82%d0%b0-%d0%bf%d0%be%d0%b4%d1%81%d1%8a%d0%b4%d0%b8%d0%bc%d0%b8-%d0%b8-%d1%87%d0%b0%d1%81%d1%82%d0%bd%d0%b8-%d0%be%d0%b1%d0%b2/", "text": "Апелативният съд във Велико Търново ще заседава в понеделник по въззивно дело за смъртта на бебе и родилка.  Окръжният съд в Габрово признава за виновни бившия шеф на АГ отделението в местната болница д-р Димитър Ангелов и колежката му д-р Севдалина Колева за смъртта на родилката Десислава Манолова и бебето й, но постанови условни присъди. Двамата лекари бяха признати за виновни, че поради немарливо изпълнение на задълженията си по непредпазливост са причинили смъртта на 30-годишната Десислава Манолова и новородения ѝ син. Съдът ги осъди условно на 3 години затвор с 5-годишен изпитателен срок и им наложи забрана да практикуват като лекари за 3 години. 30-годишната Десислава постъпва в МБАЛ-Габрово за раждане на 11 септември 2013 г. Това е втората й бременност, жената има дъщеричка. Манолова преносва бременността си, но лекарите твърдят, че всичко е наред и най-вероятно терминът й – 9 септември – не е изчислен правилно. От 11 до 25 септември тя лежи в габровската болница, но лекарите не предприемат предизвикване на раждането. На 26 септември младата жена ражда момченце, което кръщава Александър. Часове по-късно обаче то умира. Причината е поглъщане на околоплодни води. Десислава пък развива сепсис, предизвикан от стафилококова инфекция. Тя е транспортирана в Плевен, но въпреки усилията на лекарите там, на 4 октомври умира. В хода на делото д-р Ангелов коментираше пред медиите, че е бил нощна смяна преди раждането и е подготвил родилката за секцио, но застъпилата след това д-р Колева решила, че раждането трябва да е естествено. Според него жената е починала няколко дни по-късно в Плевен, защото лекарите са я прегледали късно и не са установили наличието на инфекция. Делото в Апелативен съд – Велико Търново е образувано на основание въззивен протест от Окръжна прокуратура – Габрово и въззивни жалби от двамата подсъдими и от частните обвинители. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.06", "title": " Прокуратурата, подсъдими, и частни обвинители недоволни от присъдите за смърт на бебе и родилка\t"}
{"url": "https://trud.bg/%d0%b4-%d1%80-%d0%b4%d0%b8%d0%bc%d0%b8%d1%82%d1%8a%d1%80-%d1%8f%d0%bd%d0%be%d0%b2%d1%81%d0%ba%d0%b8-%d0%bf%d1%80%d0%b5%d0%b4%d1%81%d0%b5%d0%b4%d0%b0%d1%82%d0%b5%d0%bb-%d0%bd%d0%b0-%d1%81%d0%be%d1%84/", "text": "След като парламентът забрани на първо четене разхождането на кучета без каишка и намордник и увеличи глобите за нарушители, ветеринарни лекари излязоха с остри позиции срещу промените, защото застрашават живота на животните. Какви са проблемите и защо новите правила няма да дадат резултат, и нужна ли е по-висока култура на стопаните, разяснява председателят на Софийската колегия на Българския ветеринарен съюз д-р Димитър Яновски. – Доктор Яновски, преди ден заявихте пред „Труд“, че съюзът на ветеринарните в България е категорично против приетите промени в Закона за ветеринарномедицинската дейност. Между първо и второ четене се очакват още предложения – как ще се включи ветеринарният съюз?  – Ние сме в работна група, а тя ще има подработни групи, защото законът е с много направления – лаборатории, внос, износ на лекарства, на фуражи, биологични материали и пр. Частта с дребните животни вероятно ще се падна на нас. Надявам се да бъдат включени поне 4-5 от практикуващите ветеринари. Ние не искаме да няма закон, но искаме нещата да се вкарат в норма в лесноприложим текст, а не в безумни предложения, които ще доведат до проблеми след това. – Имаше доста идеи, сред които задължителна кастрация, единна методика за оценявате на агресивни животни, обучение на стопани, контролирано развъждане, ще бъдат ли ревизирани от вас?  – Да, аз лично ще отстоявам позицията, че трябва да се затегне контролът върху развъждането. То трябва да бъде само и единствено регламентирано, което много ще разстрои някои зоомагазинери и вносители на нелегални животни. В западните държави всичко е ясно – ти отглеждаш куче, то е регистрирано в даден киноложки клуб, той или дадената федерация по кинология, която обединява клубовете, веднага има връзка във ветеринарните служби. Те преглеждат информацията и предават на собственика, че животното му е регистрирано и той има права да го развъжда, като си плаща определените такси. Всички други нямат право да заплождат любимците си. В България също е така, но на практика всички знаем, че хората нямат представа какви са правилата и ги нарушават, защото няма кой да ги контролира. Нещата, които са най-важни да се съблюдават, са следните – безконтролното развъждане, контрол над него. Ще дам пример с Франция – там имат право да развъждат само развъдчиците. Но са допуснали куче без родословие да има право да се развъжда веднъж в годината, като се декларира цялото кучило пред държавата и се плащат данъци при продажба на кученцата. Малките мога да се продават, след като навършат 7 седмици, с ваксини, паспорт и идентифициран микрочип задължително. За родословните е още по-сложна процедурата. За да имаш развъдник там, означава да имаш клетки на открито и да отговаряш на още много условия. Освен това официалните развъдници подлежат на проверка два пъти в годината от ветеринарен лекар. – У нас всички тези неща са познати само за тесен кръг хора, които имат родословни кучета. Не означава ли това, че трябва да се повиши културата ни в тази посока, което ще помогне в много отношения, както за домашните кучета, така и за бездомните?  – Имаме нужда от повече култура, да. Но е ясно, че не може да стане веднага така, както е в чужбина, при това на минутата. Толкова безразборно да е всичко, обаче, също не върви. В момента измененията в Закона за ветеринарномедицинската дейност се правят 2-3 промени, за да могат политиците да замажат очи след поредния нашумял случай на нападение. А всъщност няма кой да изпълни тези непрактични промени, като ходи с кантар в джоба и мери дали кучето е 100 килограма или 5. – На мнение сте, че носенето на намордник постоянно е нехуманна мярка, която застрашава живота на кучето. Може ли това да повлияе и на поведението на кучето?  – При всяко куче е различно – как ще му сложиш намордника, как ще свикне с него, има ужасно много фактори. Разбира се, че повлиява на поведението на животното. По-притеснително куче, с по-страхлив характер, при поставяне на намордник се вцепенява и не иска да се движи, което директно ще го направи още по-страхливо. Други се опитват зверски да откъснат това нещо от муцуната си и така могат да си навредят. За да се постави намордник, стъпките трябва да са много плавни, постепенни и спрямо характера на съответното животно. Това може да отнеме изключително дълго време, като е вероятно да се включи ходене при треньор, ходене на ветеринар и пр. Това е една от страните на това колко безумно е кучетата задължително да са с намордници. – Как би трябвало да бъде решен проблемът – не зависи ли от човека?  – Стопанинът трябва да контролира животното си – дали ще го върже, дали ще му сложиш намордник. Ако кучето му направи нещо, той трябва да понесе отговорността и да има глоба от 300 до 1000 лева е смешно в такава ситуация. Това по никакъв начин няма да реши проблемът. – Какъв е опитът в тази посока в чужбина?  – Основното върху, което се акцентира, е отговорността на самия стопанин. Естествено има и контрол, като ако е доказано, че животното е агресивно, преминава през изпитания, за да се види в каква степен е тази агресия, може ли да се контролира и как. Такова животно може да се подложи на специален режим на отглеждане и контрол. Говорим за доказани случаи на агресия, независимо каква е породата. Породи, които са стражеви – кучета пазачи, са много по-склонни към развиване на някакъв вид агресия, отколкото породи, които са предназначени за друго. Но при всяка една порода може да се предизвика агресия, човекът може да предизвика тази агресия – всичко зависи от него. – Как трябва да се държи човек, ако попадне в ситуация с агресивно поведение на куче?  – Кучето е хищник от семейство Кучеви. Когато е в група и защитава територията си, и реагира бурно, а реакцията на човека е адекватна, като покаже надмощие над групата и най-вече над водача, той ще има успех. Ако обаче се уплаши и реагира като жертва, тоест започне да пищи, да бяга, да издава нехарактерни звуци, това за кучетата означава, че те доминират над него. Тогава глутницата ще го преследва като жертва. Ако те имат агресия в себе си, вродени инстинкти за пазене, тогава може да се стигне до инциденти. – Какви са конкретните съвети?  – Човекът не трябва да показва слабост – ситуациите са различни, но е добре да не бяга, а по-скоро да застане на едно място. Ако към животното се тръгне с агресия, то често реагира с притеснение, защото не очаква да го заплашиш. Кучето обикновено стига до някакъв периметър, тоест ако си в него, трябва да го заплашиш и постепенно да се отдръпваш без да обръщаш гръб по никакъв начин. Това важи за всяко едно животно – например петлите, които често нападат, знаете.", "date": "2019.07.06", "title": " Д-р Димитър Яновски, председател на Софийската колегия на Българския ветеринарен съюз, пред „Труд“: Високите глоби за стопани на кучета няма да решат проблемите\t"}
{"url": "https://trud.bg/%d0%b2%d0%b8%d1%81%d1%88-%d0%b8%d1%80%d0%b0%d0%bd%d1%81%d0%ba%d0%b8-%d0%b4%d1%83%d1%85%d0%be%d0%b2%d0%bd%d0%b8%d0%ba-%d0%b2%d0%b5%d0%bb%d0%b8%d0%ba%d0%be%d0%b1%d1%80%d0%b8%d1%82%d0%b0%d0%bd%d0%b8/", "text": "Великобритания трябва да се опасява от евентуално отмъщение за задържането в Гибралтар на иранския супертанкер от Кралската морска пехота. Това заяви пред иранската агенция Фарс висш ирански духовник, предаде Ройтерс, цитирана от БТА. „Открито казвам, че Великобритания трябва да се страхува от ответните мерки на Иран заради незаконното завземане на иранския петролен танкер“, казва Мохамад Али Мосави Джазайери, член на влиятелния Съвет на пазителите. Показали, че никога не оставаме безучастни към тормоза. Както дадохме непоколебим отговор на американския дрон, така ще отвърнем и на това незаконно задържане, подчерта духовникът. В четвъртък британската Кралска морска пехота конфискува супертанкера „Грейс 1“, опитал се да достави петрол за Сирия в нарушение на санкциите на ЕС. Вчера командването на елитния ирански Корпус на пазителите на ислямската революция заплаши, че като отмъщение ще плени британски кораб. Днес иранската радио и телевизионна компания ИРИБ нарече „изфабрикувани“ съобщенията, че британски петролен танкер е бил пленен в Персийския залив. Преди това в туитър се появиха публикации, че супертанкерът „Пасифик вояджър“, плаващ под британски флаг, е бил спрян в Залива. На 20 юни Иран свали американски безпилотен летателен апарат, като заяви, че той е навлязъл в иранското въздушно пространство. Вашингтон каза, че дронът е свален над международни води. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.06", "title": " Висш ирански духовник: Великобритания трябва да се страхува от ответните мерки заради пленяването на иранския танкер"}
