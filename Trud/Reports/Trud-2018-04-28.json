{"url": "https://trud.bg/%d0%bf%d0%b0%d1%82%d1%80%d0%b8%d0%b0%d1%80%d1%85-%d0%ba%d0%b8%d1%80%d0%b8%d0%bb-%d0%bf%d1%80%d0%b8%d1%81%d1%82%d0%b8%d0%b3%d0%bd%d0%b0-%d0%b2-%d1%82%d0%b8%d1%80%d0%b0%d0%bd%d0%b0-%d0%b7%d0%b0-%d0%bf/", "text": "Главата на руската православна църква патриарх Кирил пристигна днес в Албания, предаде Асошиейтед прес. Духовният водач бе приветстван на международното летище на Тирана от главата на албанската автокефална православна църква архиепископ Анастасий. Тази първа историческа мирна визита има необикновена значимост, заяви архиепископът. Патриарх Кирил планира да се срещне с премиера и президента на Албания при тридневното си посещение, което е първото на глава на руската църква в Албания. Страната бе близък съюзник на СССР след Втората световна война. Комунистическият й режим забрани религията през 1967 година и превърна църкви, джамии и други храмове в търговски центрове, спортни зали и театри. Албанското население от 3 милиона души изповядва основно исляма, но има също православни и католически общности. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.28", "title": " Патриарх Кирил пристигна в Тирана за първото посещение на руски църковен водач в Албания"}
{"url": "https://trud.bg/%d0%b1%d0%b0%d0%b9%d0%b5%d1%80%d0%bd-%d1%81%d0%b8-%d0%b3%d0%be-%d0%b8%d0%b7%d0%ba%d0%b0%d1%80%d0%b0-%d0%bd%d0%b0-%d0%b0%d0%b9%d0%bd%d1%82%d1%80%d0%b0%d1%85%d1%82/", "text": "“Байерн” си го изкара на “Айнтрахт” с 4:1 за загубата у дома от “Реал”. В сряда вечер „баварците“ загубиха с 1:2 в първи полуфинал в Шампионската лига. В събота играчите на Юп Хайнкес взеха частичен реванш за поражението пред своите фенове с разгром. Головете вкараха Никлас Дорш, Сандро Вагнер, Рафия и Никлас Зюле. За “Айнтрахт” точен беше Себастиен Алер. Бундеслигата пък вече има своя първи нов член за следващия сезон. Това е тимът на „Фортуна“ (Дюселдорф), който след 5 години отново влиза в германския елит. Това се случи след победа с 2:1 над „Динамо“ (Дрезден) в мач от 32-ия кръг на Втора Бундеслига. С нея „Фортуна“ стана недостижим за третия „Холщайн Кийл“, който е на 10 точки, три мача преди края. Почти сигурно и „Нюрнберг“ ще си осигури директно място в елита, докато в борбата за третото място, даващо право на участие в бараж, са замесени цели 4 отбора. Снимка: Facebook", "date": "2018.04.28", "title": " “Байерн” си го изкара на “Айнтрахт”"}
{"url": "https://trud.bg/%d1%83%d0%b2%d0%b5%d0%bb%d0%b8%d1%87%d0%b0%d0%b2%d0%b0%d1%82-%d1%81%d0%b5-%d0%bd%d0%b5%d0%bb%d0%b5%d0%b3%d0%b0%d0%bb%d0%bd%d0%b8%d1%82%d0%b5-%d0%bf%d1%80%d0%b5%d1%81%d0%b5%d0%bb%d0%bd%d0%b8%d1%86/", "text": "Представители на местните власти от областта Еврос и егейските острови призоваха за спешни действия за справяне с нарастващите мигрантски потоци, съобщава в. “Катимерини”. Призивите, отправени пред парламентарна комисия в Атина, идват на фона на нарастване на броя на мигрантите, пристигащи през сухопътната граница с Турция. Кметът на остров Самос Михалис Ангелопулос, който представляваше петте егейски острова, където Гърция е изградила лагери за мигрантите, призова за действия за облекчаване на проблема с пренаселването. През последните месеци се наблюдава увеличаване на преминаващите границата мигранти от Сирия и Ирак, търсещи убежище. Върховният комисариат на ООН за бежанците отправи спешен призив към Атина вчера да създаде повече места за прием на бежанци в граничещия с Турция район. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.28", "title": " Увеличават се нелегалните преселници в Гърция през последните месеци"}
{"url": "https://trud.bg/%d0%bc%d0%b5%d0%b4%d0%b2%d0%b5%d0%b4%d0%b5%d0%b2-%d0%bf%d1%80%d0%b8%d0%b7%d0%be%d0%b2%d0%b0-%d0%b7%d0%b0-%d0%b8%d0%bd%d0%b4%d0%b8%d0%b2%d0%b8%d0%b4%d1%83%d0%b0%d0%bb%d0%bd%d0%b8-%d0%be%d0%b3%d1%80/", "text": "Ответните мерки на антируските американски санкции трябва да предвиждат въвеждането на индивидуални ограничения спрямо юридически и физически лица от Съединените щати. Това каза в предаването „Вести в събота“ на телевизионния канал „Русия 1“ руският премиер Дмитрий Медведев, съобщи  . Той призова задължително да бъде изработен механизъм, съгласно който по препоръка на президента, самият президент или правителството да могат да въвеждат индивидуални ограничения. Той призова още да се търси отговорност от онези, които изпълняват американските санкции. По думите му, тези санкции целят да разрушат обществено-политическия строй в Русия и да навредят на икономиката и на хората. „Ако е така, то изпълнението на тези санкции от гражданите на нашата страна трябва да се смята за закононарушение“, посочи Медведев. Депутатите от Думата ще разгледат законопроекта за контрасанкциите на 15 май. Той предвижда ограничения върху вноса на американски стоки, сред които храни, цигари, алкохол и някои лекарства. Редица специалисти вече предупредиха за риска санкциите да навредят по-скоро на руските потребители, отколкото на американския бизнес. А говорителят на Кремъл Дмитрий Песков увери, че при приемането на законопроекта ще бъде защитен руският национален интерес. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.28", "title": " Медведев призова за индивидуални ограничения при контрасанкциите за САЩ"}
{"url": "https://trud.bg/%d0%b3%d0%bb%d0%b0%d0%b2%d0%bd%d0%b8%d1%8f%d1%82-%d1%80%d0%b5%d0%b4%d0%b0%d0%ba%d1%82%d0%be%d1%80-%d0%bd%d0%b0-%d1%82%d1%80%d1%83%d0%b4-%d0%bf%d0%b5%d1%82%d1%8c%d0%be-%d0%b1%d0%bb%d1%8a%d1%81-3/", "text": "Успешна ли е борбата с корупцията може да се зададе като въпрос на целия свят. Има отделни действия и случаи. Да си сложим ръката на сърцето и да кажем, че корупцията е част от модерния свят. Корупцията я има и в Европа и света. При нас корупцията не работи, каза в интервю за   главният редактор на вестник “Труд” Петьо Блъсков. Слагат се добри начала на противодействието й. България започва да си стъпва на краката със съответните институции. Защитниците на Иванчева са си нейни защитници, които си правят своя картинка. Те може да защитават сериозните икономически интереси, които и тя е защитавала. В крайна сметка нека съдът да си свърши работата. Нека и медиите не се превръщаме в институции, които раздаваме правосъдие. Случаят с кметицата на „Младост” е миниатюрен локално, каза още Блъсков. Нека си видим при нас как се случват нещата. Стига сме гледали чуждите закони. Нека опозиция и управляващи да си вадят лошите случки и шуробаджанащина. Трябва да си направят преглед и да се изчистят. Не може едно общество, което 45 години е било рендосвано отвсякъде и сложено в информационен мрак, за 30 години да се изчисти и избели. Тъжното в развитието на нашата демокрация е, че политическите ни формации не са се научили да създават политически продукт. Те все още не го умеят, каза още главният редактор на “Труд”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.28", "title": " Главният редактор на “Труд” Петьо Блъсков: Слагат се добри начала на противодействието на корупцията"}
{"url": "https://trud.bg/%d0%b2%d1%81%d0%b5-%d0%bf%d0%b0%d0%ba-%d0%b7%d0%b0%d0%b1%d1%80%d0%b0%d0%bd%d0%b8%d1%85%d0%b0-%d0%bd%d0%b0-%d1%83%d0%ba%d1%80%d0%b0%d0%b8%d0%bd%d1%86%d0%b8%d1%82%d0%b5-%d0%b4%d0%b0-%d1%81%d0%b5-%d0%b1/", "text": "Украинците все пак получиха забрана да се борят на европейското в Русия (30 април – 6 май). „До последно водихме битка за правото да пътуваме за първенството, но… – обяви Жан Беленюк, олимпийският вицешампион от Рио 2016 в класическия стил, който е и №1 в света. – След време политическата обстановка ще се промени, но никой не може да върне младостта на състезателите.“ По-рано Игор Жданов, спортен министър на Украйна, забрани участие на първенства в Русия. После федерацията по борба обяви, че отборите все пак ще заминат за Каспийск. Но след това министерството замени забраната с отказ да финансира от държавния бюджет изявите на украинските състезатели.  Националите на България при мъжете вече са в Русия, а в неделя за първенството пътуват и жените.", "date": "2018.04.28", "title": " Все пак забраниха на украинците да се борят на Евро 2018"}
{"url": "https://trud.bg/19-%d0%b3%d0%be%d0%b4%d0%b8%d1%88%d0%bd%d0%b0-%d1%81%d0%b5%d0%bd%d0%b7%d0%b0%d1%86%d0%b8%d1%8f-%d1%81-%d0%bf%d1%8a%d1%80%d0%b2%d0%b8-%d1%84%d0%b8%d0%bd%d0%b0%d0%bb/", "text": "Гръцката сензация в тениса Стефанос Циципас достигна до първия си финал на ниво АТП. В полуфиналите на турнира в Барселона 19-годишният талант срази Пабло Кареньо-Буста (Испания) със 7:5, 6:3. Любопитното е, че преди надпреварата 63-ият в света не бе печелил мач на клей. Сега обаче Циципас постигна истински фурор, като преодоля Диего Шварцман, Алберт Рамос-Виньолас, Доминик Тийм, а после и Буста, „палача“ на Григор Димитров. За титлата Стефанос очаква Рафаел Надал или Давид Гофен. „Винаги мисля позитивно, независимо срещу кого играя, дори да се казва Рафаел Надал – обяви Циципас. – Ще бъде невероятно да изляза срещу него.“", "date": "2018.04.28", "title": " 19-годишна сензация с първи финал"}
{"url": "https://trud.bg/%d0%b4%d0%b5%d0%bc%d0%be%d0%bd%d1%81%d1%82%d1%80%d0%b0%d1%86%d0%b8%d0%be%d0%bd%d0%bd%d0%b8-%d1%85%d1%80%d0%b0%d0%bd%d0%b5%d0%bd%d0%b8%d1%8f-%d0%bd%d0%b0-%d0%b6%d0%b8%d0%b2%d0%be%d1%82%d0%bd%d0%b8/", "text": "„Стойте далеч от животните“ е обичайна забрана във всички зоопаркове, но колко вълнуващо е понякога да я нарушим? Софийската зоологическа градина предостави тази възможност на деца и възрастни. В събота посетителите имаха възможност да наблюдават храненето на слона Артайда, обикновеното нанду или просто щраусът Шони, с любовта му към магданоза, двойката рисове Алек и Беси и още животни. „Не хранете животните“ е друго правило на зоопарковете, но то рядко се спазва. Голям проблем е даването на храна от посетителите, сподели гледачката Соня Геновска. Освен заболявания, това понякога води и до смърт на животни, отбеляза тя и обясни, че серията демонстрационни хранения позволява на хората да се доближат до обитателите на зоологическата градина и дори да ги нахранят, но с подходяща храна и под надзор. Изненада за всички бе извеждането на сервала Жан. Сипматичният тригодишен хищник от семейство Котки за краткия си живот претърпява две счупвания на крак, падане по глава, рана на гърба, има припадъци и едва наскоро е с излекувано зрение. Той е на поддържаща терапия и е достатъчно кротък, за да бъде обсипан с любовта на децата – в непосредствена близост и в големи количества. Тематични образователни съботи се провеждат точно от година. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.28", "title": " Демонстрационни хранения на животните в столичния зоопарк очароват посетителите"}
{"url": "https://trud.bg/%d0%bc%d0%b5%d0%b2%d0%bb%d1%8e%d1%82-%d1%87%d0%b0%d0%b2%d1%83%d1%88%d0%be%d0%b3%d0%bb%d1%83-%d0%bf%d1%80%d0%b8%d0%b2%d0%b5%d1%82%d1%81%d1%82%d0%b2%d0%b0%d0%bc%d0%b5-%d0%b8%d0%bd%d0%b8%d1%86%d0%b8/", "text": "Анкара приветства инициатива за влизане на руските граждани в Турция с граждански паспорти, заяви турският външен министър Мевлют Чавушоглу на пресконференция в Москва, предаде ТАСС. Заинтересовани сме да бъдат премахнати ограниченията за влизане, каза той. Ние много се придвижихме напред в реализацията на инициатива, съгласно която руските граждани ще могат да извършват пътувания в Турция с граждански паспорти, каза Чавушоглу. Този въпрос ще се решава поетапно, тъй като изисква съгласуване по линия на специалните служби и службите за сигурност, добави той. Чавушоглу каза, че Турция е заинтересована от облекчаване на визовия режим между двете страни за по-нататъшно развитие на търговско-икономическите отношения. Бихме искали да бъдат премахнати всички бариери по пътя на развитие на нашите търговско-икономически отношения, подчерта турският външен министър. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.28", "title": " Мевлют Чавушоглу: Приветстваме инициативата за влизане на руските граждани в Турция с граждански паспорти"}
{"url": "https://trud.bg/%d0%bd%d0%b0%d1%81%d0%b0-%d0%bf%d1%80%d0%b5%d0%ba%d1%80%d0%b0%d1%82%d0%b8-%d0%bf%d1%80%d0%be%d0%b3%d1%80%d0%b0%d0%bc%d0%b0%d1%82%d0%b0-%d0%b7%d0%b0-%d1%81%d1%8a%d0%b7%d0%b4%d0%b0%d0%b2%d0%b0%d0%bd/", "text": "За голяма изненада на учените и въпреки изявеното миналата година от американския президент Доналд Тръмп желание да бъдат изпратени астронавти на Луната, НАСА сложи край на уникалната си програма за създаване на лунно возило, предаде АФП.„ Учени, работещи по програмата Resource Prospector, която трябваше да доведе до построяване на роботизирано возило, предназначено да изследва полярните райони на Луната, изразиха учудването си. „Сега научаваме, че осъществяването на програмата е било преустановено на 23 април т.г. и на мисията ще бъде сложен край до края на месец май”, заявяват те в свое писмо до новия директор на НАСА Джим Брайдънстайн. Лунният робот, чието построяване започна преди десетина години, щеше да е единственият, който може да изследва полярни райони на Луната. Той щеше да е първият американски лунен модул от мисията “Аполо 17” през 1972 г. и първото автономно возило на САЩ на Луната. НАСА отбеляза, че някои инструменти от програмата Resource Prospector ще бъдат използвани в бъдещи програми на американското космическо ведомство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.28", "title": " НАСА прекрати програмата за създаване на лунен робот"}
{"url": "https://trud.bg/%d1%84%d0%b5%d1%82%d0%b5%d0%bb-%d0%b7%d0%b0-%d1%82%d1%80%d0%b5%d1%82%d0%b8-%d0%bf%d0%be%d1%80%d0%b5%d0%b4%d0%b5%d0%bd-%d0%bf%d1%8a%d1%82-%d0%bf%d1%80%d0%b5%d0%b4-%d1%85%d0%b0%d0%bc%d0%b8%d0%bb%d1%82/", "text": "Себастиан Фетел (“Ферари”) спечели трети пореден полпъзишен за сезона и днес ще потегли първи за Гран при на Баку от Формула 1. Германецът, който е лидер във временното класиране, остави след себе си големия си съперник Люис Хамилтън (“Мерцедес”) и съотборника му Валтери Ботас. Освен с конкуренцията пилотите трябваше да се справят и със силния вятър. „Чака ни напрегната гонка – обяви Фетел. – А вероятността да излезе на пистата автомобилът по сигурността е много голяма. Но съм позитивен, защото в квалификациите болидът бе много бърз, очаквам и на старта да е така.“", "date": "2018.04.28", "title": " Фетел за трети пореден път пред Хамилтън"}
{"url": "https://trud.bg/%d1%80%d0%b5%d1%86%d0%b5%d0%bf%d1%82%d0%b8%d1%82%d0%b5-%d0%bd%d0%b0-%d0%b4-%d1%80-%d0%b5%d0%bc%d0%b8%d0%bb%d0%be%d0%b2%d0%b0-%d0%b7%d0%b0-%d0%b7%d0%b4%d1%80%d0%b0%d0%b2%d0%b5-%d0%b8-%d0%b4%d1%8a%d0%bb/", "text": "Историческите данни сочат, че приготвянето хляб датира още от времето на  древен Египет. Изображения от фараонски гробници показват, че хлебарството е било разпространен и тачен занаят няколко века преди Христа. Днес хлябът е част от много култури, населяващи географски ширини, където виреят различните видове култивирани пшеници. Една от тях е и българската. Традиционно сядаме с хляб на масата почти ежедневно, което разбира се провокира непрекъснато въпроса за неговото качество. Начинът за подбор на хляба може да бъде разгледан в два основни аспекта – от какво брашно е направен и как е ферментирало тестото. По отношение на брашното трябва да обърнем внимание на следното: 1. Дали то е рафинирано или е пълнозърнесто. Фибрите са изключително ценни за храносмилателната ни система и тяхното отделяне, както става при белите брашна, може да има пагубно въздействие върху перисталтиката. Фибрите също така създават чувство на ситост, което ще ни накара да се задоволим  с по-малко количество от този калоричен продукт. Те също предпазват от рязкото повишаване на кръвната захар, последвано от високи нива на инсулина, причина за превръщане на голяма част от глюкозата в мазнини с пагубни последствия върху организма. Безценните съставки на обвивката на зрънцето трябва да бъдат съхранени, а не премахнати, както се практикува при промишленото производство на хляб. 2. Кога е мляно брашното? Колкото по-скоро е смлян продуктът, толкова по-оптимални качества ще има. Най-доброто решение е домашното мелене преди омесването на хляба. Така можем да бъдем напълно сигурни за качеството и вида на вложеното зърно. Зародишът на зърното е богат на ненаситени мастни киселини, които лесно гранясват и намаляват качеството на продукта при продължително съхраняване на щанда или в у дома. 3. От каква зърнена култура е направено брашното. За хората с глутенова нетолерантност повечето зърнени житни храни не са подходящи и те трябва да  прибегнат до специализирани безглутенови смеси или сами да си ги приготвят от елда, ориз, просо, нахут, царевица, киноа. Съветът ми за всички останали е – избирайте по-възможност древните сортове – лимец, емер, спелта, камут и др. При тях съотношението на микронутриентите към калориите е оптимално. Короната на първенството несъмнено е на лимеца, който е единствената диплоидна пшеница, използвана при хлебопроизводството днес. По отношение на процеса на ферментация: В днешно време масово се използва пресована или суха мая, която предизвиква бърза и сигурна ферментация, но за съжаление този комфорт има своята цена. В този тип мая се съдържат само дрожди – Saccharomyces cerevisae. Те не могат да осигурят качествата на симбиотичния продукт – кваса. Квасът предизвиква така наречената “бавна ферментация”, гарантираща богатство, както на дрожди, така и на лактобацили. Последните могат да бъдат хомо и хетеро ферментативни, т.е. продукт на техния метаболизъм са млечната и оцетната киселина, откъдето идва и характерният леко кисел вкус и специфичен богат аромат. Тези вещества играят ролята на естествени консерванти. Присъствието на лактобацили като Lactobacillus plantarum в закваската доказано подтискат развитието на патогени като A. niger и Penicillium sp., което е и причината за по-трудното плесенясване или мухлясване на квасния хляб. Присъствието на така наречените “добри бактерии” е желано и по-друг повод. Те имат ясно изразени протеолитични качества, т.е. произвеждат ензими, които разграждат белтъчните молекули до съставните им части, което улеснява усвояването им от човешкия организъм.   200 г покълнала елда,  100 г покълнал слънчоглед,  50 г ленено семе,  50 г пълнозърнест сусам,  1/2 връзка магданоз,  щипка черен пипер, самардала и чесън на прах,  100 мл вода. Всичко леко се смила в купата на кухненския робот, така че да остане с леко зърнеста консистенция, но все пак да слепва на тесто. Разстила се на блатове с дебелина 0,5 см върху хартия за печене. Суши се за около 12 часа на 42 градуса.", "date": "2018.04.28", "title": " Рецептите на д-р Емилова за здраве и дълголетие: Пърнозърнесто брашно, квас и щипка любов правят добрия хляб"}
{"url": "https://trud.bg/%d0%b5%d1%80%d0%b4%d0%be%d0%b3%d0%b0%d0%bd-%d0%bd%d0%b0-24-%d1%8e%d0%bd%d0%b8-%d0%b8%d1%81%d0%ba%d0%b0%d0%bc-%d0%b4%d0%b0-%d0%bd%d0%b0%d0%bf%d0%b8%d1%88%d0%b5%d0%bc-%d0%b8%d1%81%d1%82%d0%be%d1%80/", "text": "Турският президент Реджеп Тайип Ердоган заяви, че очаква в деня на предсрочните избори да влязат в историята с рекорден брой гласове, съобщава електронното издание на в. “Хабертюрк”. Ердоган каза това днес пред редовния конгрес на неговата Партия на справедливостта и развитието (ПСР) в Измир. “Вярвам, че на 24 юни ще влезем в историята на политиката с рекордни гласове”, каза Ердоган. “Искам Републиканската коалиция, която създадохме заедно с Партията на националистическото действие, да напише история на 24 юни”, добави президентът. Събитието се състоя в закрита спортна зала в града. Сигурността в района осигуряват осем хиляди полицаи. За проявата се стекоха хиляди граждани, които носеха в ръце турски знамена и флагове на ПСР. След конгреса започна първият митинг на Ердоган след новината, че в страната ще се състоят предсрочни парламентарни и президентски избори.  В реч пред присъстващите президентът отправи остри критики към лидера на опозиционната Народнорепубликанска партия (НРП) Кемал Кълъчдароглу, обвинявайки го, че не е “противник на преврата”, а “превратаджия”. Ердоган критикува също решението на опозиционния лидер да прехвърли 15 свои депутати в новооснованата “Добра партия”, за да осигури участието й на изборите, посочва електронното издание на в. “Хюриет”. По време на обръщението си на митинга Ердоган повика да се качи на сцената и популярният турски певец Ибрахим Татлъсес, който се кандидатира да бъде издигнат за кандидат-депутат от Измир на управляващата ПСР. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.28", "title": " Ердоган: На 24 юни искам да напишем история"}
{"url": "https://trud.bg/1300-%d0%b4%d0%b5%d1%84%d0%b8%d0%bb%d0%b8%d1%80%d0%b0%d1%85%d0%b0-%d0%bd%d0%b0-%d0%b2%d0%b0%d1%80%d0%bd%d0%b5%d0%bd%d1%81%d0%ba%d0%b8%d1%8f-%d0%ba%d0%b0%d1%80%d0%bd%d0%b0%d0%b2%d0%b0%d0%bb/", "text": "Над 1300 участници от 16 общини в страната дефилирара в събота на четвъртото издание на възродения Варненски карнавал. Празникът на маската, маскарадния и сценичния костюм, организиран от община Варна, за първи път привлече и международни участници от Македония. Пъстрото множество изпълни централния пл. “Независимост” и пое през пешеходната зона до входа на Морската градина под акомпанимента на представителния духов оркестър на ВМС. На специална сцена там атрактивни кукери от 20 състава от Варна, Бургас, Пловдив, Пазарждик, Стара Загора, Ямбол, Силистра, Шумен и Русе представиха характерни ритуали, като повечето от участниците не отказваха да се снимат за спомен с десетките желаещи малчугани. Изложба-базар на занаятчии от цялата страна, концерт на група “Обратен ефект” и празнично хоро с участието на ансамбъл “Варна” допълниха шарената програма на карнавала, който по традиция е конкурсен и на финала излъчва победители в 10 категории. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.28", "title": " 1300 дефилираха на Варненския карнавал\t\t\t"}
{"url": "https://trud.bg/%d0%b8%d0%b7%d0%b4%d0%b8%d0%b3%d0%bd%d0%b0%d1%85%d0%b0-%d0%b3%d0%be%d0%bb%d1%8f%d0%bc-%d0%ba%d1%80%d1%8a%d1%81%d1%82-%d0%bd%d0%b0%d0%b4-%d0%b4%d0%b5%d0%b2%d0%bd%d0%b5%d0%bd%d1%81%d0%ba%d0%b0%d1%82/", "text": "Доброволци издигнаха голям метален кръст над девненския кв. Повеляново. Заедно с общински служители и с кметския наместник Панайот Панайтов ентусиастите пренесоха монумента до труднодостъпната местност Сиври баир, където той бе поставен редом с български трибагреник. Кръстът е висок 4 метра, широк е 2 метра, тежи близо 100 кг и е изработен от фирма “Варна Трейд”, която работи на територията на Девня. Скоро монументът ще бъде осветен със соларни панели, така че жителите на Повеляново, работещите в промишления комплекс и пътуващите в района да го виждат и по тъмно, уточниха от общината. Оттам припомниха, че това е вторият религиозен паметник, който се извисява над низината. Преди години покойният вече местен родолюбец Стоян Жечев издигна в местността Глиган чешма кръст от бетон, който да закриля индустриалния град от беди и нещастия. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.28", "title": " Издигнаха голям кръст над Девненската низина"}
{"url": "https://trud.bg/%d0%b0%d0%b2%d1%82%d0%be%d0%b1%d1%83%d1%81-%d1%81-%d1%80%d0%b0%d0%b1%d0%be%d1%82%d0%bd%d0%b8%d1%86%d0%b8-%d1%81%d0%b5-%d1%81%d0%b0%d0%bc%d0%be%d0%b7%d0%b0%d0%bf%d0%b0%d0%bb%d0%b8-%d0%ba%d1%80%d0%b0/", "text": "Автобус се самозапали край Ветрен, съобщи  . Той е превозвал работнички от Пазарджик и Ветрен за Ихтиман. Инцидентът е станал след 15 ч. За щастие инцидентът се е разминал без пострадали. Според очевидци автобусът спрял, след което бил обхванат от гъст пушек. Шофьорът и служителите от близката бензиностанция успели да загасят с пожарогасители пламъците в двигателния отсег на превозното средство. Външните поражения по автобуса не са големи. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.28", "title": " Автобус с работници се самозапали край Ветрен, няма пострадали"}
{"url": "https://trud.bg/%d1%81%d1%80%d1%8a%d0%b1%d1%81%d0%ba%d0%b8-%d1%83%d1%87%d0%b5%d0%b1%d0%bd%d0%b8%d1%86%d0%b8-%d1%81%d0%b0-%d0%bf%d1%8a%d0%bb%d0%bd%d0%b8-%d1%81-%d0%bf%d1%80%d0%be%d0%bf%d0%b0%d0%b3%d0%b0%d0%bd%d0%b4/", "text": "За празника на Българската армия – 6 май, освен празничното настроение, в съзнанието ни изплуват победите, героизма и саможертвата на нашите предци във войните на България. В такива моменти се питаме достатъчно ли правим, за да възкресим тяхната памет? Ние сме в дълг към онези, които положиха костите си за освобождението и обединението на България. От над 100 000 загинали български воини само през Първата световна война повече от 15 000 намират смъртта си в Добруджа и Влашко, а останалите са положени в безкръстни гробове и могили в Сърбия, Македония и Тракия. В документи от 30-те години на миналия век четем, че само в Македония военните гробища са около 500, но от тях възстановените са по-малко от пръстите на едната ръка. Заричаме се да започнем да работим в тази посока, прехласваме се от подредените чуждестранни гробища в същата Македония, но с настъпването на летните горещини намеренията замират. И така до следващия 6 май. Дежурното оправдание е, че компетентните органи в съседните нам държави не ни съдействат и даже ни пречат. Може и да има известна доза истина в това оправдание, но дали и ние използваме всички възможности? Правим ли необходимото да постигнем сближаване на гледищата по спорните въпроси, търсим ли контакти и сътрудничество? В това отношение Военноисторическата комисия има натрупан опит. От няколко години имаме ползотворно сътрудничество с изследователи от Македония, Сърбия, Албания и Румъния. Плод на взаимното доверие са научните конференции и дискусии по отделни спорни в историографиите ни въпроси. Типичен пример в това отношение е публикацията на проф. Божица Младенович за войводата Коста Войнович. Напрежението, което се генерира по повод на предстоящата дискусия с авторката, беше прибързано и необосновано. Не се вникна в истинските цели на Комисията, която в досегашната си дейност по категоричен начин е показала, че за нейните членове България е над всичко. Военноисторическата комисия активно преследва своята цел, а именно: да бъде медиатор между науката и гражданското общество на Балканите, който чрез научната си и документално обоснована експертиза да руши стереотипите, наложени от чужди военни пропаганди, но и да създава мостове на това уморено от кръвопролития място в света, което именно заради тези тлеещи точки на напрежение се назовава с нарицателното “буре с барут”. Само по пътя на неоспоримите документални доказателства, които използваме при създаване и излагане на тезите си, можем да постигнем тази си цел. За какво става въпрос? Книгата “Няма да се предам жив” на проф. Божица Младенович е факсимиле на бойните дневници на сръбския войвода Коста Войнович-Косовец за периода от септември 1916 г. до неговата смърт в началото на декември 1917 г. Към дневниците проф. Младенович е приложила неин анализ на описаните събития и коментари в бележки “под линия”. Дневниците и архива на Коста Войнович, както и знамената на четите и друго имущество, са пленени от взвода на българския войвода Тане Николов, който успява за 90 дни да разбие сръбските чети в района, да убеди над 1500 четници да се предадат доброволно заедно с оръжието си, да накара командирите на сръбски чети да станат командири на български контрачети и да участват в залавянето на предишните си началници. Такава съдба сполетява и Коста Войнович, който преследван от четата на Тане Николов и бившите си другари, е принуден да се самоубие. Целият негов архив се съхранява в Държавна агенция “Архиви” на улица „Московска“ №5 в София. За изминалите 100 години няколко елитни сръбски изследователи (професори и академици) са били допуснати да работят с архива на Коста Войнович. Прави чест на проф. Божица Младенович, че тя единствена е представила документите в оригиналния им вид. Предишните изследователи в името на тогавашната политическа доктрина са съкратили част от текстовете, които не отговарят на пропагандните им цели. Тези изследователи са укрили от сръбската историческа общност съществуването в архива на протоколи за разпит на поп Димитър Димитриевич и поручик Аца Пипер, които активно съдействат на българското военно разузнаване, и спомагат за разгрома на бунтовниците. И в продължение на десетилетия ги представят за герои, станали жертва на българските военни власти. По този начин истината за събитията по време на “Топлишките бунтове” в района на река „Българска Морава“ през 1917 г. едва сега става известна изцяло за изследователите от Република Сърбия. Пълното представяне на бойните дневници показва, че значителна част от зверствата, приписвани на българските войници (изнасилвания, кражби на имущество и пари, печене на шиш и на огън на деца), всъщност са извършвани от сръбски четници и разбойници. Пропагандата не е пропуснала да ги припише на българите по време на анкетите преди Ньойския договор. За членовете на Военноисторическата комисия българската кауза е водеща. И когато нейната защита директно или индиректно идва от страна на представители на нашите тогавашни противници, изпитваме пълна удовлетвореност. Липсата на говорене подхрани сръбската пропаганда да припише на българската войска над 30 000 души избито мирно сръбско население. Целта на Военноисторическата комисия е с помощта на оригиналните документи, съхранявани във всички възможни източници, да бъде направен верен анализ на причините и последствията от събитията, разтърсили Балканския полуостров през 20-и век, и донесли толкова нещастия на всички народи. Възприехме предложението на нашите колеги от Република Сърбия да съставим общи смесени научни екипи от специалисти от двете страни, за да направим нов реален прочит на общата ни история. Да изличим от учебниците лъжите и пропагандата. Да направим изводи кое е полезно да бъде припомняно на младите поколения, за да се поучат от направените грешки и да не ги повтарят! Да ги подготвим да живеят заедно в общия Европейски дом, като се грижат взаимно за общите си интереси. Информацията в бойните дневници е най-добре да бъде четена и сравнявана едновременно с бойните дневници на войводата Тане Николов (от същия архив), които описват същите събития през очите и същността на българския военен. Тогава се разбира кои събития какво значение имат за цялостните процеси. Съвременният читател може реално да си състави представа какъв е бил реалния потенциал и реалните последици от всяко действие на противниците. Само това е начинът да се противодейства на антибългарската пропаганда. Горещо препоръчваме и провеждането на експедиция на терен в района на река „Българска Морава“ (Алексинац, Ниш, Прокупле, Лесковец, Лебане), където на място оживяват случките от бурната 1917 г. Военноисторическата комисия проведе две експедиции на терен и благодари за съдействието на колегите и приятелите от Института за стратегически изследвания към Министерството на отбраната на Република Сърбия, музея в Ниш, музея в Прокупле, музея в Лесковец и специално на Дарко Жарич и проф. Божица Младенович. Военноисторическата комисия работи усилено за изучаване на терен на бойните полета на Българската армия. Целта ни е да нанесем отбранителните полоси и останалите инженерни съоръжения от топографските карти върху местността и да заснемем сегашния релеф. Стараем се с максимална точност да локализираме местоположението на българските военни гробища в близост до позициите. С удовлетворение можем да отчетем проведената от 11 до 14 април военноисторическа експедиция в Добруджа и до р. Серет. 100 години след организираната от Щаба на действащата армия, по време на освобождението на Добруджа през Първата световна война българската научна експедиция отново преминахме по същия път. Посетихме запазените, подменените и част от разрушените военни паметници и гробове. Отличен пътеводител ни беше впечатляващата книга на Петър Бойчев и Радослав Симеонов „Те загинаха за Добруджа“. Скромният ни принос за изследване популяризирането на военната история се заключава в издаването на научното списание „Военноисторически сборник“. На неговите страници се стремим да осигурим трибуна освен на утвърдени, и на млади изследователи. Чрез научни дискусии за възстановяването на истината по спорни проблеми от нашата историография и тази на нашите съседи можем да постигнем някакъв напредък. Езикът на омразата, с който понякога си служат политиците, е непознат в науката. Тя борави само с точни факти.", "date": "2018.04.28", "title": " Сръбски учебници са пълни с пропаганда\t\t\t"}
{"url": "https://trud.bg/%d0%bc%d0%b0%d0%ba%d0%b5%d0%b4%d0%be%d0%bd%d1%81%d0%ba%d0%b0-%d0%bf%d0%b8%d1%81%d0%b0%d1%82%d0%b5%d0%bb%d0%ba%d0%b0-%e2%84%961-%d1%8f%d0%b3%d0%be%d0%b4%d0%b0-%d0%bc%d0%b8%d1%85%d0%b0%d0%b9%d0%bb%d0%be/", "text": "– Аз съм журналист по професия и филмов критик, а по любов съм писател. Винаги съм чела и обичала литературата. Така стана, че от пътуванията ми по света се родиха книги, които бяха харесани от читателите. За десетина години романите ми “Индиговият Бомбай” и “Камъкът на твоя ден” имат по 7-8 издания. – Когато бях на Хималаите в четиричленна експедиция от Македония, аз изпитах невероятни неща, сякаш на границата на реалността и съня. За това разказва “Камъкът на твоя ден”. Преди заминаването ми за Хималаите бях критично болна, но бях обхваната от тази идея – да отида там, независимо че нямах никакъв планинарски опит, само се възхищавах на природата, без да я покорявам. И така: бяхме с мъжа ми в къщата ни в Маврово, високо в планината. Една сутрин събрах сили и взех решение. Едва изчаках мъжа ми да стане и да седнем да пием кафе. Казах му изненадващо: “Владо, аз отивам на Хималаите”. Той първоначално си помисли, че се майтапя, и попита: “Къде ще ходиш?”. “Да, на Хималаите” – повторих му аз, за да го проумее. После той ме попита: “Имаш ли нужда от това?” Отговорих му: “Имам.” За няколко месеца се стегнах и се възстанових здравословно. И заминах. Това е много точен пример колко важна е силата на духа. Ние само си мислим, че имаме крехко тяло. Сами си поставяме границите, а те могат да бъдат по-широки, стига духът ни да ги разшири. В един момент си мислим, че можем да скочим до тук, но в следващия можем да скочим и по-високо. “Камъкът на твоя ден” е книга метафора за извисяването, за стремежа да се изкачиш по-високо, да покориш върховете в себе си. Всички се стремим към истината, питаме се: “Кой съм аз, какво мога да направя? Дали съм само това тяло, или съм нещо повече?”… – До 5000. Вървяхме по 25 км на ден. Попаднах в свят, който няма никаква връзка с реалността, както сме свикнали да наричаме градския си живот. Почувствах нещо невероятно. Колкото по-нагоре се изкачвахме, толкова повече се откъсвах от реалния свят, ако изобщо това е истинският. Започнах да забравям всичко и всички от този свят. Спомнях си само за сина и дъщеря ми. Трудно е за обяснение – знаех, че съм македонка, от Скопие, че имам мъж и сестра, представях си дома си, но не и аз вътре. Споменът го имаше, ала аз не бях част от него. С изкачването нагоре и нагоре усещах, че сякаш влизам все по-навътре в себе си. А реалните неща – каква съм, каква е професията ми, къде живея, нямаха вече изобщо никакво значение. Подобно усещане имах на Седемте рилски езера в България.  Отидохме на палатка през август, съвсем случайно. Бях чувала за учителя Петър Дънов, но не знаех нищо конкретно, както и че точно тогава там се събира Бялото братство. Първоначално дори се опитаха да ни изгонят. Попитаха ни: “Какви сте? Кой ви каза да си опънете тук палатката?” Аз отговорих: “Учителят Петър Дънов”. И те ни разрешиха да бъдем сред тях. Сходно с Хималаите беше не само усещането ми, чувството, което ме изпълваше. Същата беше и гледката. Седемте рилски езера там бяха същите като седем от стоте езера на Хималаите в “Свещената земя на бог Шива”. Ако бъдат поставени една до друга снимка на рилските езера до снимка на хималайските, няма да има разлика. Сякаш едната е “копи пейст” на другата. Мисля, че съвсем не е случайно това, че и на двете места по едно и също време презд август се събират поклонници. – В Индия отидохме аз и съпругът ми, който е първият македонски уролог, правещ трансплантации на бъбреци. Заминахме, за да придружим наш приятел, който искаше да си купи бъбрек там – по полузаконен начин, в болница. Там това струва малко, 500 долара например. За нас е малко, но за индийците това са страшно много пари, с които могат да осигурят себе си и роднините си за цял живот. Мъжът ми беше просто за кураж. Той по принцип не желае да прави операции на наши близки. Въпросът за купуването на бъбрек е и морален, и екзистенциален. Без него нуждаещият се от трансплантация ще умре. Без парите, които ще получи, бездомният и гладен индиец също би умрял не след толкова дълго. От пребиваването ми в Индия по този повод направих филм, който предизвика голяма полемика в Македония. 20 г. по-късно, през 2006 г., сестра ми Ана получи аневризма в мозъка и изпадна в необратима кома. Когато съпругът ми каза, че тя няма да се върне, аз реших да дарим бъбреците й. – На хора, които имат нужда от тях. Вече 12 г. те ги носят. Единият бе присаден на млада албанка, другият е по-възрастен човек – македонец. Няма разлика между хората и затова не бива да се делят по възраст, пол, религия или националност. Пък ние се делим сами – този е българин, този е македонец, този е албанец, този е ром, този е мюсюлманин, онзи е християнин… и затова не е наш човек. А не бива така. Всички сме едни и същи. Един милиметър под кожата, какъвто и цвят да има тя, сме същите. Поддържам връзка с хората, които носят бъбреците на сестра ми. Любопитното е, че не чувствам нищо, че не усещам тя да е до мен, когато съм с някой от тях. Нея я няма. Душата й я няма… “Индиговият Бомбай” е плод на много реални факти – и на случилото се със сестра ми, и на преживяното и видяното в Индия. Разбира се, това не е дневник, а роман. Затова има много художествени моменти, фикция, която споява реалните истории. Но все пак винаги преживяното, онова, което си го изпитал върху себе си, е това, което можеш да разкажеш така, че после човек като го чете, да го съпреживява. – Идеята и на двете книги е една и съща: че най-големите пътувания са вътре в човека, надълбоко в себе си. Лесно е да си стегнеш куфарите и да пътуваш, но истинското пътуване е да проникнеш навътре в себе си, да се видиш какъв си, да се срещнеш със собствените си страхове и ограничения. Това е най-тежката битка, която може да водиш. – Пиша, когато напускам Скопие и се усамотявам в къщата ни в Маврово. Тя е много отдалечена, в планината. Наоколо няма други хора и къщи. Откъсвам се от телефона, от интернет, не разговарям с никого и съм вглъбена в писането. През зимата под прозорците вият глутници вълци и става страшничко. Опасно е да си сама и аз се страхувах. Дори в началото взимах и една пушка и спях с нея. Но не беше заредена, нямаше патрони. Беше ми само за мое успокоение. Ако дойде някой, нищо не мога да направя. Пък и не искам, защото има ли патрони, заредена ли е пушката, тя сама гърми. Страхът е лошо нещо и те кара да натискаш спусъка и когато не трябва. Затова пушката ми бе празна и беше просто да ми дава смелост. Има и един интересен случай, който ми изкара ума. Пак беше зима и пак бях сама. И една сутрин се събуждам и виждам под прозореца си две пантофи, не мои, а чужди, никога не ги бях виждала. Сложени така, сякаш някой иска да ми каже: Внимавай, аз съм тук и те наблюдавам. Изплаших се много. Не спах цялата следваща нощ. Обаче след ден дойде да ме види как се справям сама един човек, който живее в този край. И ми разказа как кучетата им отмъкнали на жена му пантофите. Тогава на мен ми светна, че никой не иска да ме плаши… – Това трябва да ми дойде отвътре. Важен е личният момент, вдъхновението за подобно нещо. Има писатели, които се вълнуват от тази тема и написаха такива книги. Понякога нещата трябва да отлежат. Аз например написах “Индиговият Бомбай” 12 години след като се върнах от Индия. Нямах идея, че ще я напиша. Нито пък книгата за Хималаите. Наистина не знам утре какво ще ви дойде отвътре и ще излезе. Има писатели, които са се насочили точно към темата за обществените промени и това ги интересува най-много, но за мен не знам. Пък може и да се роди нещо като такава равносметка. – Много често ме питат дали бих написала сценарий по някоя от книгите ми. Не знам. Обаче когато пиша книгите, сцените ги виждам като епизоди от филм, визуално. Но писането на сценарий не е моя работа. Трябва някой професионалист да се заеме с това. Да, има автори, които правят сценарии по свои книги или пък обратно – превръщат сценарии в книги. Аз обаче смятам, че това е различна работа. Работила съм като филмов критик, била съм във ФИПРЕСИ – Международната организация на филмовата преса, и съм навътре в нещата. Смятам, че всеки трябва да прави това, в което е най-добър, а не да се захваща с всичко. И може един ден някой да превърне например “Индиговият Бомбай” във филм. Идвала съм преди много години в София и в Банско – на ски. Запалена скиорка съм и преди два месеца бяхме на ски в Норвегия с мъжа ми. Но сега открих България в цялата й прелест. Издателят ми беше положил грижи да се чувствам като у дома при вас. Беше направил перфектна организация. Срещнах се с чудесни хора и видях градове, които ще останат в сърцето ми. Ловеч е прекрасен, разцъфтял в люляци. Неслучайно Васил Левски го е избрал за своя столица. Изкачихме се до паметника му, видяхме крепостта там, където през Средновековието е признато Второто българско царство. В Ловеч ядох и най-вкусните гофрети на света. Пътувала съм в десетки държави, но като тези вафли в кафето на Вили до Покрития мост няма. Стара Загора е голям и многолюден град, пълен със забързани хора. На срещата с мен в къщата музей на големия български поет Гео Милев бяха дошли и много младежи, от което ми стана изключително приятно. А Хасково е толкова слънчево – и в буквален, и в преносен смисъл. Слънчеви са и хората му. Там бях гост на литературния фестивал и конкурс за дебютна литература “Южна пролет”. Тя е толкова променена, станала е красив европейски град. Разходих се по улиците й, сядах да пия кафе и да се радвам на минаващите, устремени нанякъде. Като се прибера в Скопие, ще разкажа на всички колко прекрасна е България, колко мили, сърдечни и гостоприемни са хората тук.   Ягода Михайловска-Георгиева е родена на 3 март 1953 г. Над три десетилетия е журналист, есеист и филмов критик в пресата, а през последните 10 години работи като редактор в телевизия “Телма”. Автор е на поредица телевизионни пътеписи за Бомбай и за Гоа в Индия, за Катманду и Хималаите в Непал. Носител е на Рациновата награда за най-добра прозаична книга (за “Камъкът на твоя ден”), “Роман на годината” (за “Индиговият Бомбай”) и “Стале Попов” (2018) на Дружеството на македонските писатели (за най-новия й роман “Манастирът Фуентарабия”). Съпруга е на един от най-големите македонски хирурзи, който извършва трансплантации на бъбреци.", "date": "2018.04.28", "title": " Македонска писателка №1 Ягода Михайловска – Георгиева пред „Труд“: Най-тежката битка е със собствените страхове"}
{"url": "https://trud.bg/%d1%87%d0%b8%d0%b9-%d0%b6%d0%b8%d0%b2%d0%be%d1%82-%d0%b5-%d0%bf%d0%be-%d0%b2%d0%b0%d0%b6%d0%b5%d0%bd-%d0%bd%d0%b0-%d0%bf%d0%b8%d1%82%d0%b1%d1%83%d0%bb%d0%b0-%d0%b8%d0%bb%d0%b8-%d0%bd%d0%b0-%d0%b4/", "text": "На 21 април в „Труд” публикувах коментар, под заглавие  , който породи много коментари. Някои в моя подкрепа, други от които блика ненавист и омраза към мен, за предложенията ми да се забранят определени породи агресивни кучета и да се подлагат на евтаназия бездомните кучета. Един от тях, който се е скрил зад някакъв псевдоним КМНТР, ме нарича тъпанар, лъжец, истерик, пита колко кучета съм отгледал и заявява, че „тъп съм се родил, тъп съм живял и тъп ще умра“. Той твърди, че оръжията и кучетата не убивали, убивали стопаните им. Томлика Тричкова от София заявява, че съм безчувствен, и че животът на едно куче е толкова важен, колкото и животът на едно дете. Antonia Szkwarek казва, че този, който е написал статията, си няма абсолютно никаква представа от кучета – никога не е имал, никога не е чел или се е интересувал от тях!… Чувствам се длъжен да отговоря, не защото съм засегнат, а защото виждам, в каква заблуда живеят някои хора по отношение отглеждането на агресивни породи кучета и по отношение на евтаназията. Такъв тип неосведомени хора, заедно с някои псевдо-защитни грантоедни организации, които лъжат, че порочният метод “кастрирай и върни”, е съобразен с препоръките на Световната здравна организация (СЗО), оказват неимоверен натиск върху държавната и общински власти. И резултатът, от който е България да бъде почти единствената страна в Европа, в която не е забранено отглеждането на нито една порода агресивни бойни кучета, и в която бездомните кучета по улиците водят мизерен живот. Истината е, че СЗО се интересува от бездомните кучета само доколкото те са потенциални преносители на десетки заразни болести, между които кучешкия бяс и в тази връзка се обявява за премахването на кучетата от улиците. Истината е, че пресичащите шосетата бездомни кучета, предизвикват катастрофи, че те често оформят глутници, които нападат беззащитни хора. На всички тези хейтъри, както днес ги наричат, ще отговоря. Не би трябвало да съм малоумен и тъп, след като имам две висши образования, инженерно и дипломатическо, владея няколко чужди езика, член съм на Съюза на българските журналисти и имам многобройно публикации в печата на политически и социални теми. Впечатлението ми как е решен въпросът с бездомните кучета в едни от най-развитите страни в света – САЩ и Великобритания, е изграден от лични наблюдения. Все пак в Ню Йорк шест години бях служител в ООН, три години във Вашингтон, където бях Културен аташе при българското посолство и от близо 20 години повечето време преживявам в Лондон. В почти всички страни в Европа проблемът с изоставените бездомни кучета се решава по един и същ начин – евтаназия. Преди за замина на работа в Ню Йорк в семейството ми имахме няколко години куче, Чарли, което при заминаването дадохме на други хора. Понеже децата ми нямаха време да го извеждат навън, аз го разхождах и му готвех храната, месо и смлени зеленчуци за витамини. В Лондон семейството ми преди 15 години си взехме куче – Дейзи. Половината от живота си Дейзи прекара в моя дом, разхождах я в парка, учех я да подава лапа, играех с нея. Дейзи почина преди няколко дни и всички бяхме съкрушени. Но Дейзи имаше щастлив живот, шегувахме се, че има два дома – нашият и на дъщеря ми. Тя беше страхлива – като малка, новогодишни фойерверки и гърмежи я стресираха за цял живот – всяка година около Нова година, когато се гърмеше, се чудеше къде да се скрие. Затова и не мога да си представя, Дейзи да живее на улицата, гладна и жадна през лятото и мръзнеща през зимата, ужасена от трафика. Когато я разхождах по тротоара, се преместваше от страната на къщите и оградите, камионите я стресираха. Затова и големите световни организации за защита на живота на кучетата са на мнение, че ако на едно куче не е осигурено качество на живот, е престъпление то да бъде изоставено бездомно по улиците. Всеки път ми се свива сърцето, когато виждам на някое шосе прегазено куче, с разпилени вътрешности по асфалта. Затова, ако някога се бе случило Дейзи да се загуби и остане някъде скитаща из улиците, гладна и стресирана, бих предпочел евтаназията, пред живота на улицата, пред възможността да бъде осакатена или премазана от автомобил. Махатма Ганди, защитник на домашните животни е казал, че бездомните кучета не падат от небето, но и че бездомните и гладни кучета имат склонност да подивяват, заради което и той допуска евтаназия в такива случаи. Безименният омразник КМНТР, който в ненавистта си употребява просташки език, твърди, че оръжията и кучетата не убиват, убиват техните стопани. Тази мантра се използва от Националната оръжейна Асоциация в САЩ за защита на притежаването на смъртоносни огнестрелни оръжия. Естествено е, че хората убиват, но с помощта на тези оръжия, те са инструмента, използван за убийство и затова трябва да бъдат забранени или сериозно ограничени. Така е и с породите агресивни кучета.   На 29 януари т. г. в казанджийското село Мокрише тригодишно дете е убито от домашното куче на семейството – питбул. Майката и бащата ли – стопаните на кучето, са убили детето? Или питбулът го е убил? Ако развъждането и отглеждането на агресивни породи кучета беше забранено в България, както е по света, това дете щеше да е живо. Малкият Максим, за щастие оживял, нямаше да попадне с тежки рани от разкъсвания в болница и да остане травмиран, вероятно до края на живота си. Неуважаема Томлика Тричкова, животът на едно дете е по-важен от живота на агресивно и непредсказуемо куче като питбул или ротвайлер, както и на едно озверяло от глад и стрес бездомно куче.", "date": "2018.04.28", "title": " Чий живот е по-важен – на питбула или на детето?\t\t\t"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b3%d0%be%d1%80%d0%b0%d0%bd%d0%be%d0%b2-%d0%bf%d0%be-%d0%b2%d1%80%d0%b5%d0%bc%d0%b5-%d0%bd%d0%b0-%d0%b0%d0%b2%d1%81%d1%82%d1%80%d0%b8%d0%b9%d1%81/", "text": "По време на австрийското председателство на Съвета на Европейския съюз трябва да бъде постигнато съгласие по следващата многогодишна финансова рамка, заяви финансовият министър Владислав Горанов преди втория ден от неформалното заседание на европейските финансови министри, информира  . На него ще се коментират основно корпоративния данък и въвеждането на три процента данък върху интернет услугите. Това е изключително важно и за събираемостта на приходите в целия европейски съюз, както и за многогодишната финансова рамка. След излизането на Великобритания вероятно ще се наложи увеличаване на процента от брутния вътрешен продукт, който страните внасят в общата европейска хазна. Засега България не подкрепя този подход, обясни той: “Принципът „1,1х“, заложен от Комисията, надявам се да успеем да постигнем съгласие в рамките на Австрийското председателство, тъй като след това предстоят избори за Еевропейски парламент, ще има нова Комисия и изключително много ще се забави следващата многогодишна финансова рамка”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.28", "title": " Министър Горанов: По време на австрийското председателство трябва да бъде постигнато съгласие по следващата многогодишна финансова рамка"}
{"url": "https://trud.bg/%d0%bf%d0%be%d0%b6%d0%b0%d1%80%d0%bd%d0%b8%d0%ba%d0%b0%d1%80%d0%b8-%d1%81%d0%bf%d0%b0%d1%81%d0%b8%d1%85%d0%b0-%d0%b4%d1%8a%d1%80%d0%b2%d0%be%d0%b4%d0%b5%d0%bb%d1%81%d0%ba%d0%b8-%d1%86%d0%b5%d1%85/", "text": "Огнеборци от Велико Търново са реагирали светкавично на подаден сигнал в петък вечерта и са спасили от изпепеляване дърводелски цех за сглобяване на мебели. Пожарникарите са предотвратили разрастването на огнената стихия след като пазач на бетонов възел в квартал “Чолаковци” забелязал дим от помещенията на мебелното предприятие и незабавно се обадил на телефон 112. На място пристигнал спасителен екип, който потушил пламъците. При огледа се оказало, че причина за инцидента е късо съединение, което е предизвикало тлеене на хладилник. Благодарение на навременната намеса, сградата, суровините и готовата продукция са спасени и няма нанесени щети. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.28", "title": " Пожарникари спасиха дърводелски цех от изпепеляване в Търново"}
{"url": "https://trud.bg/%d0%be%d1%80%d0%bb%d0%b8%d0%bd-%d0%bf%d0%b0%d0%b2%d0%bb%d0%be%d0%b2-%d0%b3%d1%83%d1%88%d0%ba%d0%b0-%d0%bc%d0%bb%d0%b0%d0%b4%d0%b0-%d0%bc%d1%83%d0%bb%d0%b0%d1%82%d0%ba%d0%b0/", "text": "Oрлин Павлов най-накрая призна, че има ново гадже и е много влюбен. Звездата от сериала „Скъпи наследници“ обаче така и не издава коя е младата мулатка, която топли леглото му. Двамата наскоро бяха забелязани заедно от фенове, които гадаеха дали въпросната девойка е поредната му забежка. Изглежда обаче известният с любовните си несполуки певец и актьор най-накрая отново има надежда, че е намерил жената на живота си. Според запознати обаче и този път едва ли ще се стигне до по-сериозна крачка в отношенията им, защото новата изгора на Павлов е само на 20 и все още не мисли за брак и деца. Вместо това хубавицата предпочитала да обикаля баровете до малките часове на нощта. Орлин призна още, че подобно на екранния си герой в „Скъпи наследници“, в реалния живот е попадал в любовен триъгълник и се е изправял пред трудната дилема с коя от двете жени, с които е излизал, да продължи да се вижда. През тази седмица бившият фронтмен на „Каффе“ навърши 39 години и обяви, че подготвя първия си самостоятелен албум и концерт в зала 1 на НДК на 1 октомври. Той изкарал празника само със семейството и любимата си, а шумното парти с приятели остави за края на седмицата.", "date": "2018.04.28", "title": " Орлин Павлов гушка млада мулатка\t\t\t"}
{"url": "https://trud.bg/%d1%81%d1%82%d0%be%d0%bb%d0%b8%d1%87%d0%bd%d0%b8%d1%8f%d1%82-%d0%b7%d0%be%d0%be%d0%bf%d0%b0%d1%80%d0%ba-%d1%81-%d0%bd%d0%be%d0%b2%d0%b0-%d0%be%d0%b1%d1%80%d0%b0%d0%b7%d0%be%d0%b2%d0%b0%d1%82%d0%b5/", "text": "По повод своята 130-та годишнина Зоологическата градина в София започва от днес нова образователна рубрика, която ще надникне “зад завесите” на зоопарка и ще допълни станалата вече популярна инициатива за демонстрационно хранене на животните, съобщиха от зоопарка. Темата днес ще бъде “Доктор Охболи”. Посетителите ще имат възможност да се запознаят с особеностите в работата на един от най-важните специалисти в Зоопарка – ветеринарният лекар. Програмата започва от 11.00 ч. и продължава до ранния следобед с различни демонстрационни хранения. Д-р Иван Цветков – ветеринарен лекар към ОП “Зоологическа градина София”, ще разкаже за спецификите в профилактиката и лечението на заболявания при животни, отглеждани в зоопаркови условия. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.28", "title": " Столичният зоопарк с нова образователна рубрика"}
{"url": "https://trud.bg/%d1%81%d1%82%d1%80%d0%b0%d0%bd%d0%bd%d0%b8-%d1%81%d0%b8%d1%82%d1%83%d0%b0%d1%86%d0%b8%d0%b8-%d1%81%d1%8a%d1%81-%d1%81%d1%82%d1%80%d0%b0%d1%85%d0%be%d1%82%d0%bd%d0%b0%d1%82%d0%b0-%d0%b5%d0%bc%d0%b0/", "text": "„Maniac” несъмнено е един от най-очакваните тв продукти за 2018 година. Автор на сериала е бързо пробиващия към върха на индустрията режисьор, продуцент и сценарист Кари Фукунага („Sin Nombre”, „Jane Eyre”, „Beasts of No Nation”). Той ще режисира всички епизоди по подобие на изключителния първи сезон на „True Detective”, а в главните роли ще видим Ема Стоун и Джона Хил, които ще си партнират отново за първи път от „Суперяки” насам, припомня operationkino.net. Ема Стоун несъмнено е основната атракция на продукцията, Джона Хил отново е свалил огромно количество килограми и прилича на нормален човек. Официалният синопсис гласи, че „Maniac” е „историята на двама непознати, които се оказват хванати в капана на провалено „mind-bending“ фармацевтично изследване“. Творбата на Фукенага е базирана на едноименния норвежки сериал от 2014 г., който разказва за мъж с прекрасен живот: всеки негов ден е перфектен и той знае как да се справи с всеки проблем с лекота. Уловката е, че този живот е илюзорен, а той самият е пациент в лудница. Освен Ема Стоун и Джона Хил, в „Maniac” ще вземат участие и още имена като Джъстин Теру и Сали Фийлд, Соноя Мизуно, Джулия Гарнър, Джемима Кърк и др.", "date": "2018.04.28", "title": " Странни ситуации със страхотната Ема Стоун\t\t\t"}
{"url": "https://trud.bg/%d0%ba%d1%83%d0%bb%d0%b8%d0%bd%d0%b0%d1%80%d0%bd%d0%b8-%d0%b8%d0%b7%d0%ba%d1%83%d1%88%d0%b5%d0%bd%d0%b8%d1%8f-%d0%b7%d0%b0%d0%b1%d0%b0%d0%b2%d0%bd%d0%b8-%d0%b8%d0%b3%d1%80%d0%b8-%d0%b8-%d0%b0%d1%82/", "text": "Кулинарни изкушения, забавни игри и атрактивни награди привлякоха над 4000 гости от цялата страна в събота в Павликени по случай петото издание на традиционният Празник на яйцето. За проявата бяха осигурени 4000 яйца, а стойността на цялото събитие бе около 14 000 лева. По време на фестивала трябваше да бъде даден отговор на екзистенциалния въпрос, който вълнува човечеството от векове – „Яйцето или кокошката?“. Това е и мотото на Празника на яйцето през този уиенд.  Кметът на община Павликени инж. Емануил Манолов откри общоградската проява, а отец Георги отслужи мобелен за здраве и берекет. Шатрите и сцената бяха разположени в градския парк „Кирил Ракаров“. Във връзка с мотото на фестивала бе разиграна томбола. Тя даде възможност на участниците в нея да спечелят малки и по-големи награди. Талоните бяха в два цвята и всички бяха информирани, преди закупуването им, какво символизират. Единият цвят казва, че яйцето е първо, а другият твърди, че кокошката. Билетите бяха събрани в една урна и непосредствено преди раздаването на наградите, бяха преброени. Големите награди бяха смартфон и 48-инчов телевизор. Сред изненадите на празника бе и едномесечен ваучер за посещение на плувния басейн в града. През целия ден градът бе огласян от музика. Звечаха песни, имаше танци, както и творчески работилници, кулинарни състезания и спортни игри, чиито регламент бе променен, за да бъдат те по-атрактивни. Майсторът готвачът Елена Божанова приготби стотици омлети като безплатна почерпка за гостите и жителите на града. В рамките на празника имаше благотворителен базар, организиран от фондация „Майки за донорство“. В програмата бе включено и „селфи с щраус“, което малчуганите си правеха в зоокъта в Павликени, а най-интересните снимки бяха удостоени с награди. В телен кафез във формата на яйце пък бяха поставени 30 бели гълъба, които по време на кулминацията на празника полетяха в небето над града. Представени бяха и занаяти, свързани с изработката на изделия от яйца. В обособени творчески ателиета малчугани изработваха къщички за птици, екобижута, ястия. Любителите на растениевъдството посадиха 140 цветя и 3 дръвчета. На сцената тропаха и пяха фолклорни състави от Павликени и близките села, както и певицата Гери-Никол. Водещ бе Ники Априлов, а председател на кулинарното жури за поредна година бе Иван Звездев. Много смях и добро настроени предизвика традиционната кметска надпревара за най-красиво нарязани яйца и атрактивно подредено плато. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.28", "title": " Кулинарни изкушения, забавни игри и атрактивни награди раздадоха на Празника на яйцето в Павликени\t\t\t"}
{"url": "https://trud.bg/%d1%80%d0%b0%d0%b2%d0%bd%d0%b5%d1%86-%d0%bc%d0%b5%d1%87%d1%82%d0%b0%d0%b5-%d0%b7%d0%b0-%d0%bd%d0%be%d0%b2%d0%b8-%d0%b8%d0%b7%d1%82%d1%80%d0%b5%d0%b1%d0%b8%d1%82%d0%b5%d0%bb%d0%b8/", "text": "На 9 май славното бургаско село Равнец отбелязва своя празник. Наричат го “славно”, защото преди години беше прочуто с военното си летище. “Миг”- ове излитаха от голямата му писта, после кацаха обратно и се приютяваха в хангарите. Военни летци със семействата живееха в построения специално за тях “городок”. А на празника на Равнец летището “отваряше врати” за “открити летателни дни”. Демонстрациите с военни самолети бяха изключителен повод за гордост на местното население. Сега селото е почти безлюдно. Военното летище отдавна е затворено и разграбено от предприемчиви роми, които с каруци са изнесли де каквото е имало. Крави пасат по поляните край оцелялата от ония години широка писта. Постройките вече са се превърнали в грозни руини, които по нищо не напомнят някогашната му слава. “Военното летище даваше много на Равнец. 74 семейства живееха в “городока”, пълно беше с млади хора“, коментира кметът Христо Колев. Сега поминъкът тук е основно от “Нефтозавода”, от предприятията в Бургас и от две големи земеделски кооперации. Има четирима арендатори и зеленчукопроизводители, които също наемат хора от селото. Днес пистата се използва единствено за…гонки с автомобили. От Бургас редовно идват младежи, които вдигат адреналина си със състезания. Те не са добре приети от хората на Равнец, защото се провеждат предимно нощем и звукът от свистенето на гумите на возилата ги буди. В началото на селото, буквално след табелата “Равнец” и до църквата “Свети Архангел Михаил”, е поставен един от “Миг”- овете, известен още с названията “балалайката” и “молива” заради формата си. На изхода на селото, той стърчи като паметник, който връща спомените за някогашното военно летище. Това е “Миг 21”, който е летял 7 години по време на разцвета на аеропорта. Кметът на Равнец Христо Колев разкрива, че в скоро време около самолета ще се направи уютно площадче и ще се построи малко кафене, така, че който идва тук да казва: “Пих едно кафе или една ракия на самолета”. От разговорите на хората личи, че Равнец чака своите нови изтребители или нещо друго, което да дойде и ще върнат блясъка на селището, като го напълнят с млади хора. Общината в Бургас, която от година е собственик на терена има намерение на пустеещата земя, където е било летището,  да бъде построен Индустриален парк. Лично кметът Димитър Николов е дал идеята и се бори тя да се реализира. “Много често идват инвеститори да оглеждат района и най- вече летището. Наскоро идваха представители на голяма фирма с намерението да построят завод за изработка на стъкла за модерни западни автомобили. Надяваме се нещо да стане, защото ще се открият нови работни места за хората и селото ни ще се подмлади. Площта на бившето военно летище е 3840 декара”, разказват жителите на селото. Според тях, тук могат да се построят заводи и да се развие всякакъв вид бизнес. Мечтите им възкръсват с пролетта. Те са загърбили природната стихия, която ги връхлетя миналата есен. Тогава, по Димитровден приливна вълна наводни къщите край реката. За разлика от случилото се в съседни села, в Равнец жертви нямаше, но всички, които живеят край коритото на реката все още се кръстят, щом завали. “180 къщи в селото бяха наводнени”, припомня кметът Колев. Най- страшно било за хората около коритото. “Водата се надигаше, беше тъмно като в рог и само се чуваше страшното бучене. Тогава се сетих за бай Кольо. Той е най – близко до реката и е най- уязвим. Освен това къщата му е само на един етаж. няма втори, няма къде да се качи по- нависоко. Беше 4 часа през нощта, когато тръгнах във водовъртежа към него. Водата стигаше до гърдите ми. Но през цялото време си мислех, че бай Кольо е с инсулт, краката му не работят”, спомня си кметът. Той и още едно момче от селото спасили възрастният човек, заварили го прав на на леглото и треперещ от страх. Само преди месец отново имаше сигнал за приливна вълна в Равнец. Това стана при снеготопенето, когато системата за ранно предупреждение за бедствия, алармира за опасността. Тогава обаче бяха взети навременни мерки и селото се размина с ново бедствие. Наводнените по Димитровден хора вече са ремонтирали къщите, имат нови електроуреди. Вярват. Че лошото е зад гърба им и мечтаят за “новите изтребители”, които ще върнат в селото младите и децата.", "date": "2018.04.28", "title": " Равнец мечтае за нови изтребители\t\t\t"}
{"url": "https://trud.bg/%d0%b6%d0%b8%d1%82%d0%b5%d0%bb%d0%b8-%d0%bd%d0%b0%d0%bc%d0%b0%d0%bb%d0%b0%d1%88%d0%b5%d0%b2%d1%86%d0%b8-%d0%bf%d1%80%d0%be%d1%82%d0%b5%d1%81%d1%82%d0%b8%d1%80%d0%b0%d1%82-%d1%81%d1%80%d0%b5%d1%89/", "text": "Жители на столичния квартал “Малашевци” излязоха на пореден протест срещу преминаването на тежкотоварни автомобили през квартала. Те се притесняват от пътнотранспортни произшествия и се оплакаха от шум и прах заради засиления трафик на камиони, информира  “С пускането на Северната тангента, камионите си намериха най-краткия път. Понеже стават тапи, обикалят всички квартални улички. На ул. “Училищна” има две училища и детска градина! По улици, където кола не може да мине, те правят маневри с ТИР-овете, отнасят тротоари, огради. Не е само това – натоварването, а и големият шум, доказан от столично РЗИ, запрашеността, напуканите къщи. Две години чакаме един забранителен знак! С дупки е пълно. От квартала най-близко до София, в крайна сметка, ни превръщат в едно гето”, казват жители на квартала. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.28", "title": " Жители на”Малашевци” протестират срещу преминаването на тежкотоварни автомобили през квартала"}
{"url": "https://trud.bg/%d0%bc%d1%83%d1%81%d1%82%d0%b0%d1%84%d0%b0-%d0%ba%d0%b0%d1%80%d0%b0%d0%b4%d0%b0%d0%b9%d1%8a-%d1%83%d1%87%d0%b0%d1%81%d1%82%d0%b8%d0%b5%d1%82%d0%be-%d0%bd%d0%b0-%d0%bd%d0%b0%d1%86%d0%b8%d0%be%d0%bd/", "text": "Участието на националистите в управлението на България е заплаха за евроатлантическата ориентация на страната. Това обяви председателят на ДПС Мустафа Карадайъ при откриването на Съвета на Алианса на либералите и демкратите в Европа, който се провежда в София, информира   По думите му ГЕРБ и ЕНП дължат отговорност за позицията на коалиционните си партньори: “При участие на националисти във властта, чуваме тревожни изявления от Крим. Партията на вицепремиера, в нарочна декларация, заявява, че Сърбия не трябва да е част от Европейския съюз. Ние  поставяме въпросите си пред управляващите и настояваме за отговори. Настояваме и Европейската народна партия да отговори споделя ли ориентацията на коалиционните партньори на ГЕРБ”. В този час евродепутатът и зам-председател на ВМРО Ангел Джамбазки в специално изявление ще отговори  на твърденията на лидера на ДПС  Мустафа Карадайъ . АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.28", "title": " Мустафа Карадайъ: Участието на националистите в управлението на България е заплаха за евроатлантическата ни ориентация"}
{"url": "https://trud.bg/%d0%b2%d0%bc%d1%80%d0%be-%d1%81%d1%8a%d1%80%d0%b1%d0%b8%d1%8f-%d0%bd%d0%b5-%d1%82%d1%80%d1%8f%d0%b1%d0%b2%d0%b0-%d0%b4%d0%b0-%d0%b5-%d1%87%d0%b0%d1%81%d1%82-%d0%be%d1%82-%d0%b5%d1%81-2/", "text": "Община Сурдулица е част от Западните български покрайнини, те са незаконни окупирани от сръбската армия в края на Първата световна война, това заяви евродепутатът и зам.-председател на ВМРО – БНД Ангел Джамбазки по време на пресконференция. По това време сръбските власти извършват изключително тежки насилия над българското население, една голяма част от него е принудено да емигрира, между другото Женският пазар, тази част на София е създадена по това време от наследниците на тези избягали българи от Западните покрайнини. И в момента в Република Сърбия има признато българско национално малцинство, обаче политиката на сръбската държаава продължава да бъде изключително асимилационна и антибългарска, продължават провокациите към българското население, не се спазват поетите задължения, не се издават учебниците на български език, непрекъснато се оказва натиск върху населението или да се изсели от тези територии това са Босилеград, Сурдулица, Цариброд или към София, или към Белград и тази територия постепенно да бъде все повече и повече обезбългарявана, каза още Джамбазки. Това е нашето основно притеснение по тази тема и затова непрекъснато заемаме позиция в защита на тези хора. Един от основните критерии за това една държава да бъде член на ЕС е да няма никави проблеми със съседите си, да няма териториални претенции, да е решила всички свои въпроси. Съвсем категорично – властта в Република Сърбия прави точно обратното, каза зам.-председателят на ВМРО. „Нека ви напомня, че властта в Република Сърбия в момента извършва тежки провокации поне в още две държави в Балканите – в Косово и в Босна и Херцеговина с идеята да ги отдалечи колкото е възможно от приемането им в ЕС и в НАТО. Така че такава държава, която категорично не отговаря на един от основните критерий за членство в ЕС, не може да бъде член на ЕС с това си управление в момента, това е безкрайно ясно и няма как да се случи. Ние разглеждаме тази поредна сръбска провокация като последователна тяхна политика и тя трябва да бъде обсъждана, ние сме я обсъждали и ще продължаваме да го правим”, заяви Джамбазки. „Защо ДПС се занимава с тази тема? По една много проста причина – ДПС е политическа организация, основана на политическата корупция, това е организацията, която не може да съществува извън властта, няма друга тема и няма друга теза”, коментира Джамбазки. Това е организацията, която е известна с това, че купува гласове в циганските махали, това е организацията, която казва, че не иска да има национализъм на Балканите и в Европа, а същевременно в нейните програмни документи пише, че е наследник на турското национално-освободително движение. Това са протурските националисти от края на миналия век, които между другото организират и редица атентати в България, както е известно. Част от тези хора, осъждани за атентатите, бяха общински съветници от ДПС. ДПС строеше джамии и чешми и ги посвещаваше на тези турски националисти. Няма как хем да си наследник на протурския национализъм, хем да се бориш с национализма, каза още Джамбазки. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.28", "title": " Ангел Джамбазки: ДПС е политическа организация, основана на политическата корупция"}
{"url": "https://trud.bg/%d1%82%d1%80%d0%b8-%d1%81%d0%b2%d0%b0%d1%82%d0%b1%d0%b8-%d1%87%d0%b0%d0%ba%d0%b0%d1%82-%d0%b1%d1%83%d1%80%d0%b3%d0%b0%d1%81%d0%ba%d0%b8%d1%82%d0%b5-%d1%81%d0%bf%d0%b0%d1%81%d0%b8%d1%82%d0%b5%d0%bb/", "text": "Три сватби чакат това лято бургаските спасители. Ще ги вдигнат колегите им, които през миналия сезон се загаджили с чехкиня, рускиня и нашенска красавица от столицата. Свалката с бъдещите съпруги станала точно на плажа, докато морските изпълнявали дълга си по вишките. Те бдели за сигурността на туристите, но това не им попречило да мернат бъдещите си половинки. Веднага забелязали красавиците и им налетели, като същински гларуси от едно време. През зимата им били на гости- двамата спасители поживели в странство и връзките все още били обещаващи и пълноценни. Така че това лято се очаква спасителски бум на сватби с мъжете по постовете. “Радваме се от сърце за тях. това показва, че гларусите-спасители не са се предали. Спазваме традициите от едно време, когато по красивите мъже на постовете се заглеждаха най- вече чужденките и бяхме най- добрата реклама за родното море. Много от дамите идваха на почивка именно заради славата на хубавите мъже. От друга страна, ние сме потомци на знаменития бургаски зевзек и гларус Петьо Пандира. Той е бил спасител на плажа и мъжкар и сме горди, че работим същото”, споделиха колеги на бъдещите морски младоженци. В края на май спасителите очакват концесионерите да ги повикат и да направят първа спявка за новия сезон.  Първоначално ще има обходни двойки, после ще закипи истинското лято. Само на Северния плаж постовете ще са 14, а стражите 28 на брой, но заедно със старшия спасител и сменниците стават 35 души. На Централен плаж постовете са 7. Спасителите по родното море са дефицит и затова тази година ще има кадри от Украйна, Молдова. Беларус и Латвия. Както “Труд” писа пръв, спасителите си имат своя, вътрешна сигнализация за изгубените по пясъка деца. Особено в пиковите месеци юли и август, когато ивицата е претъпкана, малчуганите често се губят. Тъй като отдавна по плажа няма радиоуредба, за да съобщават кой мъник са намерили и да успокояват родителите, спасителите са измислили хитро решение на проблема. Качват детето на раменете си и така майките могат да видят детето беглец. От този сезон тази сигнализация за загубени деца става официална, каза Петър Русев, шеф на спасителите на Северния плаж. Друг проблем, който ги изправя на нокти е мъртвото вълнение. То е характерно за края на юли и началото на август, но времето през последните години е непредсказуемо и поднася различни изненади. Миналия сезон например започна още през юни. Мъртвото вълнение “вдига” червен флаг и къпането е абсолютно забранено, тъй като то копае опасни подводни ями и дърпа навътре и най-опитните плувци. “Когато морето е опасно и започва мъртвото вълнение, първи за него ни сигнализират гларусите”, разказват стражите. Ако гларусите се скупчват на брега, значи морето е опасно, а щом започнат да кацат върху вълните – върви към оправяне. Друг трик, който са научили, за да си разбират наистина добре от работата, е как да разбират посоката на вятъра. По носовете на корабите. Накъдето е обърнат носът на морския съд – оттам духа. Новото тази година ще е, че до всеки пост ще има демонстрации от представители на БЧК. Те ще показват как се прави сърдечен масаж, спасяване на много хора с дълго въже и други правила на водното спасяване. Родните морски стражи предпочитат чужбина. И те, като кадрите в хотелите на Слънчев бряг, искат по-голяма заплата. докато у нас един спасител получава по 800 лева на месец, в Кипър например възнаграждението е 1500 евро, и то ако си спасител на басейн. Морските спасители са още по-добре платени. И най- важното: сезонът там е по- дълъг. Само четири месеца в годината морските се налага да си стоят у дома, и то пак платени. Всеки от тези четири месеца получават по половин заплата, за да не си и помислят да ходят на друга работа. За сравнение, у нас през зимните месеци морските спасители работят като огняри или строители, за да се препитават.", "date": "2018.04.28", "title": " Три сватби чакат бургаските спасители\t\t\t"}
{"url": "https://trud.bg/%d0%b1%d0%be%d0%b9%d0%ba%d0%be-%d0%b1%d0%be%d1%80%d0%b8%d1%81%d0%be%d0%b2-%d0%b8-%d0%b0%d0%bd%d1%85%d0%b5%d0%bb-%d0%b3%d1%83%d1%80%d0%b8%d1%8f-%d0%be%d0%b1%d1%81%d1%8a%d0%b4%d0%b8%d1%85%d0%b0-%d0%b4/", "text": "Министър-председателят Бойко Борисов и генералният секретар на Организацията за икономическо сътрудничество и развитие (ОИСР) Анхел Гурия обсъдиха действията на България за присъединяване към организацията, съобщиха от правителствената информационна служба. Анхел Гурия изрази своята подкрепа за българската кандидатура. Посочено беше, че страната ни се придържа към основните принципи на отворената пазарна икономика, демократичния плурализъм, воля за реформи и зачитането на правата на човека. Високо бяха оценени ускореният икономически растеж, ниската безработица, ниският външен дълг и почти нулев бюджетен дефицит. Гурия приветства и приемането от кабинета на пътна карта, в която са заложени дейности за ускоряване на подготовката за присъединяване към организацията. Премиерът Борисов подчерта консенсуса в България по отношение на членството на страната ни в ОИСР. Той посочи, че то се подкрепя както от основните политически сили, така и от работодателските и синдикалните организации. Министър-председателят информира за създадения постоянно действащ междуведомствен механизъм за координация на действията по присъединяването. Организацията за икономическо сътрудничество и развитие е международна организация на развитите държави, която има за цел сътрудничество за намиране на решения на общите проблеми в икономическата и социалната сфера, в областта на околната среда, образованието и пазара на труда. Присъединяването на България към ОИСР е един от външнополитическите приоритети на страната. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.28", "title": " Бойко Борисов и Анхел Гурия обсъдиха действията на България за присъединяване към ОИСР"}
{"url": "https://trud.bg/%d0%ba%d0%b0%d0%bb%d0%be%d1%8f%d0%bd-%d0%bf%d0%b0%d1%80%d0%b3%d0%be%d0%b2-%d1%80%d0%b5%d1%88%d0%b5%d0%bd%d0%b8%d0%b5%d1%82%d0%be-%d0%bd%d0%b0-%d0%bf%d1%80%d0%be%d0%b1%d0%bb%d0%b5%d0%bc%d0%b0-%d0%b2/", "text": "Решението на проблема с преминаването на тежкотоварни превозни средства по улиците в квартал “Малашевци” е елементарно, но очевидно няма воля от страна на управляващите. Този извод направи заместник-председателят на Комисията по транспорт и туризъм в СОС от БСП Калоян Паргов по време на поредния  , които този път блокираха движението по улица “Жак Дюкло” на моста при софийския битпазар. Заедно с лидера на БСП – София на протеста присъстваха народните представители от групата на социалистите Николай Цонков и Петър Витанов, както и общинските съветници Борис Цветков и Владимир Данев. „След толкова години и постоянни протести на гражданите от “Малашевци” в последните два месеца, най-накрая в Комисията по транспорт управляващите от ГЕРБ обърнаха по-сериозно внимание на този проблем“, коментира Калоян Паргов. „На миналото заседание в сряда обсъдихме казуса в присъствието на представители на гражданския инициативен комитет. Предложението да бъде ограничено преминаването на тежкотоварни превозни средства над 17 тона обаче не решава проблема, а точно обратното – позволява на камионите да продължат да минават през квартала. Гражданите настояват ограничението да важи за превозни средства над 10 тона. Решихме да възложим на експертна комисия да разгледа случая и да предложи възможно най-доброто решение. След което да ни даде становище и в комисията да вземем окончателно решение”. Според Калоян Паргов, решението е съвсем елементарно. То ще дойде с поставянето на забранителния знак В4, който означава “Забранено влизането на товарни автомобили”. Вече има готови предложения за два обходни маршрута – или по бул. “Рожен” през “Илиянци” до Северната тангента, или по бул. “Владимир Вазов”, бул. “Ботевградско шосе” и отново до Северната тангента. “Това е най-бързото и най-добро за гражданите от “Малашевци” решение, добави Калоян Паргов. – Когато отстраним този проблем, кметовете на трите района – “Сердика”, “Нови Искър” и “Подуяне” ще може да изискат средства от Столична община, за да санират цялото пространство около Битака, който се явява граница на трите района. Мостът има нужда от укрепване, улиците – от асфалтиране. Трябва редовно почистване и справяне с незаконната продажба на стоки на битака. Гражданите дори искат премахването му”. Калоян Паргов беше категоричен, че ще продължи да подкрепя хората от квартала в справедливите им искания за по-добри условия на живот. „Гражданите не спират да протестират, защото не вярват, че управляващите ще спазят обещанията си, тъй като вече бяха излъгани“, коментира още той. „Като заместник-председател на Комисията по транспорт и туризъм от страна на опозицията моята работа е да притискам управляващите да решават проблемите на гражданите. И ще продължа да го правя. На предстоящото ни заседание идната сряда, 2-и май, отново ще поставя въпроса. И слагането на забранителните знаци, и асфалтирането на улиците – всичко може да се случи, стига да има политическа воля от страна на управляващите. С колегите от групата на БСП в СОС няма да спрем да ги притискаме, за да си свършат работата. Затова хората са ни избрали“, заяви Паргов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.28", "title": " Калоян Паргов: Решението на проблема в “Малашевци” е елементарно, явно няма воля от страна на управляващите"}
{"url": "https://trud.bg/%d0%b0%d1%80%d0%b5%d1%81%d1%82%d1%83%d0%b2%d0%b0%d1%85%d0%b0-%d0%b4%d0%b2%d0%b0%d0%bc%d0%b0-%d0%bc%d0%b0%d0%ba%d0%b5%d0%b4%d0%be%d0%bd%d1%86%d0%b8-%d0%b2-%d1%81%d1%8a%d1%80%d0%b1%d0%b8%d1%8f-%d1%81/", "text": "Двама македонски граждани са арестувани на ГКПП „Хоргош“ на унгарско-сръбската граница, след като при оглед в резервоара на автомобила им са открити десет пластмасови бутилки, в които е имало 9 377 грама марихуана, предава македонската електронна медия „МКД“. На заподозрените е определено мярка за неотклонение задържане до 48 часа, след което с обвинение ще бъдат задържани по заповед на Прокуратурата в град Суботица. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.28", "title": " Арестуваха двама македонци в Сърбия с над 9 кг марихуана"}
{"url": "https://trud.bg/%d0%b2-%d0%ba%d1%8a%d1%89%d0%b0%d1%82%d0%b0-%d0%bd%d0%b0-%d0%b2%d0%b0%d0%bd%d0%b3%d0%b0-%d0%be%d1%89%d0%b5-%d1%81%d1%82%d0%b0%d0%b2%d0%b0%d1%82-%d1%87%d1%83%d0%b4%d0%b5%d1%81%d0%b0/", "text": "22 години след смъртта на българската пророчица Ванга в къщата и в Петрич продължават да се случват чудеса. Това твърдят вярващи, които са посетили дома. И са описали чудесата в книгите за впечатления, които стоят там. За 10 години те са станали 8 дебели книги. „Имах огромно желание за второ дете, но лекарите ми казаха,че заради здравословните ми проблеми, това няма как да се случи. Започнах да идвам в къщата на леля Ванга и се молих дни наред в нейната молитвена стая пред иконите и. И о, Боже, чудото стана, след една година аз вече имам второ дете. И съм благословена и благодарна на светицата. Това е само една от много истории, които са описали хората дошли в къщата –музей на Ванга. На 5 май тази година се навършват точно 10 години откакто къщата на пророчицата бе превърната в музей. Нейното завещание отворено след смъртта предизвика доста бурни реакции сред роднините й, но последната воля на пророчицата бе всичко, което тя притежаваше да се дари на държавата. Дарението завари и държавата неподготвена. Цели 10 години тя се чудеше какво да прави с имота на пророчицата в Петрич. Къщата стоеше залостена, мухъл и течове я съсипваха, докато накрая министерство на финансите намери най-точното решение – да превърне в музей дома на пророчицата, който се води филиал към градския музей. Българите приветстваха това решение и сега къщата на Ванга е едно от най-посещаваните и емблематични места в Петрич. Привлечени от мистерията, загадката и необяснимото, тук идват всякакви хора от всички краища на света. Всеки прекрачва прага на този дом с любопитството да види как е живяла пророчицата, да разбере какво е било ежедневието и да се потопи в атмосферата на нейната загадъчност. Приживе нито един учен не успя да разбере как Ванга вижда в бъдещето и миналото, как разговаря с мъртвите, въпреки че е била изследвана. Но и до ден днешен книгите за Ванга се множат, както и разказите за нейните пророкувания. Домът на Ванга се намира в центъра на град Петрич на няколко крачки от пазара. Днес тази улица се казва също Ванга. Къщата е построена от съпруга на пророчицата Димитър през 1947 година. Сляпата невеста вече е била известна с дарбата си и затова дома и винаги е бил буквално обсаден от хора,чакащи да чуят добри вести за изчезнали близки или да им препоръча лек за болни. Баба Ванга прекарва голяма част от живота си тук. Години по-късно тя отива в Рупите, където военни й сковават една барака насред гола поляна. Тя твърди,че мястото на Рупите е енергийно и се зарежда и затова започва да приема посетителите си там. Приживе пророчицата казваше,че отдолу лежи древен град. И това предсказание се оказа истина, археолозите наскоро откриха там античния град Хераклея Синтика, който сега е бижуто на Петричка община и привлича хиляди туристи. Заради все още сбъдващите се предсказания, интересът на туристите и вярващите към дома на Ванга не стихва. За година само през музея в Петрич преминават над 16 хиляди души. А молитвената стая на пророчицата буквално е станала като църква, хората всеки ден идват и влизат да се молят в нея и да запалят свещ. Затова и това е единственото помещение в музея-дом, което няма ограничително въже и достъпа свободен. „Няма как да спрем хората, те имат нужда да се помолят, и кои сме ние да им отнемем тази надежда, това ни разказва уредничката Петрана Попкочева, младо момиче, което смята работата си за мисия. „Аз вярвам,че няма нищо случайно,че работя тук. Мисля,че Ванга ме е избрала и затова не гледам на това просто като на обикновена работа с работно време, казва Петрана. Ванга е била прочута като голяма чистофайница и домакиня. Въпреки,че е била сляпа, тя е подържала идеална чистота в дома. Сега същото прави и уредничката Петрана. Чисти като луда по цял ден в музея,нещо отвътре я кара. Къщата –музей буквално блести. И всичко е подредено така,както някога го е оставила Ванга. В нея са изложени над 3000 предмета – икони, произведения на изкуството, дрехи, лични вещи, снимки, подаръци. Всичко обаче е толкова автентично,че когато прекрачваш прага на музея, имаш чуството, че влизаш в чужд дом и се усещаш някак неловко,защото очакваш всеки момент отнякъде да изникне стопанката. На първия етаж се намира кухнята, а до нея молитвената стая с много икони и гоблени. Запазено е автентично и мястото, където Ванга е посрещала хората. На втория етаж е спалнята и хола. Прави впечатление ,че във всяко едно помещение има телефон и часовник. За Ванга връзката с хора и приятели е била много важна, затова и е искала да има телефон навсякъде. Много често тя е разоваряла по телефона с Тодор Живков,двамата се обръщали един към друг с израза-наборе . В един от последните им разговори през 1996 година двамата си говорели за болести и смърт. Тогава тя му казала,че две години след нея и той ще си иде. Така тя предрекла и своята и неговата кончина. Ванга умира през август 1996 година , а Живков две години след нея. Пророчицата години наред е била болна от рак на гърдата и криела за заболяването си. Знаели са само най-близките от обкръжението и, но не е желала да се лекува, защото вярвала,че ако бъде оперирана дарбата и ще изчезне. Часовниците също са имали някакво важно значение за нея. И днес ,когато обикаляте музея, те звънят на 15 минути, така както тя е искала. Обичала е чува музиката на часовниците. За нея времето е имало различно измерение от нашето, казват онези, които са я познавали. Често сутрин е казвала-вие докато спите, аз обикалям света и виждам ужасни неща,войни, гладни хора, бедни, страдащи. Всяка вещ в дома на пророчицата има своята история и носи нейната енергия. В къщата могат да се видят дрехите и, обувките, чантите и, които говорят за една доста суетна жена. За обзавеждането пророчицата определено е предпочитала белия и светлосин цвят. Вещите подсказват,че е имала вкус към красивото и модерното за времето си. Полюлеи от истински чешки кристал висят в стаите, костен порцелан и истински китайски вази, подарък от благодарни хора,притежава домът, както много икони,гоблени и рисунки. В къщата е наредена и експозиция от снимки на Ванга от живота и. Градината на къщата също е имала огромно значение за пророчицата. Тя винаги е била отрупана с цветя, а за тях тя казваше,че са живи и затова мразеше някой да и подарява цвете без корен. И докато обикаляме музея виждаме, че тук идват на пейката в двора да поседнат съседските баби. А те ни казват, всеки ден се отбиваме през Ванга. Бяхме си дружки, сега може да я няма,но тук като поседнем се сещаме за младостта и някак ни става по-леко, казват комшийките. Та така разбираме и смисъла на завещанието на Ванга, защото тази къща наистина не е обикновен музей, това е един жив дом,в който всеки може да открие онова което го зарежда или просто да спре да почине ,да размишлява или да се размечтае. Никой няма да бъде върнат или упрекнат.", "date": "2018.04.28", "title": " В къщата на Ванга още стават чудеса\t\t\t"}
{"url": "https://trud.bg/%d0%b0%d1%80%d0%b5%d1%81%d1%82%d1%83%d0%b2%d0%b0%d1%85%d0%b0-%d0%b4%d0%b2%d0%b0%d0%bc%d0%b0-%d0%b0%d0%bf%d0%b0%d1%88%d0%b8-%d0%bf%d0%be%d0%b4%d0%bb%d1%83%d0%b4%d0%b8%d0%bb%d0%b8-%d1%81-%d0%ba%d1%80/", "text": "Полицаи от Монтана и Видин разкриха и задържаха двама крадци, хвърлили в страх с ударите си селата в Северозападна България. Само за около месец изпечените апаши разбили и ограбили 2 кметска, шест магазина и един фризьорски салон. Престъпния дует бе заловен в края на седмицата след неуспешна кражба от магазин в Монтана. В сряда сутринта в полицията получили сигнал за разбит търговски обект в областния град. Патрул на МВР бързо пристигнал на мястото и задържал 34 годишният криминално проявен Пламен В. от Монтана. Другият крадец обаче успял да избяга. При огледа на местопроизшествието служителите на МВР открили патронника на вратата на магазина разбит, а на около 50 м бил намерен автомобил „Ауди”, собственост на избягалия апаш Димитър В. /41 г./ от село Смоляновци. В канал близо до колата криминалистите се натъкнали и на захвърлените инструментите на обирджиите – две отвертки, метален водопроводен ключ, чифт ръкавици и дървен клон с прикрепена към него част от патронник. Започнали издирването на беглеца, ден по-късно полицаите засекли и арестували в село край Монтана Димитър В. Той е с множество регистрации в полицията и вече осъждан. Според криминалистите апашът и аверът му са участвали в кражбите на кметствата в монтанските села Долна Рикса и Славотин и в обирите на магазини в Чемиш, Видлица, Камена Рикса и Комарево. Апашите рязали катинари, разбивали врати и отмъквали от гастрономите пари, пиене и храна. Двамата са извършили и удар във фризьорски салон в Монтана откъдето задигнали техника за 5000 лева. След разпитите Пламен В. е бил освободен от ареста, но часове по-късно бил задържан отново от полицията в Белоградчик. Според видински криминалисти Пламен В. и Димитър В. са свързани и със серия кражби през април и в общините Ружинци и Чупрене. В заложна къща в Монтана е намерен телевизор, задигнат при обир на кметството във видинското село Протопопинци. Полицейските служби в Монтана и Видин продължават разнищването на множеството набези на двамата крадци из целия Северозапад. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.28", "title": " Арестуваха двама апаши, подлудили с кражби селата в Северозапада"}
{"url": "https://trud.bg/%d0%bf%d0%be%d0%b4%d0%bf%d0%b0%d0%bb%d0%b5%d0%bd%d0%b8%d1%8f%d1%82-%d0%b1%d0%bb%d0%be%d0%ba-%d0%b2-%d1%81%d0%b0%d0%bd%d0%b4%d0%b0%d0%bd%d1%81%d0%ba%d0%b8-%d0%b5-%d0%b3%d0%be%d0%b4%d0%b5%d0%bd-%d0%b7/", "text": ", е годен за обитаване, няма нарушение на конструкцията. Това сочи доклад на експeртна комисия, която направи обследване на сградата на ул. „Първи май“ в Сандански. Комисията направи два огледа и няколко замервания със  специализирана техника. Резултатите от взетите проби са  добри. Междувременно живущите 40 семейства поискаха помощ от общината и съветниците гласуваха да им се отпуснат 60 хиляди лева. Парите обаче ще бъдат дадени за ремонт на сградата, а не за помощи на отделните фамилии. Припомняме,че две неизвестни лица подпалиха в полунощ на 30 март магазина, който се намира в партера на блока. Вследствие на палежа се развихри огромен пожар, който обхвана целия блок. Хората се евакуираха посред нощ и бе цяло чудо ,че огнената стихия се размина без жертви и ранени. Пламъците унищожиха целия магазин на площ от 1000 квадратни метра. Бяха нанесени сериозни материални щети на първите два етажа. Полицията в Сандански продължава разследването за откриване на подпалвачите на пожара. Версията за умишлен палеж бе доказана от видеокамерите в района на улица „Първи май”, където е жилищната постройка. Те са заснели как двама мъже с качулки чупят прозорците на търговския обект, разливат гориво с туби и палят пожара. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.28", "title": " Подпаленият блок в Сандански е годен за обитаване, общината отпусна 60 хил. лв. помощ"}
{"url": "https://trud.bg/%d0%b4%d0%b0%d1%80%d0%b0-%d0%bf%d1%80%d0%b5%d0%b2%d0%b7%d0%b5-%d0%b5%d1%80%d0%b3%d0%b5%d0%bd%d1%81%d0%ba%d0%b0%d1%82%d0%b0-%d0%ba%d0%b2%d0%b0%d1%80%d1%82%d0%b8%d1%80%d0%b0-%d0%bd%d0%b0-%d0%bf%d0%b0/", "text": "Тийнидолът Дара заживя при половинката си Константин Трендафилов, известен като Папи Ханс. Певицата набързо се е нанесла в ергенската квартира на поета, който се превърна в сензацията с песента си „Кекс“. Прясната светска двойка сви любовното си гнездо в София и вече живее като истинско семейство. Според запознати изпълнителката на „Родена такава“ е толкова щастлива с Трендафилов, че предпочита да прекарва времето си вкъщи пред телевизора, вместо да обира овации с шантавите си тоалети по светските партита. Дара често споделя клипове в социалните мрежи, където двамата демонстрират, че връзката им върви повече от добре.", "date": "2018.04.28", "title": " Дара превзе ергенската квартира на Папи Ханс\t\t\t"}
{"url": "https://trud.bg/%d0%b6%d0%b0%d0%bd-%d0%ba%d0%bb%d0%be%d0%b4-%d1%8e%d0%bd%d0%ba%d0%b5%d1%80-%d1%80%d1%83%d1%81%d0%b8%d1%8f-%d0%b8-%d0%b5%d0%b2%d1%80%d0%be%d0%bf%d0%b0-%d1%82%d1%80%d1%8f%d0%b1%d0%b2%d0%b0-%d0%b4%d0%b0/", "text": "Председателят на Европейската комисия Жан-Клод Юнкер заяви, че Европа и Русия трябва отново да влязат във връзка и да оставят зад гърба си „реториката от Студената война“, предава  „Моят приятел Владимир Путин, защото ние сме приятели дълги години, бе много неприятно засегнат от едно изречение, казано през 2014 г. от тогавашния президент на САЩ Барак Обама, че Русия е само регионална сила“, заяви Юнкер. „Ако Русия не е нещо, то тя не е регионална сила. Трябва да се научим да говорим с руснаците на равна нога, очи в очи“, допълни той. „Трябва да установим отново връзката с Русия“, допълни председателят на ЕК. „Русия е важен играч. Няма дневен ред на сигурността на Европа без Русия. Не ми харесва настоящата реторика от Студената война“, допълни той. Същевременно Юнкер предупреди, че мощта на Европа на световната сцена се свива, докато на останалите големи „играчи“ расте“. „Ние европейците понякога си мислим, че сме шефове на света, но забравяме, че сме малки и слаби на света. Ние губим икономическа сила. Бавно падаме от 25% от световния БВП на 16-18%“, допълни той. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.28", "title": " Жан-Клод Юнкер: Русия и Европа трябва да оставят зад гърба си реториката от Студената война"}
{"url": "https://trud.bg/%d1%81%d0%b2%d1%8a%d1%80%d1%88%d0%b8%d1%85%d0%b0-%d0%b1%d0%b8%d0%bb%d0%b5%d1%82%d0%b8%d1%82%d0%b5-%d0%b7%d0%b0-%d1%81%d0%b5%d0%ba%d1%82%d0%be%d1%80-%d0%b0/", "text": "Ден след като бяха пуснати билетите за финала за купата на България между “Славия” и “Левски”, пропуските започнаха да свършват. “Сините” привърженици изкупиха местата под козирката само за 12 часа. Двата централни блока в сектор “В” също бяха разпродадени. В оставащите четири на трибуната половината места вече са заети. Подобна е ситуацията и в сектор “Б”, където се настаняват най-върлите запалянковци на “Левски”. Там три блока са разпродадени. Ако привържениците на “сините” продължат да купуват билети в това темпо, ще получат допълнителна квота от 3000 бройки за сектор “Г”, което ще е прецедент. Феновете на “Славия” не са чак толкова активни. Към момента се предлагат билети само за блок 45 на сектор “Г”. Едва, когато той бъде запълнен, за “белите” ще бъдат отворени и други трибуни от националния стадион “Васил Левски”. ", "date": "2018.04.28", "title": " Свършиха билетите за Сектор “А”"}
{"url": "https://trud.bg/%d1%83%d1%87%d0%b5%d0%bd%d0%b8-%d0%be%d1%82%d0%ba%d1%80%d0%b8%d1%85%d0%b0-%d0%b3%d0%be%d0%bb%d1%8f%d0%bc%d0%b0-%d0%bc%d1%8a%d1%80%d1%82%d0%b2%d0%b0-%d0%b7%d0%be%d0%bd%d0%b0-%d0%b2/", "text": "Учени откриха в Оманския залив “мъртва зона” по-голяма от Шотландия, предаде АФП. Малкото съдържание на кислород в тази зона пречи на морския живот. Става въпрос за бедствие, което е по-голямо от предсказаното от климатичните модели. “Арабско море, част от което е Оманският залив, е най-голямата мъртва зона в света, но досега никой не знаеше до каква степен ситуацията е лоша, защото пиратството и конфликтите там пречеха да се съберат данни”, заяви един от авторите на изследването Бастиен Куест от университета на Източна Англия. “Проучванията ни показват, че ситуацията е по-лоша, отколкото се предполагаше, и че мъртвата зона е голяма и продължава да се уголемява”, допълва той. Мъртвите зони са райони в океана, в които съдържанието на кислород е съвсем малко. Това предизвиква задушаване на морската флора и фауна. Мъртви зони възникват естествено в някои райони на планетата на дълбочина между 200 и 800 м, но ситуацията се влошава в резултат на затоплянето на океаните, тъй като по-топлата вода съдържа по-малко кислород, както и вследствие на изхвърляните в тях торове и замърсени отпадъчни води. За да преценят ситуацията в Оманския залив, учени от университета на Източна Англия и университета “Султан Кабус” в Оман извършили 8-месечни изследвания, като използвали подводни роботи с човешки ръст, които могат да се гмурнат на дълбочина до 1000 м. “Роботите откриха мъртва зона по-голяма от Шотландия. В тази зона почти няма кислород”, отбелязаха учените. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.28", "title": " Учени откриха голяма „мъртва зона“ в Оманския залив"}
{"url": "https://trud.bg/%d0%ba%d0%b0%d1%80%d0%b0%d0%bd%d0%b3%d0%b0-%d1%81%d0%b5-%d1%80%d0%b0%d0%b7%d0%bc%d0%b8%d0%bd%d0%b0-%d1%81-%d0%be%d0%bf%d0%b5%d1%80%d0%b0%d1%86%d0%b8%d1%8f/", "text": "Нападателят на ЦСКА Фернандо Каранга, вече е със специална шина на крака, след като беше контузен по време мача с “Левски”. Бразилецът има частично разкъсване на вътрешна връзка на коляното на десния крак, но за щастие не се налага да му бъде направена операция. Голмайсторът ще носи шината между 2 и 3 седмици, след което ще започне възстановяването си, съобщава сайтът на “червените”. Каранга ще замине за германския град Щутгарт, където ще остане 2 седмици и ще се лекува в рехабилитационния център. Лечебното заведение е едно от най-престижните за спортна медицина в страната. Фернандо Каранга ще бъде готов да се включи в подготовката на отбора в средата на месец юни, когато тимът ни ще замине на втория лагер от лятната подготовка, по време на който са предвидени и контроли срещу силни съперници.", "date": "2018.04.28", "title": " Каранга се размина с операция"}
{"url": "https://trud.bg/%d1%81%d0%bf%d0%b5%d1%86%d0%b8%d0%b0%d0%bb%d0%b8%d0%b7%d0%b8%d1%80%d0%b0%d0%bd%d0%be-%d0%b7%d0%b2%d0%b5%d0%bd%d0%be-%d1%89%d0%b5-%d0%bf%d1%80%d0%be%d0%b2%d0%b5%d1%80%d1%8f%d0%b2%d0%b0-%d0%b7%d0%b0/", "text": "Министерството на земеделието и храните засилва контрола върху качеството на млечните продукти заради влагането на растителни мазнини, съобщи в Сливен земеделският министър Румен Порожанов. Ще бъде създадено специализирано звено към министерството, което ще е натоварено с контрола. То ще е независимо от Агенцията по безопасност на храните и ще работи паралелно с нея. Предстои да бъде въведена забрана за влагането на палмово масло в млечната продукция. Тя няма да важи за имитиращите продукти и за сладкарската индустрия, където се използват растителни мазнини. Засилва се и контролът върху продуктите от етерични масла заради постъпилите сигнали за несъответствие между количеството на добитата суровина и количеството на произведения краен продукт. Министър Порожанов бе в Сливен, за да открие най-голямото национално изложение по животновъдство, което традиционно се провежда в Града под Сините камъни. На площ от 100 дка бяха разположени над 700 от най-добрите животни, отглеждани във ферми от цялата страна. Овцевъдството и козевъдството бяха представени от около 400 животни от 39 породи. С породата „Българска мурра” участваха биволовъдите, говедовъдите показаха екземпляри от млечни, месодайни и автохтонни породи. Наред с традиционните за сектора стопанства, в изложението се включиха с различни породи зайцевъди. Специално внимание бе отделено на породата „българско овчарско куче”. Най-много публика събраха изложбените площи, като бяха показани елитни породи коне. За всеки посетител имаше по нещо: от мъфини с рисунки на животни върху глазурата, кът за децата, където можеха да яздят пони и да си играят с малки кучета до файтон с двойка коне за разходка на възрастните, щандове с млечни продукти, месни изделия, вино и мед. Бяха организирани много атракции, сред които забележителен спектакъл с коне на формация „Багатур”. Сред изненадите тази година бяха агнешки специалитети от Котел. Близо до арената, където дефилират отличените животни, майстори от Балкана приготвяха агне на чеверме и известният в региона специалитет от агнешки дреболии „кукуреч”. В програмата на изложението бе предвиден и акцион, в който стопаните да наддават за покупката на разплодни животни.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.28", "title": " МЗХГ засилва контрола върху млечните продукти, създава ново звено\t\t\t"}
{"url": "https://trud.bg/%d1%80%d1%83%d0%bc%d0%b5%d0%bd-%d1%80%d0%b0%d0%b4%d0%b5%d0%b2-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d1%82%d1%80%d1%8f%d0%b1%d0%b2%d0%b0-%d0%b4%d0%b0-%d0%bf%d0%be%d0%bb%d1%83%d1%87%d0%b8/", "text": "Категорично убеден съм, че България трябва да получи точна дата за началото на преговорите за присъединяване към Организацията за икономическо сътрудничество и развитие /ОИСР/ и тази дата трябва да бъде в най-обозримо бъдеще. Това заяви президентът Румен Радев след като проведе среща на „Дондуков“ 2 с генералния секретар на ОИСР Анхел Гурия. Втората среща между двамата се провежда в рамките на четири месеца, след разговорите на Румен Радев и Анхел Гурия в Париж през декември 2017 г. Държавният глава призова постигнатите резултати и извървеният път от страната ни да бъдат признати. „Въпреки, че не е член на ОИСР, България прилага нейните стандарти и работи за това, тези стандарти да се прилагат и в нашия регион“, подчерта Румен Радев. Като председател на Съвета на ЕС България не само полага усилия за по-доброто сътрудничество между Съюза и ОИСР, но има и съществен принос за стабилизирането на чувствителния регион на Западните Балкани и за установяването на ценностите, принципите и практиките на ОИСР в Черноморския регион, посочи още президентът. По думите на Румен Радев получаването на покана за започване на преговори за членство на България в ОИСР има регионално измерение и добавена стойност за цяла Югоизточна Европа и „ще даде силен сигнал за пътя, който трябва да се следва от останалите страни от нашия регион“. България е член на около 10 различни комитети и участва в 12 инструмента в рамките на ОИСР, отбелязаха и Румен Радев, и Анхел Гурия. Страната вече е в семейството на Организацията и връзките стават все по-тесни, посочи генералният секретар. По думите на Анхел Гурия това води до още по-тясно сътрудничество по отношение на новите комитети и инструменти, към които се стреми България, и изрази готовността на ОИСР да подкрепи предприетите реформи и стъпките на страната ни за постигането на напредък, преди формалното започване на преговорите за присъединяване. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.28", "title": " Румен Радев: България трябва да получи точна дата за присъединяване към ОИСР"}
{"url": "https://trud.bg/%d1%80%d0%b0%d0%b7%d1%81%d0%bb%d0%b5%d0%b4%d0%b2%d0%b0%d1%82-%d0%b1%d0%b5%d0%bd%d1%84%d0%b8%d0%ba%d0%b0-%d0%b7%d0%b0-%d1%87%d0%b5%d1%80%d0%bd%d0%be-%d1%82%d0%be%d1%82%d0%be/", "text": "Португалската полиция и прокуратурата са започнали разследване срещу местния гранд „Бенфика“. Властите подозират „орлите“ от Лисабон в манипулиране на резултати на мачове през последните 5 години. Прокуратурата ще разследва общо 163 срещи на тима от сезон 2013/14 насам за „черно тото“. В този период „Бенфика“ спечели титлата четири пъти в местната Примейра Лига. Към момента грандът е на второто място в класирането с актив от 77 точки, на две зад лидера „Порто“. „Спокойни сме относно тези твърдения – заявиха от “Бенфика”. – Съветваме разследване да се направи на нашите съперници, защото, ние спечелихме всичко по честен начин.“ Наскоро ФИФА наложи наказание на „орлите“ заради трансферни сделки, в които има участие на трета страна или влияние на нефутболна институция. Отборът отнесе глоба от 125 хиляди евро.", "date": "2018.04.28", "title": " Разследват „Бенфика“ за „черно тото“"}
{"url": "https://trud.bg/%d0%b7%d0%b0%d0%bf%d0%be%d1%87%d0%bd%d0%b0-%d1%86%d0%b2%d0%b5%d1%82%d0%bd%d0%b0%d1%82%d0%b0-%d1%84%d0%b5%d0%b5%d1%80%d0%b8%d1%8f-%d0%bd%d0%b0-%d0%b1%d1%83%d1%80%d0%b3%d0%b0%d1%81/", "text": "Започна цветната пролетна приказка на Бургас, сътворена от над 90 фирми, производители на цветя. Култовата изложба “Флора” бе открита в събота лично от кмета Димитър Николов, а стотици бургазлии се стекоха в Морската градина да я разгледат. Тази година темата на изложбата е “С поглед в бъдещето” и от цветя са изработени изключително ефектни артинсталации, вдъхновени от нея. С интересни презентации участват ученици от Професионална гимназия по електротехника „Константин Фотинов“, както и студенти от Лесотехническия университет в София. Университетът се представя със специално изработена арт инсталация, представляваща стъкленица и противогаз. „Винаги с началото на „Флора Бургас“ Морската градина става най-предпочитаното място. Ще се насладите на феерията и фантазията на изложителите, ще може да си купите цветя за дома, двора, градината, произведения на изкуството, градинска техника. Красотата на „Флора Бурас“ е известна в цялата страна. Радваме се, че имаме и международни участници”, каза кметът Димитър Николов. Тази година участниците са над 90, 30 от които производители и търговци на цветя и разсади. Останалите предлагат най-разнообразна продукция – художествени и занаятчийски изделия, градинска техника. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.28", "title": " Започна цветната феерия на Бургас"}
{"url": "https://trud.bg/20-%d0%b3%d0%be%d0%b4%d0%b8%d1%88%d0%b5%d0%bd-%d0%bf%d0%be%d1%81%d1%82%d1%80%d0%b0%d0%b4%d0%b0-%d0%bf%d1%80%d0%b8-%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b0-%d0%bd%d0%b0-%d0%ba%d0%be/", "text": "20-годишен младеж е в тежко състояние след катастрофа между каруца и кола, съобщиха от полицията пред „ “. Около 22:30 часа снощи е съобщено за челен сблъсък между “Фолксваген” и каруца на пътя между селата Анево и Иганово. В тежко състояние е 20-годишен пътник в каруцата. 34-годишният й водач е бил употребил алкохол над 1,7 промила. Колата управлявал 23-годишен, чиято алкохолна проба е отрицателна. По случая е образувано досъдебно производство в Районното управление в Карлово. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.28", "title": " 20-годишен пострада при катастрофа между кола и каруца"}
{"url": "https://trud.bg/%d0%bc%d0%b8%d0%ba%d1%80%d0%be%d0%b1%d1%83%d1%81-%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b8%d1%80%d0%b0-%d0%ba%d1%80%d0%b0%d0%b9-%d0%bb%d0%be%d0%b2%d0%b5%d1%87-%d0%b2%d0%be%d0%b4/", "text": "Пътнически микробус е катастрофирал на пътя Ловеч – Троян, при разклона за ловешкото село Хлевене, съобщиха от ОДМВР – Ловеч. Инцидентът е станал около 14 часа днес. Изясняват се причините за случилото се. Водачът на микробуса е починал, най-вероятно от инфаркт. Причината за смъртта му ще установи аутопсията. Микробусът е излязъл от пътното платно и се е спрял в храстите. При катастрофата няма пострадали пътници. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.28", "title": " Микробус катастрофира край Ловеч, водачът вероятно починал от инфаркт"}
{"url": "https://trud.bg/%d0%bb%d1%83%d0%b4%d0%be%d0%b3%d0%be%d1%80%d0%b5%d1%86-%d0%ba%d0%b5%d1%88%d0%b5%d1%80%d1%83-%d1%81%d1%82%d1%80%d1%83%d0%b2%d0%b0-7-%d0%bc%d0%bb%d0%bd-%d0%bb%d0%b5%d0%b2%d0%b0/", "text": "Лидерът в Първата лига и почти сигурен шампион „Лудогорец“ постави трансферна цена от 7 млн. лева на своя нападател Клаудиу Кешеру. Румънецът записва повече от впечатляващ сезон с фланелката на тима от Разград. Доказателство за това са 25-те му гола в общо 28 мача в първенството. Очаквано, доброто представяне на румънския голаджия води до интерес от страна на други клубове. Нападателят е трансферна цел на „Ризеспор“. Турският клуб още от зимата проявява интерес към румънеца, а „Лудогорец“ е поискал 3,5 милиона евро за 31-годишния си играч. Поне това твърди полското издание „Спортове факти“. „Ризеспор“ в момента е лидер в турската втора дивизия и е много близо до влизане в елита. Кешеру пък е начело в класирането при голмайсторите на Първа лига с 25 попадения към момента и по всичко личи, че ще завърши на върха в подреждането, тъй като основният му конкурент Фернандо Каранга от ЦСКА е контузен. „Разбрах за загубата на майка му и за контузията, която е получил – каза Кешеру. – Пожелавам му максимално бързо да преодолее загубата и да се завърне на терена. Той е борец.“", "date": "2018.04.28", "title": " “Лудогорец”: Кешеру струва 7 млн. лева"}
{"url": "https://trud.bg/%d0%bf%d1%80%d0%b5%d0%bc%d0%b0%d1%85%d0%bd%d0%b0%d1%85%d0%b0-%d1%88%d0%b5%d1%81%d1%82-%d0%bd%d0%b5%d1%80%d0%b5%d0%b3%d0%bb%d0%b0%d0%bc%d0%b5%d0%bd%d1%82%d0%b8%d1%80%d0%bd%d0%b8-%d1%81%d0%bc%d0%b5/", "text": "Шест нерегламентирни сметища бяха премахнати при проведеното днес пролетното почистване в Перник, съобщиха от общинския пресцентър. Извозени са 233 тона боклук. В акцията са се включили фирми и граждани, както и всички служители на общинската администрация. Почистени са районите на Западен парк, хижа „Славей” и крепостта на Кракра. Сред най-активните доброволци са били учениците от Гимназията с преподаване на чужди езици „Симеон Радев”. 9-годишно момче също е участвало в кампанията. Заедно с чиновниците от общината, то е чистило в района на крепостта. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.28", "title": " Премахнаха шест нерегламентирни сметища при пролетното почистване в Перник"}
{"url": "https://trud.bg/%d0%b8%d0%bb%d0%b8%d1%8f%d0%bd%d0%b0-%d0%b9%d0%be%d1%82%d0%be%d0%b2%d0%b0-%d0%ba%d1%8a%d0%bc-%d0%bf%d0%be%d1%82%d0%be%d0%bc%d1%86%d0%b8-%d0%bd%d0%b0-%d1%82%d1%80%d0%b0%d0%ba%d0%b8%d0%b9%d1%81%d0%ba/", "text": "„Длъжни сме да поставяме ясно въпроса за обезщетенията на тракийските бежанци всеки път в контактите си с турската страна. В лицето на президента Румен Радев и мен имате най-силните съюзници в търсене на справедливост.“ Това заяви вицепрезидентът Илияна Йотова на IX Национална среща-инициатива „Завръщане към корените“ на потомците на бежанци от Одринска и Беломорска Тракия и Мала Азия, която се проведе в Несебър. За втори път от началото на мандата вицепрезидентът участва в инициативата на Съюза на тракийските дружества в България, Национална инициатива „Завръщане към корените“ и „По обратния път на дедите“. „Това не е невъзможна мисия. Преди години накарахме колегите евродепутати от други държави да подкрепят резолюция, която ясно поставя нашите искания в търсене на справедливи решения. Тази политика трябва да продължи“, отбеляза Илияна Йотова. Вицепрезидентът е категорична, че този въпрос не трябва да отсъства от дневния ред на двустранните ни отношения с Турция. Според нея като страна член на ЕС България трябва да настоява за изпълнение на критериите за добросъседство и изглаждане на проблеми и конфликти със съседни държави – такива, каквито са изискванията на преговорния процес с ЕС. „Като български държавник аз се уча от вас. Както и от стотиците хиляди българи, които историята е пръснала по света. Уча се на уважение към българската историческа памет и на съхранение на завета на предците ни. Уча се на това как надеждата и любовта към България побеждава дори в най-тежките и безнадеждни дни на асимилация и насилствено откъсване от корените“ – с тези думи вицепрезидентът се обърна към събралите се в НЧ „Яна Лъскова – 1905“ потомци на тракийски бежанци. „Девизът на тракийците е: Прощаваме, но не забравяме. Той показва силата на българския дух“, подчерта Илияна Йотова. Вицепрезидентът връчи грамоти на отличените в участници в конкурс за есе на тема „Завръщане към корените. Родовата памет е жива“. По-рано на пристанище Несебър Илияна Йотова присъства на възстановка на трагичните събития от 1913 г. и се включи в литийно шествие до църквата „Свето Успение Богородично“, в която бе отслужена панихида в памет на бежанците. Вицепрезидентът посети Старата митрополия, където са изложени рисунки на деца на тема „Моето родословно дърво“. Председателят на Съюза на тракийските дружества в България Красимир Премянов връчи златен плакет на вицепрезидента Илияна Йотова заради активната й подкрепа за каузата на потомците на тракийските бежанци. Плакет Илияна Йотова получи и от кмета на община Несебър Николай Димитров. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.28", "title": " Илияна Йотова към потомци на тракийските бежанци: В лицето на президентската институция имате най-верните съюзници"}
{"url": "https://trud.bg/%d0%b3%d1%8a%d1%80%d1%86%d0%b8%d1%8f-%d0%be%d0%b4%d0%be%d0%b1%d1%80%d0%b8-%d1%81%d0%b4%d0%b5%d0%bb%d0%ba%d0%b0-%d1%81%d1%8a%d1%81-%d1%81%d0%b0%d1%89-%d0%b7%d0%b0-%d0%bc%d0%be%d0%b4%d0%b5%d1%80%d0%bd/", "text": "Гръцкото правителство е одобрило днес сделка със САЩ за модернизацията на намиращи се на въоръжение в гръцките ВВС изтребители Ф-16, съобщиха световните агенции. Планира се три от общо 85 гръцки самолета от този тип да бъдат модернизирани в САЩ, а останалите – в Гърция, уточнява ТАСС. Стойността на модернизацията се изчислява на около 1,45 милиарда долара, посочва още руската агенция. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.28", "title": " Гърция одобри сделка със САЩ за модернизация на изтребители Ф-16"}
{"url": "https://trud.bg/%d0%b4%d0%be%d0%bd%d0%b0%d0%bb%d0%b4-%d1%82%d1%80%d1%8a%d0%bc%d0%bf-%d0%b8-%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d0%bd%d0%b0-%d1%8e%d0%b6%d0%bd%d0%b0-%d0%ba%d0%be%d1%80/", "text": "Президентът на САЩ Доналд Тръмп заяви, че „нещата вървят много добре“, след като проведе телефонен разговор с президента на Южна Корея Мун Дже-ин. Една от основните теми е била наближаващата среща на Тръмп с лидера на Северна Корея Ким Чен-ун. „Току що имах дълъг и много добър разговор с президента на Южна Корея Мун Дже-ин. Нещата вървят много добре. Датата и мястото за срещата със Северна Корея се уточнява“ написа Тръмп социалната мрежа Туитър. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.28", "title": " Доналд Тръмп и президентът на Южна Корея обсъдиха КНДР"}
{"url": "https://trud.bg/%d0%be%d0%b1%d1%8f%d0%b2%d1%8f%d0%b2%d0%b0%d1%82-%d0%b4%d0%b0%d0%b1%d0%ba%d0%be-%d0%b4%d0%b0%d0%b1%d0%ba%d0%be%d0%b2-%d0%b7%d0%b0-%d0%b2%d1%80%d0%b0%d0%b3-%d0%bd%d0%b0-%d0%bd%d0%b0%d1%80%d0%be%d0%b4/", "text": "Един от най-изявените български архитекти – Дабко Дабков, е автор на проектите на повече от 350 емблематични за морската столица сгради. Днес, когато са изминали толкова много години от тяхното строителство, те си стоят достолепно пак на същото място, за да връщат спомена на варненци към най-мащабното строителство в града от края на 19-и и началото на 20-и век. Тези знакови постройки са запечатали вълнуващи спомени и неповторим архитектурен стил. Дабко Дабков е роден на 21 януари 1875 г. в Трявна. Веднага след Освобождението семейството му се установява във Варна. След като завършва с отличие варненската мъжка гимназия „Фердинанд Първи“, той се дипломира и в техническия университет в Мюнхен със специалност архитектура. Завръща се във Варна през 1899 г. От този момент нататък започва и неговата плодотворна дейност, която довежда до изграждането на най-красивите и емблематични за града сгради в началото на 20-и век.  Първоначално работи към техническия сектор на общината, а през 1906 г. До голяма степен неговото творчество е повлияно от стиловете барок и сецесион. Пищните, величествени сгради са украсени с релефни орнаменти, изящни стъклописи и японска гравюра, скулптури, външни декори, така характерни за зимните градини, изразяващи се в проектирането на растителни и животински мотиви от восък, камък, гипс и порцелан. Много от тези незаменими произведения на изкуството се забелязват във Версайския дворец в Париж и базиликата „Свети Петър“ в Рим. Тъкмо те вдъхновяват бъдещите архитектурни проекти на Дабко Дабков. Той участва като доброволец в Балканската война през 1912 г. Мобилизиран е към Осми Приморски полк в чин поручик и заедно със своя адютант (ординарец) се разминава на косъм от смъртта. Въпреки всичко оцелява и е награден с Орден за храброст след края на войната. Най-красивите и монументални сгради, проектирани от Дабко Дабков, и днес са гордостта на Варна. Аквариумът, Македонският дом, сградата на Икономическия университет, Турската баня, кинотеатър „Ранков“, щабът на Военноморските сили на България, хотел „Мусала“ (в наши дни – „Лондон“) са построени и със съдействито на варненския архитект Стефан Венедикт Попов. Те са част от културното наследство на България. Много интересни са фактите около строежа на две от сградите. През 1906 г. Фердинанд Първи, чиито интереси са насочени съм ботаниката и зоологията, издава указ за строеж на първата Биологична станция (Аквариум) в България. Той иска хелиографно копие (подробно описание) от най-известния по това време немски морски биолог Феликс Антон Дорн, основател на Морската биологична станция в Неапол през 1872 г. Проектът и конструирането на сградата са възложени на архитект Дабко Дабков. Сградата се превръща в един от шедьоврите на парковото строителство в България по онова време. Друг любопитен факт е свързан със строителството на хотел „Мусала“ през 1927 г. – един от най-луксозните хотели за времето си в страната, с топла вода и централно отопление. Собственик на парцела земя е строителният предприемач Методи Гандев, който по това време живее в Ню Йорк. Запленен от един от първите небостъргачи – Flatiron building, той се обръща с молба към Дабко Дабков да изгради хотел върху неговия парцел, който да е миниатюрно копие на небостъргача. След едномесечна командировка в Ню Йорк проектът е изготвен и новият хотел „Мусала“ в центъра на Варна е издигнат. След 9 септември 1944 г., както много дейци на изкуството и културата, Дабко Дабков е обявен за „враг на народа“. Дали заради западното влияние или идеите, почерпани от чуждия опит, неговото имущество е конфискувано, а той е осъден от тогавашния Народен съд на 10 години затвор! човекът, който се е превърнал в един от символите на модерната ни архитектура, умира на 8 април 1945 г. във Варна. Днес в центъра на града, в непосредствена близост до изградения от него хотел „Мусала“, е поставена скулптура на известния архитект. Поседнал върху дървена пейка, кротко и смирено гледа минувачите, сякаш времето е спряло, а замечтаният му поглед е запечатал духа на стара Варна.", "date": "2018.04.28", "title": " Обявяват Дабко Дабков за враг на народа\t\t\t"}
{"url": "https://trud.bg/%d0%b2%d1%8a%d0%bd%d1%88%d0%bd%d0%b8%d1%8f%d1%82-%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%bd%d0%b0-%d0%b8%d1%80%d0%b0%d0%bd-%d1%83%d1%81%d0%bb%d0%be%d0%b2%d0%b8%d1%8f%d1%82%d0%b0-%d0%bd/", "text": "Външният министър на Иран Мохамад Джавад Зариф заяви, че условията на американския президент Доналд Тръмп за промяна на ядрената сделка със световните сили, са неприемливи, предаде Ройтерс. Доналд Тръмп е поставил ултиматум до 12 май за поправяне на всички „ужасни недостатъци“ на ядрената сделка с Иран, като в противен случай ще възобнови санкциите на САЩ към ислямската държава. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.28", "title": " Външният министър на Иран: Условията на Тръмп за ядрената сделка са неприемливи"}
{"url": "https://trud.bg/%d1%83%d1%87%d0%b5%d0%bd%d0%b8-%d1%83%d1%81%d0%bf%d1%8f%d1%85%d0%b0-%d0%b4%d0%b0-%d0%bf%d0%be%d0%b4%d0%b4%d1%8a%d1%80%d0%b6%d0%b0%d1%82-%d0%b6%d0%b8%d0%b2%d0%be%d1%82%d0%b0-%d0%bd%d0%b0-%d0%bc%d0%be/", "text": "Американски учени оповестиха, че успели в продължение на 36 часа да поддържат живота на мозъците на обезглавени прасета, като същевременно признаха, че това поражда въпроси от етично естество, предаде Франс прес. Екипът на експерта по невронауки Ненад Сестан от Йейлския университет извършил експерименти със 100-200 свински мозъка, получени от кланици. Учените успели да възстановят кръвообращението в свинските мозъци, като ги захранвали с кислород с помощта на специална система BrainEx. Нищо обаче не доказва, че мозъците са възвърнали някаква форма на съзнание. Сестан всъщност е уверен, че това не е станало. Резултатите от изследването са публикувани в MIT Technology Review. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.28", "title": " Учени успяха да поддържат живота на мозъци на обезглавени прасета"}
{"url": "https://trud.bg/%d1%81%d1%82%d0%b0%d0%bd%d0%ba%d0%b0-%d0%b7%d0%bb%d0%b0%d1%82%d0%b5%d0%b2%d0%b0-%d0%bf%d1%80%d0%b5%d0%b2%d1%8a%d1%80%d0%bd%d0%b0-%d0%b2-%d0%bf%d0%b0%d1%80%d0%ba-%d1%82%d0%b5%d1%80%d0%b5%d0%bd%d0%b0/", "text": "Станка Златева превърна в парк с тревни градини, пейки, места за отдих и много спортни съоръжения на открито терена около новата спортна зала, където тя тренира младите надежди в борбата. На откриването на парка дойдоха представители на държавната и местната власт, много колеги на Станка, приятели, съмишленици, обикновени граждани. Самодеен състав от Крушаре, родното й село, изнесе фолклорен концерт. Хорото поведе с народна носия кметът на Крушаре Димо Станков. “Паркът е за всички сливенци. Хората могат да идват тук, за да поспортуват или просто за разходка”, каза Златева. Тя получи поздравления от кмета Стефан Радев и председателя на парламентарната комисия по земеделие Десислава Танева. Специален гост бе почетният председател на Българската федерация по борба Валентин Йорданов, както и друга звезда в борбата – Александър Томов. Събитието се превърна в спортен празник за десетки деца, за които Златева бе организирала състезания с велосипеди, турнири по лека атлетика и волейбол. Залата по борба на носителката на два сребърни олимпийски медала, петкратната световна и шесткратната европейска шампионка бе открита в края на октомври м.г., за празника на Сливен Димитровден. Общинския съвет предостави безвъзмездно парцел в парк “Юнак”, а от спортното министерство отпусната 631 хил.лева за строителството на обекта. Няколко месеца по-късно, с помощта на общината и сливенския бизнес Станка Златева успя да облагороди терена около залата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.28", "title": " Станка Златева превърна в парк терена около спортната си зала"}
{"url": "https://trud.bg/%d1%82%d0%b0%d0%bc%d0%bf%d0%bb%d0%b8%d0%b5%d1%80%d0%b8%d1%82%d0%b5-%d1%81%d0%b0-%d0%bf%d0%b0%d0%b7%d0%b8%d1%82%d0%b5%d0%bb%d0%b8%d1%82%d0%b5-%d0%bd%d0%b0-%d0%bf%d0%be%d0%b7%d0%bd%d0%b0%d0%bd%d0%b8/", "text": "„Искам дълбоко да подчертая разликата между “кръстоносци” и “тамплиери”. Кръстоносците са войниците, тамплиерите са пазителите. Те приемат познанието, което съществува и го донасят на европейския континент”. С тези думи Великият Приор на Велик Приорат България генерал-майор Румен Ралчев откри VIII-та научна конференция на тема „900 години Орден на рицарите тамплиери”. По думите му изключителни познания по медицина, както и в много други сфери, са стигнали до нас, благодарение на тамплиерите. Честването на просветителската традиция на Ордена продължи с дискусии в три части. В тях участие, освен генерал-майор Румен Ралчев, взеха и историкът акад. Андрей Пантев, писателят Красимир Джамбазов, проф. Божидар Димитров и други. На конференцията бяха коментирани въпроси, свързани с християнската вяра и нейното разпространение в Европа, християнските църкви и Орденът на тамплиерите по Светите земи, както и българската следа в Ордена. Засегнати бяха темите за историческите периоди в разпространението на християнската вяра, мултикултурализма и значението на божието единство в религията и в светския живот. Акад. Андрей Пантев от Софийски университет подчерта космополитната роля на кръстоносното и тамплиерското движение, и припомни историческото значение на други световни революции и бунтове като Френската революция и атентатът в САЩ от 2011 г. Архимандрит Дионисий от Българската православна църква продължи темата с фокус върху божествено триединство между църквата, светската власт и хората. Орденът на рицарите е официално признат през 1128 г., когато на 14 януари е свикан църковен събор, на който папа Хонорий II утвърждава ордена и неговия устав.", "date": "2018.04.28", "title": " Тамплиерите са пазителите на познанието\t\t\t"}
{"url": "https://trud.bg/%d0%bd%d1%8f%d0%bc%d0%b0-%d0%be%d0%bf%d0%b0%d1%81%d0%bd%d0%be%d1%81%d1%82-%d0%b7%d0%b0-%d0%b6%d0%b8%d0%b2%d0%be%d1%82%d0%b0-%d0%bd%d0%b0-%d0%b4%d0%b2%d0%b0%d0%bc%d0%b0%d1%82%d0%b0-%d0%b8%d0%bc%d0%b0/", "text": "Няма опасност за живота на двамата иманяри, намерени полузадушени в изкоп край пловдивското село Храбрино. Състоянието им вече е стабилизирано. Настанени са в токсикологията на болница „Св. Георги“. Оказа се, че те са открити от спасителните екипи в прокопана от самите тях подземна галерия насред гората, а не както се твърдеше преди това в пещера, съобщи БТВ. Пострадалите са баща и син. Мъжете, които са на 49 и 73 години и друг път са засичани в района над село Храбрино, информира БНТ. По неофициална информация, от години се занимават с незаконно придобиване и търговия на старинни монети и предмети. Вчера обаче влезли в голям изкоп с бензинов агрегат и къртач. От изпаренията били сериозно обгазени и са открити в критично състояние. Необичайното подземно съоръжение се намира в трудно достъпна местност. Двамата мъже, които са го изкопали, не са местни хора. В Храбрино са изумени от случилото се, защото на мястото няма иманярски легенди. Подземното съоръжение е изграждано в пълна тайна месеци наред и е укрепено. Двамата мъже допускат фатална грешка и поставят бензиновия агрегат, с който черпили ток за къртача си, на входа на подземието. След като двамата мъже са откарани в болница, щателно е проверен целият район заради подозрения, че с тях е имало и трети човек. Такъв обаче не е открит.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.28", "title": " Няма опасност за живота на двамата иманяри, намерени край с. Храбрино"}
{"url": "https://trud.bg/%d0%b4%d0%b5%d1%86%d0%b0-%d0%bd%d0%b0%d1%85%d1%80%d0%b0%d0%bd%d0%b8%d1%85%d0%b0-%d0%b8-%d1%80%d0%b0%d0%b7%d1%85%d0%be%d0%b4%d0%b8%d1%85%d0%b0-%d1%81%d0%b5%d1%80%d0%b2%d0%b0%d0%bb%d0%b0-%d0%b6%d0%b0/", "text": "„Стойте далеч от животните” е обичайна забрана във всички зоопаркове, но понякога официално тя се нарушава, видя „Труд”. Софийската зоологическа градина предостави тази възможност на деца и възрастни по случай 130-ия си рожден ден. В събота посетителите можеха да наблюдават храненето на слона Артайда, щрауса Шони, с любовта му към магданоза, двойката рисове Алек и Беси и други животни. „Не хранете животните” е друго правило на зоопарковете, но то рядко се спазва. „Голям проблем е даването на храна от посетителите”, сподели гледачката Соня Геновска. Освен заболявания, това понякога води и до смърт на животни, отбеляза тя и обясни, че серията демонстрационни хранения, които зоокътът показва специално за празника си, позволява на хората да се доближат до животните и дори да ги нахранят, но с подходяща храна. Изненада за всички бе извеждането на сервала Жан. Сипматичният тригодишен хищник от семейство Котки за краткия си живот претърпява две счупвания на крак, падане по глава, има припадъци и едва наскоро е с излекувано зрение. Той е на поддържаща терапия и е достатъчно кротък, за да бъде обсипан с любовта на децата – в непосредствена близост и в големи количества. Тематични образователни съботи се провеждат точно от година. Следващата седмица лично директорът Добромир Бориславов на зоопарка ще разкрие детайли от работата си.", "date": "2018.04.28", "title": " Деца нахраниха и разходиха сервала Жан\t\t\t"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-150/", "text": "Формациите в парламента са си спестили близо 6 милиона лв. от дотациите за миналата година, сочат годишните им финансови отчети. Имат общо над 31 млн. лв. резерви по банкови сметки и държат стотици хиляди кеш в партийни каси и трезори.       Веселин Атанасов от Казанлък спечели конкурс на Sony с пейзажа „Ранна есен”, сниман в Стара планина. Негови творби са публикувани в National Geographic.         Стефани Младенова е зарязала рекламата и пиара, за да последва мечтата си. Участвала е в първия сезон на “Мастършеф”.         Хората над 35 години не искат да слушат постоянно рап, казват Орлин Горанов и Кристина Димитрова в интервю за “Труд”.         Какво мислят трима южнокорейци за разтапянето на ледовете между двете държави – статия на Сунги Хоанг от Франс прес. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.28", "title": " Вижте акцентите в броя на вестник “Труд” в неделя, 29 април 2018"}
{"url": "https://trud.bg/%d0%bd%d0%b5%d0%b7%d0%b0%d0%ba%d0%be%d0%bd%d0%bd%d0%b0-%d1%81%d0%b5%d1%87-%d0%b2-%d0%b7%d0%b0%d1%89%d0%b8%d1%82%d0%b5%d0%bd%d0%b0-%d0%b7%d0%be%d0%bd%d0%b0-%d0%b4%d0%be-%d1%81%d0%bb%d0%b8%d0%b2%d0%b5/", "text": "Незаконна сеч в защитена зона до сливенското село Бинкос. Кариера за добив на инертни материали е нанесла щети за милиони, твърдят горски инспектори, съобщи  . Сигналът за сечта е получен преди месец. Установени са 85 дка, които са излезли извън границата на концесията. Дълбочината на изкопните дейности е от 20 до 60 метра. Юсеин Шакиров, инспектор от Югоизточното държавно предприятие, заяви, че е разпоредено да се спрат изкопните дейности. Концесионер на кариерата е “Пътно поддържане “- Сливен. Техен представител твърди, че незаконната сеч е от предишна фирма. За случая е уведомена прокуратурата в Сливен. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.28", "title": " Незаконна сеч в защитена зона до сливенско село"}
{"url": "https://trud.bg/%d0%bf%d0%b0%d1%80%d1%82%d0%b8%d0%b8%d1%82%d0%b5-%d1%82%d1%80%d1%83%d0%bf%d0%b0%d1%82-%d0%bc%d0%b8%d0%bb%d0%b8%d0%be%d0%bd%d0%b8-%d0%be%d1%82-%d1%81%d1%83%d0%b1%d1%81%d0%b8%d0%b4%d0%b8%d0%b8/", "text": "Близо 6 милиона лева са спестили партиите от изплатените им държавни субсидии за 2017 г. Това сочат годишните финансови отчети на ГЕРБ, БСП, ДПС, „Воля”, ВМРО, НФСБ и „Атака”, подадени в Сметната палата, показа проучване на „Труд”. Въпреки че миналата година се проведоха предсрочни парламентарни избори, партиите са имали възможността да платят кампаниите си и да покрият всичките си останали разходи с дотациите от финансовото министерство и пак да добавят сериозни суми към резервите си. Всички останали приходи – от членски внос, дарения (без предоставените специално за избори), лихви и др. също са се натрупали в банкови сметки и партийни каси. След първата година от мандата основните партии в 44-ото Народно събрание вече имат сумарно над 31 милиона лева спестявания. „Атака” е поучила през 2017 г. 1 474 000 лв. от държавна субсидия, а е изхарчила общо 1 434 000 лв. – с 40 хил. по-малко. Партията за поредна година не е събирала дарения и членски внос. Волен Сидеров е изплатил 194 хил. заплати и 49 хил. лв. осигуровки. Един милион лева са разходите на партията за външни услуги, липсва разбивка за какво са похарчени. „Атака” е завършила годината с 899 000 лв. – 714 000 кеш, 185 000 – на влог. През 2017 г. БСП има 12 680 000 лв. приходи – 10 513 000 от държавната субсидия, 1 139 000 от членски внос, 394 000 от дарения под условие, 349 000 от дарения без условие и 285 000 други. Партията е изхарчила 9 716 000 лв., тоест само от субсидията са й останали 797 000 лв., а общо – 2 964 000 лв. Основните разходи са били за „външни услуги” – 5 483 000 лв., от които 1 230 000 лв. за парламентарните избори. Апаратът на столетницата е глътнал 2 767 000 лв. заплати и 427 000 лв. за осигуровки. Имало е 506 000 лв. „други разходи”, 392 000 лв. са дадени за наеми, 95 000 лв. – за материали, 46 000 лв. – за финансови разходи и лихви. Под ръководството на Корнелия Нинова БСП е посрещнала новата 2018-а година с близо 4 милиона лева в банки и 650 000 кеш. За сравнение – на 31 декември 2016 г. е притежавала 1,2 млн. лв. За 2017 г. ВМРО БНД е имала 823 000 лв. разходи. Изхарчени са 74 000 лв. за материали, основно печатни и 521 000 лв. за външни услуги, където основните пера са 142 000 лв. за наеми и 141 000 лв. за реклама. Движението на Красимир Каракачанов е изплатило 182 000 лв. заплати и осигуровки на 16 души административен персонал. Същевременно партията е получила 1 285 000 лв. държавна субсидия, събрала е 103 000 лв. членски внос и е имала 5 хил. други приходи. Така само от дотацията е спестила 462 000 лв. Завършила е годината с 548 хил. лв. повече от предходната – общо 1 863 000 лв. Един милион държи на влог, а 800 000 лв. – в трезор. „Воля” през 2017 г. е генерирала 1 651 000 лв. приходи. Партията е получила 143 000 лв. дарения, почти всички за парламентарния вот, а кампания й според отчета е струвала 169 000 лв. Държавна субсидия е била 1 477 000 лв., а разходите – 240 000 лв. – разлика от 1 237 000 лв. Общо финансовият резултат на втората партия на Веселин Марешки е положителен в размер на 1 412 000 лв. Липсват данни къде се държат парите. През 2017 г. ГЕРБ е получила държавна субсидия в размер на 14 513 000 лв. Събрала е 110 хил. лв. членски внос и има още няколко хиляди лева приходи. Партията е изхарчила 11 316 000 лв. – 5 милиона е била издръжката на апарата, ръководен от Цветан Цветанов, 6 милиона – изборните и други разходи, 300 хил. лв. са дадени за дарения. Само от субсидията на ГЕРБ са й останали 3 197 000 лв. В края на 2017-а партията е натрупала 17 милиона лева на депозити, с 4 милиона повече от предходната година. 5 милиона лева са приходите на ДПС за миналата година, 4,5 млн. от от субсидията, половин милион – от членски внос. 5 954 000 лв. са общо разходите, 2 359 000 от които за парламентарния вот. 1 235 000 лв. са отишли за заплати и осигуровки, 2 063 000 – за материали, 2 215 000 – за външни услуги. Движението с председател Мустафа Карадайъ плаща на 73-ма по трудови договори и на 20 – по граждански, като е изплатило 854 000 лв. заплати и 387 000 осигуровки. Държи 205 000 лв. в брой, от които една четвърт във валута, по разплащателни сметки има малко над милион, на краткосрочни депозити – 3,35 млн. лв. Завършило е годината с общо 4 626 000 лв., със 779 000 по-малко от предходната. През 2017 г. НФСБ има приходи от държавна субсидия в размер на 1 568 000 лв., 21 000 лв. от членски внос и 48 000 лв. „от коалиционни партньори за избори”. Разходите са общо 1 471 000 лв. – с 97 000 по-малко от субсидията. 150 000 лв. са похарчени са материали, от които 18 000 за венци и цветя. Милион и 83 хил. лв. са дадени за външни услуги, от които 306 000 за реклама и 368 000 за информационно медийно обслужване, 169 000 по граждански договори и 101 000 за консултантски услуги. Фронтът е завършил годината с милион и 27 хил. лв. – със 124 000 лв. повече от предходната. 42 хил. са кеш, останалите – в банкови сметки.   Субсидията от 11 лв. на получен глас годишно за парламентарните формации е безпрецедентна, показа проучване на Народното събрание сред 23 държави в ЕС. Както „Труд” писа,   – 12,5 евро на глас, но сумата не е скочила толкова рязко, колкото у нас в последното десетилетие. В България парите за издръжка на партиите нараснаха седем пъти от 2005 г. до 2015 г.   През 2017 година Политическа партия „Воля” няма разкрити структури в страната. Това пише в нейния годишен отчет. Формацията на Марешки, която спря да поддържа сайта си веднага след парламентарните избори, е отчела като дейност участието си в органите на парламента. В документа се твърди, че „Воля” ”развива активна партийна дейност, която включва основно регулярни срещи с избиратели в съответните избирателни райони” и че „редовно се провеждат партийни събрания, както и различни обществени инициативи и мероприятия в различни градове в България”. В Държавен вестник е вписано, че на 3 декември 2017 г. партията е провела извънреден конгрес, но в публичното пространство няма информация за такова събитие. В предишни години има данни, че Марешки е организирал такива форуми в свои офиси с по 20-30 делегати. Първата партия на Марешки – „Национално движение за свобода и демокрация” (НДСД), беше разпусната по искане на прокуратурата след разследване на „Труд”. Решението на Софийския градски съд, потвърдено от Върховния касационен съд, беше обнародвано на 27 март.   да откаже пререгистрация на НДСД още през 2006 г. е, че нейните форуми са проведени по нелегитимен начин.   Софийският градски съд е разпуснал още десет партии без дейност през последните два месеца – „Победа”, „Българска индустриално аграрна партия”, „Българска национално радикална партия”, „Български граждани „Зборим”, „Гражданско движение „Глас”, „Камара на експертите”, „Заедно за Сливен”, „Движение за социална солидарност”, ”Дела” и „Обединение на пенсионерите в България”. Миналото лято прокуратурата поиска заличаване на 33 партии. Както „Труд” писа,   бяха „Движение за благоденствие и възход”, „Единен пенсионерски съюз”, „Движение кредитор на доверие”, „Българска национално-патриотична партия” и „Партия на либералната алтернатива и мира” (ПЛАМ). АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.28", "title": " Партиите трупат милиони от субсидии\t\t\t"}
{"url": "https://trud.bg/%d1%83%d0%ba%d1%80%d0%b0%d0%b9%d0%bd%d0%b0-%d0%bf%d0%be%d0%bb%d1%83%d1%87%d0%b8-%d0%b7%d0%b0%d0%b1%d1%80%d0%b0%d0%bd%d0%b0-%d0%b7%d0%b0-%d0%b5%d0%b2%d1%80%d0%be%d0%bf%d0%b5%d0%b9%d1%81%d0%ba%d0%be/", "text": "Украинците получиха забрана да се борят на европейското в Русия от 30 април до 6 май. „До последно водихме битка за правото да пътуваме за първенството, но…“, обяви Жан Беленюк, олимпийският вицешампион от Рио 2016 в класическия стил. „След време политическата обстановка ще се промени, но никой не може да върне младостта на състезателите“. По-рано Игор Жданов, спортен министър на Украйна, забрани участие на първенства в Русия. После федерацията по борба обяви, че отборите все пак ще заминат за Каспийск. Но след това министерството замени забраната с отказ да финансира от държавния бюджет изявите на украинските състезатели. Националите на България при мъжете вече са в Русия, а в неделя за първенството пътуват и жените.  Случайно или не руснаците пък пропуснаха еврошампиона Тарек Абдеслам при презентацията на топ борците в класическия стил за първенството в Каспийск. Натурализираният у нас египтянин грабна титлата в категория до 75 кг. при дебюта си за България в Нови Сад през 2017 година. А сега ще брани трофея си, но в по-горната категория до 87 кг. От януари Международната федерация по борба (UWW) въведе нови категории и вече 75 кг. не съществува. На първенството в Каспийск още петима действащи шампиони на континента при класиците ще излязат на тепиха. Сред тях и трикратният щ1 в света и шесткратен европървенец Риза Каялп (Турция). През последните месеци той имаше за спаринг партньор нашия Милослав Методиев (130 кг.), който също ще се бори в Русия. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.28", "title": " Украйна получи забрана за европейското първенство по борба в Русия"}
{"url": "https://trud.bg/%d0%b7%d0%b0%d0%bf%d0%be%d1%87%d0%bd%d0%b0-%d0%b1%d0%bb%d0%b8%d0%b7%d0%ba%d0%be%d0%b8%d0%b7%d1%82%d0%be%d1%87%d0%bd%d0%b0%d1%82%d0%b0-%d0%be%d0%b1%d0%b8%d0%ba%d0%be%d0%bb%d0%bd%d0%b0-%d0%bd%d0%b0/", "text": "Новият държавен секретар на САЩ Майк Помпео пристигна в Саудитска Арабия в събота, където ще бъде първата спирка от набързо уредената му обиколка в Близкия Изток, която цели уреждане на ядрената сделка с Иран и преразглеждане на ролята на САЩ в Сирия, предаде Ройтерс. Представител на Държавния департамент заяви, че визитите в Саудитска Арабия, Израел и Йордания са насочени и към изковаването на по-здрави връзки с важните американски съюзници в Близкия Изток. Помпео заяви в петък, че ще обсъжда бъдещето на ядрената сделка с Иран в своите разговори.  В Рияд, Майк Помпео беше посрещнат на летището от външния министър на Саудитска Арабия Адел Ал-Джубейр. Очаква се Помпео да се срещне с престолонаследника Принц Мохамед бин Салман и Крал Салман по време на визитата си. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.28", "title": " Започна близкоизточната обиколна на новия държавен секретар Майк Помпео"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d0%b8-%d0%b2-%d0%b1%d0%b5%d0%b7%d0%b8%d0%b7%d1%85%d0%be%d0%b4%d0%b8%d1%86%d0%b0-%d0%b2-%d0%b1%d1%80%d0%b0%d0%b7%d0%b8%d0%bb%d0%b8%d1%8f-%d0%b2-%d1%82%d0%b5%d0%b6/", "text": "Преди две години Теодора Маджарова чува тежката диагноза – рак на гърдата, а впоследствие и метастази в главата. След като не получава надежда от българските лекари тя избира алтернативно лечение в Бразилия. Впоследствие състоянието на Теодора се влошава и е настанена в малка болница в града, но там никой не може да ѝ помогне. С помощта на българските ни представители в Бразилия успяват да я прехвърлят в частна болница. Така от 6 април семейството още е там, след като от няколко авиокомпании отказват да превозят Теодора на легло. Сумата неоходима за сециализиран полет с едицинско оборудване от Бразилия до България е 55 000 евро. Вече се събират средства, за да може възможно най-скоро Теодора и съпругът ѝ да се приберат вкъщи. Ето и начините да помогнете на семейството в нужда:  Банкова сметка: BG74FINV91501015043945 Титуляр: Теодора Маджарова  PayPal: alex.russanov@gmail.com  В отворена група във Facebook близки и приятели на Теодора и Александър също търсят начин да помогнат. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.28", "title": " Българи в безизходица в Бразилия в тежка битка с рака"}
{"url": "https://trud.bg/%d0%b7%d0%b0%d0%bf%d0%be%d1%87%d0%b2%d0%b0-%d0%b2%d0%b5%d0%bb%d0%be%d1%81%d0%b5%d0%b7%d0%be%d0%bd-2018-%d0%b2-%d0%bf%d0%bb%d0%be%d0%b2%d0%b4%d0%b8%d0%b2/", "text": "Официалният старт на Велосезон 2018 в Пловдив бе даден днес от пл. „Съединение“.  Колоната с велосипедисти е водена от кмета на Пловдив инж. Иван Тотев, заместник-кмета Георги Титюков, олимпийските медалисти Николай Бухалов, Асен Златев и други изявени спортисти. Очаква се да се включат много участници в мероприятието, което се организира от Община Пловдив за четвърти пореден път. Записването на желаещите става на място на площада, като всеки ще получи свой уникален номер, с който ще участва в томбола с награди. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.28", "title": " Започва велосезон 2018 в Пловдив"}
{"url": "https://trud.bg/%d0%b0%d1%80%d1%85-%d0%b7%d0%b4%d1%80%d0%b0%d0%b2%d0%ba%d0%be-%d0%b7%d0%b4%d1%80%d0%b0%d0%b2%d0%ba%d0%be%d0%b2-%d1%81%d0%be%d1%84%d0%b8%d1%8f-%d1%82%d1%80%d1%8f%d0%b1%d0%b2%d0%b0-%d0%b4%d0%b0-%d0%bd/", "text": "Главният архитект на София Здравков Здравков призова да се намери решение на казуса със строежа на 44-етажна сграда в квартал “Стрелбище”. Заради отказа си да задвижи проекта, за да запази зеления терен, Здравков беше глобен от Върховния административен съд с 13 000 лева. Пред   той предложи проблемът да се реши с разговори с инвеститора, или с прекратяване на решението. Здравков благодари на   “Инвеститорът поисква един акт, макар и незаконосъобразен – дори в момента когато е поискан към 2007 година, той е незаконосъобразен – обаче в същото време аз имам разпореждане “Издайте ми искания акт в 14-дневен срок”. Така че аз, за да свърша съдебното решение, трябва да свърша поредица от закононарушения. Волята на Общинския съвет към 2009 година казва ясно и категорично: “Този терен става част от зелената система на града” и изпадам в ситуация, в която не изпълнявам съдебно решение и ме глобяват по 500 лева на седмица. Наистина трябва да се намери трайното решение на този казус.” Главният архитект обясни още, че като администрация имат желание в града да се спазват ясните параметри на плана от 2007-а и в последствие и от 2009 година. В него е постановено за всяка една зона колко може да бъде застроявано и като ограничение като височини, като плътност, като интензивност. Създадени са механизми, за да не се претоварват параметрите, постановени от плана за 2009 година. Предложени са варианти, които да изтеглят високото застрояване в периферията на града. Законодателят е възприел правилното решение да създаде възможност за създаване на такива зони, а със следващо изменение на общия устройствен план да се дефинират ясно къде ще бъдат тези места, за да не се провокира спекула с недвижими имоти. “София трябва да намери своето място за високите сгради, защото в 21-и век високото строителство е факт. Високото строителство има своите качества, но то трябва да намери своето място в града, така че да не създава всички останали проблеми – гледката към Витоша, транспортно-комуникационни проблеми”, заяви Здравков. Според архитекта, ние нямаме навик да живеем в една такава висока сграда. Той обясни, че задължението е да има за всеки един апартамент паркомясто. В големите сгради има предпоставка да попаднем в задръстване в блока си. Арх. Здравков е убеден, че времето ще покаже, че създаването на високи сгради само с една функция е грешка. Съвременната тенденция в развитието на кулите е една мултифункционалност, уточни той.    АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.28", "title": " Арх. Здравко Здравков: София трябва да намери своето място за високите сгради"}
{"url": "https://trud.bg/%d0%bc%d1%8a%d0%b6-%d1%81%d0%b5-%d0%b1%d0%be%d1%80%d0%b8-%d0%b7%d0%b0-%d0%b6%d0%b8%d0%b2%d0%be%d1%82%d0%b0-%d1%81%d0%b8-%d1%81%d0%bb%d0%b5%d0%b4-%d0%b1%d0%be%d0%b9-%d0%b2-%d0%bc%d0%be%d0%bd%d1%82/", "text": "55-годишен мъж е със счупен череп след побой в Монтана, съобщиха от Областната дирекция на МВР. Схватката се е разразила в петък към 16 часа. 29-годишният К. Й. от Лом и по-възрастният от него Н. Д. от Монтана се скарали и сбили. По-младият мъж ударил с юмрук в главата противника си и го повалил на земята. Със счупен череп и загуба на съзнание монтанчанинът е настанен в областната болница. Животът му е в опасност, казаха медиците. Биячът е задържан за 24 часа в ареста на полицията. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.28", "title": " Мъж се бори за живота си след бой в Монтана"}
{"url": "https://trud.bg/%d0%bf%d0%be%d0%b6%d0%b0%d1%80-%d0%b8%d0%b7%d0%b1%d1%83%d1%85%d0%bd%d0%b0-%d0%b2-%d1%82%d1%80%d1%8a%d0%bc%d0%bf-%d1%82%d0%b0%d1%83%d1%8a%d1%80-%d0%b2-%d0%b1%d0%b0%d0%ba%d1%83/", "text": "Пожар избухна в “Тръмп Тауър” в столицата на Азербайджан Баку. Не се съобщава за пострадали. В социалните мрежи се появиха снимки на очевидци, на които се виждат пламъци и гъст черен дим, издигащи от горните етажи на високата 130 метра сграда. Районът около нея беше блокиран от полицията, а пожарникари успяха за няколко часа да потушат огъня. В края на миналата година компанията  “Тръмп организейшън”  прекрати лицензионните споразумения за своя проект в Азербайджан, когато строежът на небостъргача беше почти завършен, но сградата така и не влезе в експлоатация. Точно край нея минава трасето на Формула 1. В началото на април при пожар в  “Тръмп тауър” в Ню Йорк загина един човек, а четирима пожарникари бяха ранени, припомня РИА Новости. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.28", "title": " Пожар избухна в “Тръмп Тауър” в Баку"}
