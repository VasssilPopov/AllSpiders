{"url": "https://trud.bg/%d0%b5%d0%b4%d0%b8%d0%bd-%d0%b7%d0%b0%d0%b3%d0%b8%d0%bd%d0%b0%d0%bb-%d0%b8-%d1%82%d1%80%d0%b8%d0%bc%d0%b0-%d0%bf%d0%be%d1%81%d1%82%d1%80%d0%b0%d0%b4%d0%b0%d0%bb%d0%b8-%d0%bf%d1%80%d0%b8-%d0%b2%d0%bb/", "text": "При влакова катастрофа в Казахстан загина един човек, а други трима са пострадали. Пътнически влак е излязъл от линията между столицата Астана и най-големия град в страната Алмати. Дерайлирали са осем вагона, три от които лежат на една страна. Пътниците от композицията са качени на минаващ край мястото на инцидента влак и са превозени до голяма възлова гара. На местопроизшествието работят спасителни екипи, съобщава ТАСС. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.17", "title": " Един загинал и трима пострадали при влакова катастрофа в Казахстан"}
{"url": "https://trud.bg/%d0%bc%d0%b8%d1%81%d1%82%d0%b5%d1%80%d0%b8%d0%be%d0%b7%d0%bd%d0%be%d1%82%d0%be-%d1%82%d1%8f%d0%bb%d0%be-%d0%bd%d0%b0-%d0%bc%d0%b8%d1%80%d0%b8%d0%bd-%d0%b4%d0%b0%d0%b6%d0%be-%d0%bd%d0%b5-%d1%83%d1%81/", "text": "След представлението в най-голямата концертна зала на Цюрих – „Корсо”, за него говори целият град. Асистентът забива кинжали и рапири в гърба и гърдите му, а той изобщо не реагира… Истинското име на Дажо е Арнолд Герит Хенске. Роден е на 6 август 1912 г. в Ротердам. Нол, както го наричат приятелите му, се увлича от рисуването и на 20 години оглавява екип от архитекти в проектантско бюро. Странни събития Като дете и на младини с Нол Хенске нееднократно се случват странни събития. Той рисува портрет на покойната си леля, която прекарва целия си живот в Южна Африка и която той никога не е виждал. Успява да я изобрази с такава точност, сякаш му е позирала. Често, събуждайки се сутрин, Арнолд с удивление открива, че ръцете и чаршафите му са изцапани с боя, а в ателието му цари безпорядък. Той рисува насън доста прилични картини, без дори да си спомня на сутринта за това. „Превратът” в живота на Нол настъпва на 33-ата му година. Именно тогава той разбира, че тялото му е неуязвимо. Изоставя работата си и се премества в Амстердам, където обикаля баровете и дава представления пред посетителите, като се пробожда. Скоро за него говори целият град. Името си Арнолд Хенске сменя не с цел реклама, а защото на есперанто Мирин Дажо означава „чудесен”, „удивителен”. Той, както и много негови съвременници, смятат, че с помощта на този изкуствен език човечеството ще успее да преодолее комуникационните бариери между народите. Няма увреждания Разбира се, Дажо е проверяван нееднократно от лекари. В края на май 1947 г. той демонстрира своите таланти в Цюрихската кантонална болница. Както обикновено, Мирин се съблича гол до кръста. Когато асистентът пронизва с рапира сърцето, белите дробове и бъбреците, той не усеща болка и не проронва и капка кръв. За да се изключи възможността за хипноза, е решено да се направи рентгеново изследване, но медиците не знаят как да го закарат до рентгеновия кабинет, защото носилките не са приспособени за транспортиране на хора, промушени с рапири. Дажо ги успокоява, че сам ще отиде, където трябва – със забитата рапира, естествено. Снимките изключват всякакви съмнения: острието е преминало през няколко жизнено важни органи, без да причини никакви увреждания. Когато изваждат внимателно оръжието от тялото на Дажо, по кожата му остават едва забележими петънца: на мястото на входа и изхода на острието. Малките ранички са промити и обработени, макар че Мирин Дажо заявява, че няма нужда от това – не го заплашва инфекция.  Зрителите припадат Независимо че на самия Дажо кинжалите не причиняват никаква вреда, зрителите често припадат на неговите представления. По време на едно от тях в Швейцария една особено впечатлителна дама получава сърдечен пристъп. На представлението в зала „Корсо” рапирата засяга кост. Когато в абсолютната тишина се чува зловещият звук, няколко души припадат. Всичко завършва с това, че забраняват на Дажо да дава представления в големи зали. Налага се да се ограничи в малки кафенета и барове. Но Мирин не се оплаква, защото е започнал пътя си именно от тях… В интервю за популярно списание Мирин Дажо заявява: „Аз не съм актьор, а пророк. Ако вярваш в Бога, можеш да се научиш да управляваш тялото си”…", "date": "2018.06.17", "title": " Мистериозното тяло на Мирин Дажо не усеща болка"}
{"url": "https://trud.bg/%d0%bb%d0%b0%d0%bb%d0%be%d0%b2%d0%b0-%d0%b2%d1%82%d0%be%d1%80%d0%b0-%d0%bd%d0%b0-100-%d0%bc%d0%b5%d1%82%d1%80%d0%b0-%d0%b2-%d1%88%d0%b2%d0%b5%d0%b9%d1%86%d0%b0%d1%80%d0%b8%d1%8f/", "text": "Ивет Лалова направи поредно силно състезание от началото на летния сезон. Българката завърши на второ място в бягането на 100 метра на лекоатлетическия турнир в швейцарската столица Берн. Резултатът на спринтьорката е 11,31 секунди, което е второто й най-добро време за сезона. Победата грабна местната любимка Мунджинга Камбунджи с 11,23 сек, а трета с време 11,33 сек завърни Имани-Лара Лансико (Великобритания). Трите призьорки най-вероятно ще си дадат нова среща на европейското първенство на открито в Берлин от 7 до 12 август.", "date": "2018.06.17", "title": " Лалова втора на 100 метра в Швейцария"}
{"url": "https://trud.bg/%d0%b2%d0%be%d0%bb%d0%b5%d0%b9%d0%b1%d0%be%d0%bb%d0%b8%d1%81%d1%82%d0%b8%d1%82%d0%b5-%d1%81%d0%b5-%d1%80%d0%b0%d0%b7%d0%b1%d1%80%d0%b0%d0%bb%d0%b8-%d0%ba%d0%b0%d1%82%d0%be-%d0%bc%d1%8a%d0%b6%d0%b5/", "text": "Ще трябва да си поговорим с момчетата, заяви селекционерът на мъжкия национален отбор по волейбол Пламен Константинов след загубата от Франция в първия мач от варненския турнир от Лигата на нациите. Валентин Братоев разказа, че това се е случило преди втория двубой с Канада, който „лъвовете“ спечелиха с 3:0 (22, 19, 27). „Сутринта имахме разговор – отборът с треньора, но не бе на волейболна тема, а как трябва да се държат мъжете на игрището – призна посрещачът. – Поведението ни бе пораженческо, не мъжко и може би разговорът помогна. Направихме това, което каза Пламен и нещата придобиха друг характер. Дадохме си сметка, че отбори като Канада преди години ги биехме дори с резервите.“ Българите наистина показа характер в мача. В първите два гейма убедително надиграха „кленовите листа“, а в третия спасиха 4 геймбола за съперника преди да обърнат за чистата победа. Невероятен мач изигра завърналият се в тима Боян Йорданов, който заби 21 точки. „Най-важно беше отборът да си повярва, че в този състав може да играе добър волейбол, а и хората да го видят – заяви Константинов след мача. – Големият плюс бе завръщането на Боян Йорданов, който има специална връзка с публиката. Той я пренесе вътре в отбора.“ Късно снощи бе третият мач от турнира срещу Бразилия. Женският национален отбор пък се прибра за кратко след титлата в Златната европейска лига, но още вчера отпътува за Перу, където ще играе в междуконтиненталния турнир, който ще излъчи новия член на Лигата на нациите за догодина. „Важна е крайната цел – да играем в Лигата – призна треньорът Иван Петков. – Няма да е лесно. Не казвам, че нивото на съперниците е много високо, но у нас се натрупа умора, а предстои и дълго пътуване.“", "date": "2018.06.17", "title": " Волейболистите се разбрали като мъже"}
{"url": "https://trud.bg/%d0%b9%d0%be%d0%b0%d0%bd-%d0%ba%d1%83%d0%ba%d1%83%d0%b7%d0%b5%d0%bb-%d0%b0%d0%bd%d0%b3%d0%b5%d0%bb%d0%be%d0%b3%d0%bb%d0%b0%d1%81%d0%bd%d0%b8%d1%8f%d1%82-%d0%be%d0%b3%d0%bb%d0%b0/", "text": "За първи път от 100 години насам, в катедралата „Св. Стефан” във Виена, се организира събитие от друга държава. С тържествен концерт на камерния хор “Йоан Кукузел-Ангелогласният” беше отбелязян края на българското председателство на Съвета на ЕС и символичното му предаване на Република Австрия. Дипломати, политици и гости останаха очаровани от изпълненията на ортодоксални произведения и таланта на българските певци. Камерният ансамбъл изпълни с великолепните си гласове катедралата и впечатли публиката и официалните гости с православни песнопения от различни епохи, като „Полиелей на българката” (14 век), „Възкресение“ (19 век)„Терирем”, „Хвалите господа с небес”, както и класически песнопения като „Отче наш” от Н.Кедров, „Господи помилуй”, „Многая лета” и много други. Концертът, състоял се на 12 юни, бе част от културната програма на българското председателство на Съвета на Европа и своеобразен поздрав към Австрия, която поема щафетата от 1-и юли. Той бе открит от директорката на БКИ ”Дом Витгенщайн”, доц. д-р Румяна Конева, която поздрави гостите и благодари на всички организации, колеги и приятели, спомогнали за осъществяването на събитието, с активната подкрепа на Министерството на културата на Република България – Н. Пр. Д-р Иван Сираков, извънреден и пълномощен посланик на Република България в Република Австрия и Българското посолство, Постоянното представителство на Република България към ООН, ОССЕ и други международни организации във Виена, на целия екип на приятелите от „Kunst und Kultur“, на колегите от Дом Витгенщайн, които организираха в продължение на една година този концерт. Тя увери гостите, че краят на българското европредседателство поставя едно ново начало на още по-разгърнато културно общуване. Специален гост на тържествения финал на българското европредседателство бе министърът на културата на Република България Боил Банов. В краткото си приветствено слово той поздрави официалните лица и всички присъстващи, като изтъкна, че приютени в това свято място – катедралата „Св. Стефан“, посланията на прочутия ни ансамбъл и неговото пеене са най-внушителните речи сами по себе си. Във великолепния храм няма място за политика, а само за култура, подчерта той и пожела на гостите приятно слушане. Събитието уважиха около 500 души, сред които бяха австрийски дипломати от федералното Министерство за Европа, интеграцията и външните работи, политици и членове на парламента, представители на Президентството и на федералното Канцлерство, ръководители на дипломатически мисии на държавите, акредитирани в Австрия, включително и доайенът на дипломатическия корпус – представителят на Светия престол Н.Пр. нунцият д-р Петер Цубриген. На събитието присъстваха и изявени представители на българската общност, българи, живеещи във Виена, австрийски и български медии. Публиката остана очарована от таланта на певците и красотата на старинните православни песнопения и ги извика многократно на бис. Катедралата „Св. Стефан” е един от символите на австрийската столица и рядко отваря врати за събития на чужди държави. Концертът на камерен хор „Йоан Кукузел” с диригент Димитър Димитров бе ярко изключение в последните сто години. С двадесетминутен аплодисменти, два биса и многократно ставане на крака, виенчани и чуждестранните гости благодариха на камерния ансамбъл „ Йоан Кукузел“ за изключителния концерт в катедралата „Св. Стефан“.", "date": "2018.06.17", "title": " „Йоан Кукузел-Ангелогласният“ огласи Виена\t\t\t"}
{"url": "https://trud.bg/%d0%bf%d0%be%d1%80%d0%be%d0%b9-%d1%83%d0%b4%d0%b0%d0%b2%d0%b8-%d0%b1%d1%83%d1%80%d0%b3%d0%b0%d1%81/", "text": "Порой се изля в Бургас в следобедните часове. Силният дъжд прогони хората по плажа, събори чадъри и съблекални. Силният дъжд беше примесен с градушка. На входа на Бургас дърво паднало и затиснало “Рено клио”. Вътре били мъж, жена и 3-годишното им дете. Жената е била откарана в болница. На помощ на хората в колата са се притекли шофьори и пътници от околни автомобили. Има сигнализира паднали клони и наводнени мазета. Пострадали хора няма. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.17", "title": " Порой удави Бургас"}
{"url": "https://trud.bg/%d0%bc%d0%b0%d1%81%d0%be%d0%b2%d0%b0-%d1%81%d1%82%d1%80%d0%b5%d0%bb%d0%b1%d0%b0-%d0%bf%d0%be-%d0%b2%d1%80%d0%b5%d0%bc%d0%b5-%d0%bd%d0%b0-%d1%84%d0%b5%d1%81%d1%82%d0%b8%d0%b2%d0%b0%d0%bb-%d0%b2-%d1%81/", "text": "Двама души откриха огън по време на фестивал на изкуствата в Трентън, Ню Джърси, при което бяха ранени 20 души, предаде АП. Единият стрелец е бил ликвидиран от полицията, а другият е арестуван. Нападението е било извършено около 3 ч. местно време на събитието „Изкуство цяла нощ”, посветено на местно изкуство, храна и музика. Мероприятието, което трябваше да продължи 24 часа, обикновено привлича хиляди хора. В момента на стрелбата е имало около 1000 души. Сред ранените има четирима в критично състояние. Общо 16 са простреляните, останалите са пострадали в резултат на настъпилата паника. По информация на районната прокуратура убитият от полицията нападател е 33-годишен мъж. Все още не е ясна самоличността на заловеният му съучастник. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.17", "title": " Масова стрелба по време на фестивал в Съединените щати"}
{"url": "https://trud.bg/%d0%bb%d1%83%d0%b4%d0%be%d1%81%d1%82%d1%82%d0%b0-%d0%bd%d0%b0-%d0%bc%d0%b0%d1%80%d0%b0%d0%b4%d0%be%d0%bd%d0%b0/", "text": "МОСКВА – Диего Марадона и лудостта – една любов необяснима. За мнозина той е най-великият футболист в историята. Геният с Божията ръка. Геният на лудостта.  Два пъти дон Диего се появи на руска земя и два пъти се забърка в скандали. Всичко започна с мача на откриването, когато руски полицаи не го познаха под тъмните очила. Не му позволиха да паркира на ВИП място и стана страшно. Комисари на ФИФА бързо оправиха проблема и Марадона се настани до бразилския феномен Роналдо в ложата на „Лужники“.  Този „малък инцидент“ беше само закуската пред основното. Дойде първият мач на Аржентина, където Марадона вече бе във вихъра си. Няколко минути преди дуела с Исландия (1:1) идолът се появи във ВИП-а. Стотиците фотографи от терена насочиха обективи нагоре, а феновете засвяткаха с телефоните си.  Първоначално Диего бе усмихнат и махаше към трибуните – беше съвсем близо до аржентинската агитка, която заскандира името му. Журналистката от ВВС Джаки Оутли разказа какво се случи.  „Няколко фенове от Южна Корея викаха „Диего, Диего“ – обясни репортерката. – Той им отвърна с усмивка, въздушна целувка и помахване. След това погледна надолу към земята, което се приема за расистка обида. Всички го видяхме и бяхме потресени.“  „Феновете бяха толкова въодушевени, че ще могат да го снимат и изведнъж Марадона направи този ужасен жест“, продължи журналистката Сеема Джасвал.  После във фейсбук Марадона опита да се оправдае. „Напълно съзнавам, че на световно първенство се търси новината навсякъде – написа идолът. – Искам да изясня всичко. Бях заобиколен на стадиона от група хора и между тях имаше едно азиатско момче с аржентинска фланелка, което ме снимаше. Опитах се да му кажа колко мило е, че азиатците викат за нас. Това е всичко, момчета!“  Това обаче далеч не бе всичко от деня на дон Диего на стадион „Спартак“. В многото клипове, направени с мобилните телефони, Марадона бе заснет как често си търка очите и си пипа носа. Социалните мрежи избухнаха. Феновете твърдят, че това е видим знак, че футболният идол е бил друсан. В своята история многократно Марадона е имал проблем с наркотици. Заради кокаин той бе дисквалифициран от ФИФА от световното първенство през 1994 година и не игра точно срещу България, когато нашите спечелиха с 2:0 след голове на Христо Стоичков и Наско Сираков. Заради пристрастеността си към наркотиците той няколко пъти е бил почти пред умиране.  Продължаваме смело напред в „мача“ на Марадона. Без никаква свян аржентинецът извади пурата си и започна да дими като парен локомотив. Тютюнопушенето е забранено на всички стадиони на мондиала. Никой от стюардите обаче не се оказа достатъчно смел, за да го спре. Така единствен от 44 000 души на стадион „Спартак“ дон Диего доизпуши необезпокояван пурата си.  И Марадона отново започва да се обяснява във фейсбук. „Беше тежък ден за всички аржентинци – написа той. – Всеки има право да чувства нещата по своя начин. Аз наистина не знаех, че пушенето е забранено. Извинявам се на всички и на организаторите. Давай, Аржентина! Сега имаш повече нужда от подкрепа отвсякога.“  След като мачът завърши, Марадона най-накрая се намери и футболно. Написа послание до аржентинския отбор във фейсбук. „Аз стартирах световно първенство със загуба, а не с реми. Въпреки контузиите, въпреки всичко ние стигнахме до финал благодарение на Гойко (б.а. – вратарят Гойкоечея) и жертвите на всички момчета. Да продължим да подкрепяме Аржентина!“ Снимка: Twitter", "date": "2018.06.17", "title": " Лудостта на Марадона"}
{"url": "https://trud.bg/5-%d0%b4%d0%bd%d0%b8-%d0%bf%d0%be%d1%81%d0%b2%d0%b5%d1%82%d0%b5%d0%bd%d0%b8-%d0%bd%d0%b0-%d0%be%d0%b3%d1%8a%d0%bd%d1%8f/", "text": "България е духовно място – казва шефът на киноцентъра в Бояна Ярив Лернер. – Тук има повече йога центрове, отколкото заведения на “Старбъкс”. Той обяви пред журналисти датите на третия Международен йога и музикален фестивал Udaya Live – от 15 до 20 август. Международният йога и музикален фестивал Udaya Live е грандиозно събитие, което събира йогини от цял свят. Негов организатор и идеолог е Ярив Лернер – самият той страстен последовател на практиката. Фестивалът се провежда в България за трета поредна година. Всяко издание е посветено на един от четирите елемента: първото беше под знака на Земята, второто – на Водата, а този август събитията на Udaya ще са посветени на елемента Огън. “Очакваме към 1000 човека да се включат тази година в Udaya Live”, каза Лернер и добави: “Трудно е да убедиш хората да дойдат в България, но веднъж дошли, не искат да си тръгват, толкова им харесва. Мнозина даже не знаят къде се намира и ме питат: “Това някъде до Русия ли е? Ако имат свободни дни, Орландо Блум, Скот Истууд и останалите актьори, които по това време ще снимат тук, вероятно ще поискат да се включат във фестивала.” Ярив Лернер кани изтъкнати йога учители, подбрани по много стриктен критерий: те трябва да имат поне 10-годишен преподавателски опит и да са корифеи със собствен почерк в стила, който преподават. 28 инструктори, сред които две българки, са в елитния отряд на поканените да водят класовете по йога. Горе-долу същият брой известни световни музиканти ще имат грижата уроците да се провеждат с музика на живо. Засега все още не е известно кои български групи ще покани Ярив Лернер, тъй като детайлите се уточняват. Йога ще има целодневно, а на вечерта участниците във фестивала могат да се отпуснат, да послушат музика или пък да се заредят емоционално с танци. Всеки участник избира в колко и какъв вид уроци да се включи, като през деня и вечер ще има най-различни събития – обучения как сами да си направим биокозметика, демонстрации как се приготвя здравословна биохрана, как сами да си направим енергийни барчета и десерти от сушени плодове и ядки и т.н. Билети могат да се закупят за един ден или за целия период. Цената включва хотел, спа и ол инклузив с екологично чиста храна. За първи път тази година за българи ще има 50% отстъпка от цената на еднодневните билети. Желаещите трябва да се регистрират на udayalive.com. На сайта има и подробна информация за преподавателите, музикантите, както и график на всички уъркшопове, уроци и увеселителни програми.", "date": "2018.06.17", "title": " 5 дни, посветени на Огъня\t\t\t"}
{"url": "https://trud.bg/%d1%84%d0%b8%d1%84%d0%b0-%d1%80%d0%b0%d0%b7%d1%80%d0%b5%d1%88%d0%b8-%d0%bf%d0%bb%d0%b0%d0%ba%d0%b0%d1%82%d0%b8%d1%82%d0%b5-%d0%b2-%d0%bf%d0%be%d0%b4%d0%ba%d1%80%d0%b5%d0%bf%d0%b0-%d0%bd%d0%b0-%d0%b6/", "text": "ФИФА разреши плакатите, които призовават на жените в Иран да бъде позволено да посещават футболни мачове. По време на мача от Мондиал 2018 срещу Мароко фенове от Югозападна Азия издигнаха транспарант. “Да помогнем на иранските жени да ходят на стадиона”, гласеше надписът. ФИФА не разрешава банери с политическа цел, но според световната централа тази кампания е по-скоро социална. На жените в Иран им е забранено да посещават спортни събития от Ислямската революция през 1979 година насам. Много привърженички на Иран обаче пристигнаха в Русия, за да подкрепят отбора си. Той е лидер в група “В” след първия кръг и ще играе срещу Испания в сряда. Снимка: Twitter", "date": "2018.06.17", "title": " ФИФА разреши плакатите в подкрепа на жените в Иран"}
{"url": "https://trud.bg/%d0%bf%d1%80%d0%be%d1%82%d0%b5%d1%87%d0%b5-%d0%bf%d0%be%d0%ba%d1%80%d0%b8%d0%b2%d1%8a%d1%82-%d0%bd%d0%b0-%d0%bb%d0%b5%d1%82%d0%b8%d1%89%d0%b5-%d1%81%d0%be%d1%84%d0%b8%d1%8f-%d0%b2%d0%b8%d0%b4%d0%b5/", "text": "Проливния дъжд в София е наводнил Терминал 1 на летище София. Видеоклип с пораженията е публикуван в социалните мрежи. Протекъл е таванът и водата се излива на пода. Проливен дъжд, придружен с гръмотевична буря, се изля и над Бургас. Има паднали дървета, наводнени са улици. Гръмотевична буря се разрази следобед и във Варна. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.17", "title": " Протече покривът на летище София (ВИДЕО)"}
{"url": "https://trud.bg/%d0%bf%d0%bb%d0%b5%d0%b2%d0%bd%d0%b5%d0%bb%d0%b8%d0%b5%d0%b2-%d0%b2%d0%b7%d0%b5-%d0%b4%d0%b5%d1%81%d0%b8-%d0%b1%d0%b0%d0%bd%d0%be%d0%b2%d0%b0-%d0%b7%d0%b0-%d0%b6%d0%b5%d0%bd%d0%b0/", "text": "Чакат момче Бившият президент на България (2012 – 2017) Росен Плевнелиев взе синоптичката Деси Банова за жена. Двамата се врекоха във вярност вчера в тесен семеен и приятелски кръг, далеч от обективите на медиите. Младоженците се сгодиха през март тази година. Малко по-късно се разбра, че чакат и първата си обща рожба, която ще е момче. Росен Плевнелиев вече има двама сина от първия си брак, а Деси Банова – дъщеря. В края на ноември Банова и Плевнелиев дадоха първото си интервю като двойка и разкриха подробности за връзката си.", "date": "2018.06.17", "title": " Плевнелиев взе Деси Банова за жена"}
{"url": "https://trud.bg/%d1%81%d1%80%d1%8a%d0%b1%d1%81%d0%ba%d0%b8-%d1%81%d0%bd%d0%b0%d1%80%d1%8f%d0%b4-%d0%b2%d0%b7%d1%80%d0%b8%d0%b2%d0%b8-%d0%ba%d0%be%d1%81%d1%82%d0%b0-%d1%80%d0%b8%d0%ba%d0%b0/", "text": "Сръбски “снаряд” взриви Коста Рика! 32-годишният защитник Александър Коларов вкара страхотен гол с шут от 30 метра за успеха на западните ни съседи с 1:0. “Това попадение го чакахме с нетърпение, защото беше нашето първо на Мондиала – каза героят Коларов. – Имах късмет при изпълнението, защото такова попадение не се вкарва често. Трябва да държим емоциите настрана, защото имаме още два мача. На прав път сме. Към този момент Сърбия може само да се надява.” Младен Кръстаич, селекционерът на Сърбия, бе на седмото небе от успеха над Коста Рика. “Може би не играхме по най-добрия начин, но постигнахме победа с отборен дух – каза специалистът. – Доволен съм от играчите, но има още какво да подобряваме. Трябва да останем спокойни след този успех, защото още нищо не се знае.” Медиите в Сърбия засипаха с похвали играчите от националния отбор. “Капитанска бомба и героична пиеса в защита”, пише вестник “Спортски журнал”. “Сърбия има мозък и невероятен ляв крак – пише електронното издание “Моцарт Спорт”. – Селекцията ни игра като отбор! С мисъл и концентрация. Идва ред на Швейцария.” Двубоят ще се запомни и с рекорда на Бранислав Иванович. Бранителят записа историческо 104-то участие с екипа на Сърбия, като по този начин остави с един мач зад себе си предишното най-добро постижение, дело на Деян Станкович.", "date": "2018.06.17", "title": " Сръбски “снаряд” взриви Коста Рика"}
{"url": "https://trud.bg/%d0%b8%d0%b7%d0%ba%d1%83%d1%81%d1%82%d0%b2%d0%b5%d0%bd-%d0%b8%d0%bd%d1%82%d0%b5%d0%bb%d0%b5%d0%ba%d1%82-%d1%83%d0%bf%d1%80%d0%b0%d0%b2%d0%bb%d1%8f%d0%b2%d0%b0-%d1%84%d0%b5%d0%b9%d1%81%d0%b1%d1%83/", "text": "Пести пари и време Компанията „Окто Лабс” тази година спечели първа награда за иновативна стартираща компания за платформата DigitalOcto.io, която на базата на изкуствен интелект подпомага малкия и среден бизнес да промотира дейността си в онлайн пространството. Зад „Окто Лабс” стоят трима съоснователи и малък екип от разработчици. Навлизат в света бизнеса през 2013 г., когато основават първата си компания, която се занимава с уебдизайн, разработка и маркетингови решения в интернет. „Истината е, че малкият и среден бизнес не разполага с време и ресурси да управлява социалните си профили, но отчаяно се нуждае от нискобдюжетни решения, за да промотира бизнеса си онлайн”, разказа пред „Труд” Елена Великова, една от съоснователите на компанията. Оттам идва и идеята да създадат софтуера DigitalOcto.io, който да предлага управление на социални профили. „Окто Лабс” вярва, че големите компании, с огромни маркетингови бюджети и скъпи екипи от създатели на съдържание и дизайнери, не трябва да бъдат единствените, които печелят през социалните медии. Под формата на софтуер като услуга DigitalOcto.io предлага всичко необходимо за успешно разработване на социални профили, като автоматизира задачи и предлага инструменти, които намаляват значително времето, необходимо за поддръжка на профилите и заместват нуждата от специализирани маркетингови екипи. В момента платформата предлага три инструмента, които покриват трите най-важни аспекта в управлението на социалните медии – създаването на графично (визуално) съдържание, неговото публикуване едновременно в няколко социални мрежи във време, в което да достигне до максимален брой потребители и инструмент за намиране и комуникация с истински и активни потребители, които имат интерес към съответния бизнес. На четвъртото издание на конкурса b2b Media „Окто Лабс” спечели първа награда за иновативна стартираща компания. Платформата DigitalOcto.io има над 2000 активни потребителя, основно от САЩ, където имат няколко големи партньора, и Европа.   Три съвета към компаниите Според „Окто Лабс” първото най-важно е да има иновативност и креативност – успехите в социалните медии идват от умението за провокация и общуване с потребителя, защото хората са в социалните мрежи да разговарят, а не да бъдат заливани с големи реклами. Второто е изкуството за разказване на истории – потребителите се интересуват от историята на бизнеса, от истинското му лице и искат да го опознаят повече. И не на последно място идва силата на съдържанието – създаването на добро, интересно и качествено съдържание е задължителна предпоставка за успех, но също така и доста трудна задача.", "date": "2018.06.17", "title": " Изкуствен интелект управлява фейсбук профили\t\t\t"}
{"url": "https://trud.bg/%d0%bf%d0%be%d1%80%d0%be%d0%b5%d0%bd-%d0%b4%d1%8a%d0%b6%d0%b4-%d0%b2-%d0%b4%d1%83%d0%bf%d0%bd%d0%b8%d1%86%d0%b0-%d0%be%d1%82%d0%bd%d0%b5%d1%81%d0%b5-%d1%86%d1%8f%d0%bb%d0%b0-%d1%83%d0%bb%d0%b8%d1%86/", "text": "Пороен дъжд нанесе значителни щети в Дупница, предаде  . Цяла улица е разрушена. Тя е буквално разцепена на две, а надолу по нея има голяма пропаст. Според хората минаването оттам е изключително опасно. На улицата има около десетина възрастни хора, които не могат да излязат от домовете си. Една жена е пострадала след като е паднала в шахта, разказа очевидец. От общината са посетили мястото и са казали, че ще отидат отново утре. Общината твърди, че не е отговорна за улицата, и прехвърли топката на ВиК, които в момента полагат водопровод. От ВиК заявиха, че са си свършили работата. Вчера и днес над града и други части на страната се изсипаха проливни дъждове. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.17", "title": " Пороен дъжд в Дупница отнесе цяла улица"}
{"url": "https://trud.bg/%d1%85%d0%b0%d1%80%d1%87%d0%b8%d0%bc-%d1%81-90-%d0%bf%d0%be%d0%b2%d0%b5%d1%87%d0%b5-%d0%b7%d0%b0-%d1%82%d1%83%d1%80%d0%b8%d1%81%d1%82%d0%b8%d1%87%d0%b5%d1%81%d0%ba%d0%b8-%d0%bf%d1%8a%d1%82%d1%83%d0%b2/", "text": "Парите за командировки са със 17% повече Повишаването на доходите доведе до сериозен ръст на пътуванията на българите в страната и чужбина. През 2017 г. общият размер на разходите за лични и служебни пътувания нараства с 47% и достига 1,879 млрд. лв., сочат данните на НСИ. От тях само 127 млн. лв. са за командировки, а останалите над 1,752 млрд. лв. са за лични пътувания. Тук влизат не само екскурзиите и почивките, но и посещенията при роднини и близки в страната и чужбина, както и пътуванията с цел посещение на спортни или културни мероприятия. Най-сериозен ръст в размер на 90% обаче има при разходите за туристически пакети, за които българите са похарчили над 277 млн. лв. за година. От тях 91,3 млн. лв. са за организирани туристически пътувания в страната, докато за почивки и екскурзии в чужбина са похарчени двойно повече пари – 186 млн. лв. Тази голяма разлика се дължи на факта, че повечето хора плащат за туристически пакети при пътуване в чужбина, докато за екскурзиите и отсядането в хотел през уикенда в страната не ползват туроператор, и съответно не купуват туристически пакети, а сами организират пътуването и нощувката си. Разходите за туристически пакети в страната нарастват със 128%, докато похарчените пари за почивки и екскурзии в чужбина се увеличават със 76,5%. За последните 5 години разходите на българите за туристически пакети нарастват близо три пъти. Разходите за командировки през 2017 г. нарастват със 17%. Парите за служебни пътувания в страната се увеличават само с 6,8% и достигат 45 млн. лв. За командировки в чужбина обаче разходите нарастват много повече – с над 23% и надминават 82 млн. лв. Което ясно показва, че бизнесът търси все повече възможности за развитие чрез чуждестранни партньори.", "date": "2018.06.17", "title": " Харчим с 90% повече за туристически пътувания\t\t\t"}
{"url": "https://trud.bg/%d0%b5%d0%b2%d1%80%d0%be%d0%bf%d0%b0-%d0%b5-%d0%b2-%d0%bc%d0%be%d1%80%d0%b0%d0%bb%d0%bd%d0%b0-%d0%b0%d0%bf%d0%bd%d0%b5%d1%8f/", "text": "Доктрината за правата на човека, единственият легитимен принцип, приеман все още в Европа, прави невъзможно общественото обсъждане и изкуството на управлението. Това е тезата, която защитава френският философ Пиер Манан, ученик на Реймон Арон, в новата си книга La Loi naturelle et les droits de l’homme („Природният закон и правата на човека”). Място за Другия! От две или три десетилетия европейските народи си наложиха нещо като социална и морална апнея, те не смеят да дишат. Оттук и решението на Европа да не бъде нищо друго освен място на правата на човека – изпразнено от всякаква форма на собствен живот – за да може Другият да бъде всичко онова, което е или иска да бъде… До такава степен сме се отказали, затруднени сме да дишаме, поставени в зависимост от Другия, че сме станали неспособни да действаме политически вътре или навън. Впрочем именно Другият действа, Другият е в движение, Другият ни изблъсква… Времето ни е преброено. Преминавайки от вчера до днес, от Третата или Четвъртата до сегашната Пета република, нашето отношение към многообразието в света се обърка. Преминахме от увереността, дори арогантността, към нерешителността, дори малодушието; от очевидността на колониалната перспектива към очевидността на неприемливия й характер. Какво се случи? Да спрем за миг моралната преценка и да погледнем политическата динамика. Колонизаторската република прилага принципите и силата си навътре и навън. Създаването на демократичната нация, на “обща” република, води до разгръщането на огромна енергия, която, за добро или за лошо, бележи със своя характер този период. Тогава имаме силното усещане, че отчитаме човешките и социални нужди по несравнимо по-висш начин от този, който се наблюдава по това време в Африка или в Азия. Накратко, чувстваме се неразлъчно “по-добри” и “по-силни”. Държим под око многообразието по света, за да го завладеем, оценим, а също да го разберем и опишем. Какво виждаме няколко десетилетия по-късно? Възходът на европейските нации е прекършен от изтощението след Първата световна война и позора, последвал годините 1933-1945. Деколонизацията промени радикално термините на проблема, защото е динамична, така както и колонизацията. Тя не установи демократичен справедлив или нормален ред след несправедливостта или колониалната патология. Тя отключи противоположно движение. Вече не искаме да налагаме колективното си битие на другите – самата идея за това е станала немислима -, и не знаем какво да направим за себе си. Колко струва  колективният ред, който се стремяхме насила да наложим на другите? Тогава започва голямото отдръпване на европейските нации. Пристъпваме към методично кюртиране на вътрешното си битие. Всичко, което е наше, го бележим с печата на подозрението. Място за Другия! От две или три десетилетия европейските народи си наложиха нещо като социална и морална апнея, те не смеят да дишат. Оттук и решението на Европа да не бъде нищо друго освен място на правата на човека – изпразнено от всякаква форма на собствен живот – за да може Другият да бъде всичко онова, което е или иска да бъде. Има “дискриминация”, в смисъла, който днес даваме на този термин, когато правим разлика в третирането на двама души. Например, отказвайки да дадем под наем жилище на платежоспособен кандидат заради етническия му произход. Забраната за дискриминация в този точен смисъл е напълно оправдана, дори и тя да е трудна за доказване. Проблемът се усложнява, когато идеологическият апарат ни кара да разглеждаме дискриминацията не като сума от дискриминационни актове, а като тенденция на обществото, като негова “истина”. Тогава обществото се смята за колониално вътре в себе си, като колонизираните или дискриминираните са не коренни жители, е жените, хомосексуалистите и т.н. Тогава обществото изглежда в собствените си очи като система на всеобща дискриминация. Социалният живот впрочем неминуемо изисква дискриминации, но правилни дискриминации, за да изберем с кои е правилно и полезно да работим или да се съюзим за определена цел, избор, който се прави според “обективни и уместни” критерии. Подозрението за дискриминация в лошия смисъл на думата тегне над задължението за дискриминация в правилния смисъл на тази дума! Всяко малко решение може да стане повод за сериозно, доказано или предполагаемо престъпление. Така както жената на Цезар трябва не само да е невинна, но и неподозрителна, трябва не просто да се предотврати всяка дискриминация, а не-дискриминацията трябва да стане явна и очевидна. Оттук и тенденцията към дискриминация в обратния смисъл, която се нарича позитивна. Аз лично няма да бъда враждебен към всяка позитивна дискриминация, ако тя е проява на внимание към социалните нужди, а не строго прилагане на едно абстрактно правило. Във всеки случай, фикс идеята за дискриминация подхранва социалното недоверие, което се стреми да проникне във всички области и сфери на колективния живот.", "date": "2018.06.17", "title": " Европа е в морална апнея\t\t\t"}
{"url": "https://trud.bg/%d0%b5%d0%bc%d0%b0%d0%bd%d1%8e%d0%b5%d0%bb-%d0%bc%d0%b0%d0%ba%d1%80%d0%be%d0%bd-%d0%bf%d1%80%d0%b8%d0%b7%d0%be%d0%b2%d0%b0-%d1%83%d1%87%d0%b0%d1%81%d1%82%d0%bd%d0%b8%d1%86%d0%b8%d1%82%d0%b5-%d0%b2/", "text": "Френският президент Еманюел Макрон призова вчера участниците в украинския конфликт да приложат бързо мерките за деескалация, предадоха Франс прес и ТАСС. Той отправи този призив в телефонен разговор с украинския си колега Петро Порошенко. Макрон е подчертал необходимостта всички страни да приложат бързо спешните мерки, договорени от външните министри на Франция, Германия, Русия и Украйна, които се срещнаха в понеделник в Берлин. Това беше първата им среща от 16 месеца, отбелязва АФП. Тези мерки “имат за цел да укрепят прекратяването на огъня и защитата на гражданската инфраструктура”, се подчертава в съобщението на френското президентство. Макрон е призовал Украйна и Русия да поемат траен ангажимент за прилагането на всички аспекти на договора от Минск. Двамата президенти са разговаряли и за развитието на френско-украинските отношения, както и за хода на реформите в Украйна. Макрон е приветствал приемането на закон за създаването на антикорупционен съд. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.17", "title": " Еманюел Макрон призова участниците в украинския конфликт да приложат бързо мерките за деескалация"}
{"url": "https://trud.bg/pavell-%d0%b8-venci-venc-%d0%b8%d0%b4%d0%b5-%d0%bb%d1%8f%d1%82%d0%be%d1%82%d0%be-%d0%bd%d0%b0-%d0%b1%d1%83%d0%bd%d1%82%d0%b0/", "text": "– Момчета, какви са плановете ви за лятото? Pavell.: Графикът ни е пълен до януари 2019-та и единственото, което искам, е да съм жив и здрав и да успея да осъществя всичко, което съм планирал. Почивката това лято ще е повече за Венци, аз почти нямам свободно време, защото имам ангажименти в студиото и с други изпълнители на “Вирджиния Рекърдс”, но ще си крада колкото мога – по два три-дни в месеца.  Venci Venc.: Като цяло, нашата философия е да смесим полезното с приятното. От това лято вече съм горд собственик на бизнес на малкия частен залив Hasienda beach в Лозенец. Там създадохме занималня за пораснали деца и възрастни, казва се – “Naley Beach Bar Experience”, където всички приятели ще се събираме да играем билярд на маса с крака, който е българско изобретение. Там има също така джаги, кадилаци и динозаври, както и спайдъри – въобще цялото лято ще бъде една голяма играчка. Може даже да пренесем и студиото тук, за да правим музика с Павката. – Планирате ли общ проект с някой от участниците или менторите в “Гласът на България” и кой беше вашият фаворит в шоуто? V.: Нашият фаворит две години подред е кралят на рока – Мастър Иван Лечев. Искаме да направим обща песен с него – рок, облечен в нови, модерни звуци. Подготвили сме и още доста проекти, като смятаме да пускаме често нови песни и с по-улично звучене.  P.: Още от първия ни сезон като водещи – Иван ни е много на сърце, може би защото е най-неочакваният от всички треньори – като избор, а и аз съм роден в семейство на рокаджии. Рокаджия е начин на живот, то си е религия и ще е велико да направим нещо заедно! – Новата ви песен “Хавана” вече превзема класациите и носи много лятно настроение, а видеото й е заснето в Куба. Изненада ли ви с нещо престоят ви там? P.: В Куба всичко ни изненада, понеже никога не сме били там. С Венци сме родени през 88-ма година – в началото на прехода и не познаваме лично комунизма, но сме чували истории за това време, виждали сме остатъчния “материал” от него, а там още е така. За Куба казват, че е страната на щастливия комунизъм – там хората наистина са щастливи, може би благодарение на хубавото време и наличието на туризъм, който поддържа живота. Те са адски бедни и животът им е просто устроен, но съумяват да живеят по-щастливо от много българи, имащи по-висок стандарт.  V.: Куба ни изненада определено с факта, че е място на контрастите – машина на времето, в която най-бедните хора наистина живеят по най-щастливия начин. – Какво от Хавана бихте искали да видите в България? Р.: О, музиката определено! Искаме да видим толкова разпространена музикална култура у българите, каквато е у кубинците. Там музиката е като част от живота и тя е дори преди насъщния, защото хората в Куба гладуват – танцувайки! Музиката е едно спасение и от немотия, и от самота и от всичко негативно на този свят – тя е лекарство.  V.: Определено искаме да видим тук и тази свобода на населението, което живее без предразсъдъци, както и спокойствието, че дори да живееш ден за ден, утре пак можеш да се събудиш щастлив и усмихнат и да живееш, без притеснение. – Харесаха ли ви мулатките и заредихте ли се с пури от Куба? P.: Да, заредихме се с пури, а кубинките са огън жени! Наистина на тях страстта им е в кръвта и в поведението, те флиртуват, дори само произнасяйки името ти. Има много красиви кубинки. Широко разпространеното мнение, че българките са най-хубави е вярно, защото имаме голям процент красиви жени на глава от населението, но е факт, че има много хубави жени и в Куба.  V.: Заредихме се с три хумидора с пури, с които да почерпим наши приятели с нещо хубаво и качествено, директно от Хавана. А мулатките са красиви и послушни жени, стига да имаш пари! Даже мислех да си взема мулатка от там и известно време обмислях предложението на една от тях. (Смеят се.) Българките обаче са доста по-горещи жени от кубинките и много ми липсваше естествената красота на нашите дами. – Влюбени ли сте в момента? P.: О, да, влюбен съм!  V.: Най-вече в живота си. – Според Алфредо Торес българките имат по-красиви лица, докато кубинките ги превъзхождат в телата… P.: В ханша ги превъзхождат. Нагоооре-надооолу, ханш-ханш! Нали така, беше?! – Каква беше причината, за да решите да пътувате до Хавана? P.: Ние отидохме там, за да сбъднем мечтата на нашия тур-мениджър и приятел – Стефан Пачеръзов. Сбъднахме я, после имаше сълзи от щастие и много вълнение. В Куба бяхме и с оператора Петко Андонов. Върнахме се променени от там и с днешна дата четиримата още си вдигаме телефона с обръщението – Ермано (брат -б.а.).  V.: Така е. В Куба също така срещнахме много хубави хора и създадохме нови приятелства както с българи, така и с кубинци. – Искахте ли съвети, или насоки от някой, който е бил вече в Куба, преди да заминете за там? P.: Да, запознахме се с Йорданка Христова, малко преди да заминем и й поискахме съвет и ориентир. Тя беше много отзивчива и ни разказа всичко, което беше и много полезно за нас. Йорданка е велика! Спести ни много мъки, като ни каза, че снимането на клипове на официални места е забранено и като ни видят с големи камери там, ще ни спрат и могат дори да ни конфискуват техниката. – Вие много държите на посланията във вашите песни, а кой е най-вдъхновяващият текст, който сте чували? V.: Джон Ленън – “Imagine”, Боби Макферин – “Don’t Worry Be Happy” и “SeTaaBrat” на Pavell & Venci Venc’. (Смеят се.)  P.: На Еминем – “The Way I Am”. – Venci, ако ти правеше интервю с Pavell, какво би го попитал? V.: Дали ще се съгласи да тръгне с мен на еднопосочен трип до Марс, ако успея да намеря два билета и там да направим фийлд композинг. После ще изпратим песента по радио вълни надолу до нашата планета, ще бъде марсиански рап, нещо нечувано!  P.: С Венци отивам с еднопосочен билет докъдето и да е, ако е за правене на музика – тръгвам навсякъде. С него си пасвам най-много в живота като човек, така че – Марс, Юпитер, Слънцето, където кажеш, бро! – Pavell, а ти какво би попитал Venci? P.: Изми ли си зъбите тази сутрин? Това е кодиран въпрос и означава – пил ли си уиски тази сутрин? Понякога като стане сутринта, Венци казва, че отива да се нажабурка и да си пийне уиски, за да убие микробите. А ние му казваме – О, ти пак си миеш зъбите! Истината е, че рядко ни остава уиски, но се шегуваме по този начин.) – А докъде стигнахте с покупката на самолет за майките ви? P.: До ляво крило и задна перка! С две думи – още малко остава! (Смеят се.)  V.: Действаме по въпроса! Все още не можем да се справим с фактор гориво и чакаме Илон Мъск да изобрети електрически, за да намалим разхода, но вече имаме пилот за самолета – Божидар от Слатина. Той е един истински български воевода с по-голям мустак от мен, сега ни помага за бара на морето, но от него ще стане горд пилот! – Какви качества цените най-много един в друг? V.: Определено добротата, наличието на огромна съкровищница от толерантност и търпение, както и факторът “пичага” в много висока степен.  P.: В него – мустака! (Смее се.) “Шизофренията” му, свободолюбието и невъзможността да се подчинява – това е най-силното му качество. Много неща и обстоятелства се опитват да ни подчинят, но е хубаво човек да не се подчинява на нищо друго, освен на собствената си вяра за правилно и грешно. – Рапът е музика на бунта. Срещу какво се бунтувате? V.: Определено сме от хората, които като видят нещо, което не харесват – не лаят срещу него, а се опитват да го променят. Всяка наша песен опитва да промени нещо. Това лято в Hasienda е “Rebel Summer” – лятото на бунта.  P.: Наистина основата на рапа, исторически погледнато е бунтът. Ние се бунтуваме срещу всичко, което не ни харесва – стереотипите, сребролюбието, фалшивите профили, срещу кифли и батки. Много голяма част от музиката ни е молитва, тя варира от теми за любовта и влюбването, до приятелството и мотивацията, като станеш сутрин да излезеш и да “превземеш” света. – Имате ли много приятели и познати, които не виждат смисъл и мотивация в това да останат в България? P.: Не, но като всички нормални хора и ние имаме няколко познати, които искат да заминат, като мислят, че навън ще намерят щастие и част от тях наистина ще го намерят. Според статистиката – голяма част от народа ни напуска страната, но по-интересното за мен е да видим каква част се връща.  V.: В момента съм в компания с една страхотна млада дама – Белла Шербан, която е дизайнер на бижута и току-що се прибра от Милано. Каза, че е приключила с живота си там. Млада, алтернативна българка, която иска да допринесе нашата държава да върви напред и нагоре. Само от нас зависи дали ще бъдем хора, които могат да ценят качествата на другите, или ще продължим с байганьовщината. – Правили ли сте песен, в която да изразите отношението си към родните политици и харесвате ли някой от тях? V.: Нито един не харесвам, но най-много не харесвам Валери Симеонов. Партията, която ще направим с Павел след 10 години, е единствената, която харесвам.  P.: Имам едно самостоятелно парче отпреди много години, което беше само за политиката. Оттогава не съм намирал вдъхновение в тази тема, но може би, като бунт, ще дойде и този момент. У нас политиката я свързват с това, че тя е виновна за живота на хората, а аз вярвам, че хората са виновни за живота на хората. – Коя е темата, или събитието, което ви развълнуваха най-силно в последно време? P.: Въпреки, че не съм достатъчно запознат с фактите, чух за една българска майка, чиито деца били отнети от държавата в Норвегия. Мисля, че разликата между народите в техните критерии за правилно и грешно не трябва да става причина за такива драстични мерки. В Норвегия, ако повишиш тон, или удариш детето си, а съседът те види, то той може да подаде сигнал и да дойдат да ти го вземат. Ако трябва да сме честни, кой у нас не е бил плеснат или не му е бил повишаван тон в детството?! Аз също съм изял два шамара в живота си, но да те разделят от родителите ти за подобно нещо, просто ми се струва прекалено. Разликата наистина е в нашите разбирания и не трябва да се стига до там!  V.: Определено пътуването ни до Хавана, но има и една друга изненада в личен план, която ще разкрия скоро… – Последните татуси, които си направихте? V.: Венецът на главата, който си татуирах, е олицетворение на името ми – Венци и Слава. Поставих го като един урок върху кожата ми – може всички да ми казват различни неща в живота, но най-важният човек, когото да слушам, съм аз самият.  P.: Беше толкова отдавна, но мисля, че последно си направих един знак на Батман на лявата ръка – между палеца и показалеца. Татуирах си и няколко – “ха-ха-ха”, написани с емблематичния за Жокера шрифт. Ха-ха-ха – за да не се взимам прекалено насериозно и да ми напомня, че във всичко има шега. Може би дори съществуването на Вселената е нечия шега… – В какво вярвате? P.: В Батман!  V.: Вярвам в себе си и в доброто.", "date": "2018.06.17", "title": " Pavell и Venci Venc’: Иде лятото на бунта"}
{"url": "https://trud.bg/q8-%d0%bf%d0%be%d0%b4%d0%b3%d0%be%d0%bd%d0%b8-x6-%d0%b8-gle-coupe/", "text": "Този автомобил носи най-големия номер в моделните означения на Audi и автоматично паркира на върха в гамата, без да притежава най-голямата каросерия. Новото Audi Q8 е по-късо, но по-изтънчено от техническия си близнак Q7. А по отношение на дизайна Q7 изглежда дори скучен в сравнение с Q8. Отдавна не е се е появявал модел с толкова ярка идентичност в консервативното семейство на Audi. И точно това е целта на новия автомобил. Той излиза на пътя да се състезава с мастити съперници от германската „спортна” школа. През 2008 г. BMW откри територията на несъществуващите тогава SUV купета с първото поколение Х6. Така „баварецът” взе преднина пред всички останали на пазара. С известно закъснение Mercedes пусна в състезанието GLE Coupe, а сега и Audi дава сериозна заявка за водеща роля с Q8. Така става още по-интересно и оспорвано надбягването за клиенти, които искат да бъдат забелязвани отдалеч. А силната конкуренция провокира напредъка. От рекламното мото на Audi знаем, че в напредъкът се осъществява чрез техника. Типично по германски. Немските инженери въвеждат в Q8 микрохибридна технология, работеща с 48-волтова електрическа система. Тя се състои от литиево-йонна батерия и стартер-генератор, който се задвижва от ремък. При намаляване на скоростта и при спиране тази система регенерира до 12 киловата мощност и я насочва към акумулаторната батерия. Технологията позволява дълги фази на движение с отделен от скоростната кутия двигател с използване на инерционните сили, когато няма нужда от тягата на мотора. Това сваля консумацията на гориво близо с литър на 100 км. Старт-стоп системата е с разширен диапазон и функционира при скорост от 22 км/ч, което също повишава ефикасността.   При пазарния си старт моделът ще се предлага с моторизация Q8 50 TDI. Това означава, че под предния капак работи 3,0-литров дизелов двигател V6 с мощност 286 конски сили и максимален въртящ момент 600 Nm. Този вариант спринтира за 6,3 секунди от 0 до 100 км/ч и развива скорост 232 км/ч. В началото на следващата година ще се появи версия Q8 45 TDI с по-ниска мощност от 231 конски сили и бензиново изпълнение Q8 55 TFSI с 3,0-литров бензинов мотор с ресурс от 340 коня. Всички варианти разполагат с 8-степенна автоматична предавателна кутия. Очаква се появата и на наточен модел с мощност над 400 конски сили и Plug-In хибрид. Серийно Q8 разполага с шаси с адаптивно регулиране, а опционално получава въздушно окачване. Двата варианта дават възможност за промяна на просвета в диапазон от 9 см. В най-високата позиция на автомобила под него остава 25 см разстояние до настилката. Също допълнително може да бъде поръчана система за завиване с четирите колела, която допринася за по-добра маневреност и по-точна управляемост в завои. Задвижването е към четирите колела, като механичният централен диференциал разпределя въртящия момент между предния и задния мост в съотношение 40:60.  При необходимост тягата се преразпределя към колелата с по-добро сцепление. Късите надвеси, двойното предаване и електронните системи като асистентът за спускане по стръмен наклон позволяват на Q8 да се движи уверено извън асфалтираните пътища. Водачът може да променя поведението на автомобила с избор на различни режими на движение и задаване на индивидуални настройки. Моделите Q8 и Q7 са технически идентични, но се различават по размери. Построени са върху една платформа с междуосие 3 м, като на дължина Q8 е със 7 см по-къс от Q7 и достига 4,99 м. Голямото разстояние между двете оси означава много място за пътниците. Пътуващите на задната седалка в Q8 имат простор за краката като в лимузина от калибъра на A8. Снижаващият се покрив може да опре в главите на по-високите пасажери отзад, но се предполага, че по-активно в този автомобил ще се използват предните места. И въпреки това Audi обещава повече пространство в сравнение с Х6 и GLE Coupe.  Трите задни седалки се регулират по дължина и позволяват багажният обем под електрическата врата да достигне 1755 л. Една от най-характерните черти на Q8 е светлинна ивица по цялата широчина на задната част. Това ще бъде „запазена марка” на топмоделите в гамата на Audi – А7, A8 и Q8. Друг типични елементи за новия автомобил са внушителната осмоъгълна радиаторна решетка и безрамково отварящите се странични прозорци. Традиционно изчистеният кокпит на Audi достига своята еманация в Q8. Управлението на различните функции в автомобила се извършва почти без механични превключватели, а с помощта на два големи цветни сензорни дисплея с висока резолюция и диаметър 10,1 и 8,6 инча. Те са разположени в централната част на кокпита, един под друг. От тези екрани се командва инфо-развлекателната система, навигацията, аудиото и всички системи за комфорт. Възможно е и гласово управление с популярни фрази на определени езици, например – казваш „Гладен съм” и навигацията предлага най-близките заведения за хранене. На долния екран с пръсти могат да бъдат изписвани и само ключови думи от командите, които биват разпознавани. Контролният  прибор зад волана е изцяло дигитален и изображението му може да бъде конфигурирано според вкуса и желанието на водача. Директно пред неговите очи в челното стъкло чрез Head-Up дисплей се показват най-важните данни от движението на автомобила и навигационните напътствия. Многобройни сензори и радари са инсталирани в Q8, за да осигурят необходимите данни за работата на 39 електронни системи. Те улесняват водача и му указват ценна подкрепа при всекидневно шофиране и в критични ситуации. Сред тези системи са адаптивен круиз контрол, панорамна камера, асистенти за кръстовища, за движение в лентата и др. Системата за ефективност разпознава отдалеч ограниченията на скоростта и острите завои и при активиран круиз контрол скоростта навременно се намалява автоматично. Догодина ще бъде пусната и функция за автоматично паркиране, при която водачът стои извън автомобила и чрез смартфон стартира маневрата. За комфорта на пътниците служат четиризонов климатроник и седалки с масажираща, охлаждаща и отопляема функция.", "date": "2018.06.17", "title": " Q8 подгони X6 и GLE Coupe\t\t\t"}
{"url": "https://trud.bg/%d1%84%d0%b8%d0%bb%d0%bc%d1%8a%d1%82-%d0%bc%d0%be%d1%82%d0%be%d1%80%d1%8a%d1%82-%d0%b2%d0%b7%d0%b5-%d0%b3%d0%be%d0%bb%d1%8f%d0%bc%d0%b0%d1%82%d0%b0-%d0%bd%d0%b0%d0%b3%d1%80%d0%b0/", "text": "В селекцията са били 170 ленти „Моторът” на режисьора Валентин Гошев спечели награда за най-добър филм на деветото издание на международния кинофестивал в Шкодра, Албания. 1200 филма от 104 страни от 4 континента са изпратени за участие в конкурса, като в селекцията влизат 170. Фестивалът Anifest Rozafa има просветителска задача да повиши интереса към киното в Албания и да подпомогне увеличаването на детската и младежка аудитория в бъдеще. Категориите са за пълнометражни игрални и документални филми, включени са също филми за деца на различни възрасти, студентски, както и такива, направени от деца. „Моторът” разказва за любовен триъгълник между тийнейджъри и техните взаимоотношения на фона на събития от Втората световна война. Действието се развива в село Бараково. Славчо живее там, Вили е от немската военна част, а Евелина е евакуирана софиянка. Момчетата са приятели, но след пристигането на Евелина двамата се влюбват в нея, като първо единият, а след това другият има предимство спрямо съперника си. „Историята е завладяваща, защото показва как приятелството може да просъществува въпреки годините, разстоянието, независимо от превратностите на историческите събития”, разказа пред „Труд” Валентин Гошев. Голяма част от случките във филма са действителни: „На моменти има художествено претворяване от моя страна – включил съм жена, която в оригиналната история липсва”. Освен режисьор, Гошев е и сценарист на филма. Помощ за реализирането на проекта получава от режисьора и сценарист Веселин Бранев, който е драматургичен консултант на сценария. Самият Бранев по време на Втората световна война е бил на годините на героите и разказва спомените си, използвани като идеи за развитието на персонажите във филма. В „Моторът“ са вложени значителни средства за най-съвременна камера, костюми на героите, ретро автомобили. Финансова подкрепа за реализирането на проекта режосьорът получава от Националния филмов център, продуценти на филма са ARS Digital Studiо. Млади и амбициозни актьори са в главните роли във филма – Александра Радичева, Руди Евтимов и Димитър Ангелов. Не са професионални актьори, но именно заради тяхната непринуденост режисьорът ги избира. Редом с тях играят Ицко Финци, Михаил Мутафов, Филип Трифонов, Гергана Кофарджиева. Самият режисьор Валентин Гошев също влиза в роля и играе кмета на Бараково. „Моторът” е вторият пълнометражен филм на Валентин Гошев след „Самотни сърца” от 2007 г. Той споделя, че режисурата и актьорството му нося т еднакво голямо удоволствие. Любовта му към киното се заражда още в ученическите му години, когато участва в театрален състав в родния си Благоевград. Завършва кинорежисура в НАТФИЗ в класа на професор Георги Дюлгеров. Сред по-известните филми, в които е участвал като актьор, са „Писмо до Америка”, „Турски гамбит”, „Шменти Капели: Легендата”, „Чужденецът”, „Домашен арест”. Гошев е един от режисьорите на телевизионния сериал „Забранена любов”.", "date": "2018.06.17", "title": " Филмът „Моторът“ взе голямата награда в Албания\t\t\t"}
{"url": "https://trud.bg/%d0%b5%d0%bc%d0%b0%d0%bd%d1%83%d0%b5%d0%bb%d0%b0-%d0%bf%d0%b0%d0%ba-%d0%be%d0%bf%d0%bb%d1%8e-%d0%b4%d0%b8%d0%bc%d0%b8%d1%82%d1%8a%d1%80-%d0%b4%d0%b8%d0%bd%d0%b5%d0%b2/", "text": "Приятелите й обожавали новото й гадже Мартин Eмануела за пореден път публично оплю милионерския наследник Димитър Динев младши, който е баща на второто й дете. Фолк певицата разказа пикантни подробности за бившата си половинка, с когото по думите й са в крайно обтегнати отношения и изпитват непоносимост един към друг. “Те там в тяхното семейство обичат разорани ниви, новата му е “заслужила майсторка на спорта…”, описа ситуацията около Динев Емануела в “На кафе”. “В тяхното семейство порядъчни жени не се задържат. Там ако не минеш през Влас и не се поздравиш с поне сто баджанаци, значи тази не е за теб…”, коментира с усмивка изпълнителката на “Нотариално заверен”. Известната с многото си връзки с популярни мъже певица се похвали, че този път е намерила истинската любов в лицето на бизнесмена Мартин Николов-Елвиса. Емануела разказа, че той няма нищо общо с предишните мъже в живота й, изтъквайки доброто му възпитание и семейна среда. Елвиса бил единственият, който не се е опитал да я отдели от приятелите й, напротив, сприятелил се много с всички тях и редовно се събират на вечери.", "date": "2018.06.17", "title": " Емануела пак оплю Димитър Динев\t\t\t"}
{"url": "https://trud.bg/%d0%b0%d0%bb%d0%b5%d0%ba%d1%81%d0%b8%d1%81-%d1%86%d0%b8%d0%bf%d1%80%d0%b0%d1%81-%d1%80%d0%b5%d0%b3%d0%b8%d0%be%d0%bd%d1%8a%d1%82-%d0%bf%d1%80%d0%b5%d0%b6%d0%b8%d0%b2%d1%8f-%d0%b4%d0%be%d1%81%d1%82/", "text": "Днес бе направена решаваща стъпка за преодоляване на дипломатическиq спор между Гърция и съседната й балканска страна с подписването на историческо споразумение за промяна на името й от Бивша югославска република Македония, както бе официалното название до днес, на Северна Македония. На среща на брега на Преспанското езеро, на границата между двете държави, под споразумението, слагащо край на спора, започнал преди 27 години, поставиха подписите си гръцкият министър на външните работи Никос Кодзияс и македонският му колега Никола Димитров. Регионът преживя достатъчно страдания, така че нека от днес нататък пеем радостни песни на Балканите, заяви министър-председателят на Гърция Алексис Ципрас. Ще се срещнем с огромни предизвикателства по пътя ни, но имаме нужда да приложим по ефективен начин двустранните политики. Това са политики, базирани на споделени цели на Балканите за бъдещето на Европейския съюз. Това ще бъде категорично затваряне на една глава на различията в региона, заяви Ципрас. Гръцкият премиер отбеляза, че е голям почитател на балканския фолклор и музика. Днес пишем една нова песен заедно, заяви той. Нашата цел е тази песен да чества братството, успеха, просперитета и добрите съседски отношения. Регионът преживя достатъчно страдания, така че нека пеем радостни песни на Балканите, категоричен бе Ципрас. Поемаме първа стъпка към бъдещето. Народите ни имат нужда от това историческо събитие, каза още той. Какъв невероятен, красив ден от историята ни. Нека щастието ни бъде с нас и за напред. С тези думи започна изказването си министър-председателят на Македония Зоран Заев. Когато имаш вяра, мечта и надежда – можеш да преместваш планини, перифразира Заев мисли на философът Аристотел. С Гърция наистина преместихме планини. Във времена, когато имаше много недоверие, ние сложихме край на един спор, продължил години. Това бяха три десетилетия на несигурност по отношение на несигурност за нашето бъдеще, заяви Заев. Този договор ни дава вдъхновение и кураж, вдъхновение да започнем нови инициативи, които да допринесат за добрия живот на гражданите и на Македония, и на Гърция. Този договор ни дава нов приятел. С Гърция ще бъдем партньори и сътрудници. Полагаме основи на пътя за общото ни бъдеще, каза Зоран Заев. Регионът вече има една нова реалност. Вече живеем в свят, в който сме много зависими един от друг. Имаме задължението да улесним търговските взаимоотношения. Изолацията не носи приходи за никого. Това е съобщение към тези, които са против договора и в двете държави. Гърците, македонците, европейците са по-силни от страха. Европейското семейство не приема страха. Европа не приема ксенофобията, обърна се Заев към всички противници на идеята. Горди сме с този договор, заключи Зоран Заев, цитиран от БГНЕС. Документът бе подписан най-напред в Псарадес, от гръцката страна на Преспанското езеро, след което официалната среща на двете делегации ще продължи от македонската страна на езерото. На място присъстваха върховният представител на Европейския съюз по въпросите на външните работи и политиката на сигурност Федерика Могерини и еврокомисарят по разширяването Йоханес Хан. Изявление направи и посредникът от ООН по преговорите Матю Нимиц, който се пошегува, че след подписването на договора очаква много подаръци от Ципрас и Заев. Съдбоносно или не, именно днес е и рожденият ден на Нимиц. В края на церемонията двамата министър-председатели размениха вратовръзките си. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.17", "title": " Алексис Ципрас: Регионът преживя достатъчно страдания, нека пеем радостни песни на Балканите\t\t\t"}
{"url": "https://trud.bg/%d0%ba%d0%be%d0%bb%d0%b0-%d0%b8%d0%b7%d0%b3%d0%be%d1%80%d1%8f-%d0%ba%d0%b0%d1%82%d0%be-%d1%84%d0%b0%d0%ba%d0%bb%d0%b0-%d1%81%d0%bb%d0%b5%d0%b4-%d1%83%d0%b4%d0%b0%d1%80-%d0%b2-%d0%ba%d1%80%d0%b0%d0%b9/", "text": "Лек автомобил “Пежо” със софийска регистрация е изгорял като факла в неделя призори след като се ударил в две крайпътни дървета край великотърновското село Ново село. Катастрофата станала малко преди 4 часа на разсъмване. В злополучната сутрин двама мъже пътували от Варна за София, но внезапно водачът изгубил управление и возилото излязло от пътното платно.За щастие шофьорът и спътникът му не са пострадали. Те успели да излязат от смачкания автомобил, който само след секунди се възпламенил. Мъжете подали сигнал на телефон 112 и на място пристигнали полицаи и пожарникари. Колата обаче е изгоряла напълно. При огледа се оказало, че няма нито метър спирачен път. Пред разследващите шофьорът казал, че автомобил от насрещното движение го е заслепил с фаровете си и затова той се отклонил от пътното платно. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.17", "title": " Кола изгоря като факла след удар в крайпътни дървета"}
{"url": "https://trud.bg/%d0%b7%d0%b0%d0%bf%d0%bb%d0%b0%d1%88%d0%b5%d0%bd%d0%b8%d1%8f%d1%82-%d1%81-%d0%bf%d0%b8%d1%81%d1%82%d0%be%d0%bb%d0%b5%d1%82-%d0%bd%d0%b0-%d1%85%d0%b5%d0%bc%d1%83%d1%81-%d0%b4%d0%b5%d0%bf%d1%83/", "text": "„Агресията в обществото ни е на много нива – от училище до пътя. Аз преживях нещо ужасно, но това е ежедневие за много хора“. Това заяви народният представител от ПГ на „БСП за България“ Явор Божанков пред Нова телевизия, съобщават от партията. Според него това е предмет на сериозен разговор, защото причините са изключително дълбоки. „Обществото ни стига граница, която, ако бъде премината, няма връщане назад“, каза още той. Божанков обясни, че в петък, докато е карал по магистрала „Хемус“ посока Варна, по време на изпреварване, зад него е застанал друг автомобил и започнал да присветва с фарове. „Поведението беше доста агресивно. В първия момент си помислих, че това е автомобил със специален режим на движение, но след това видях, че е цивилен“, посочи депутатът от левицата. След като Божанков се е прибрал в дясната лента, другият автомобил се е изравнил с неговия и отвътре насочили пистолет към него. „Бях много стъписан, защото не е станало нещо, което да предизвика такава агресия или гняв“, допълни той. Веднага след разминаването депутатът от левицата подал сигнал на 112 и малко по-късно колата била открита и спряна.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.17", "title": " Заплашеният с пистолет на “Хемус” депутат от БСП: Преживях нещо ужасно, но това е ежедневие за много хора"}
{"url": "https://trud.bg/%d1%81%d1%8a%d0%b4%d1%8f%d1%82-%d1%88%d0%be%d1%84%d1%8c%d0%be%d1%80-%d1%83%d0%b1%d0%b8%d0%bb-85-%d0%b3%d0%be%d0%b4%d0%b8%d1%88%d0%bd%d0%b0-%d0%bf%d0%b5%d1%88%d0%b5%d1%85%d0%be%d0%b4%d0%ba%d0%b0/", "text": "Изправят на съд шофьор, който убил 85-годишна пешеходка в Дебелец преди година. Делото е образувано по обвинителен акт на Окръжната прокуратура във Велико Търново. Павел С. ще отговаря за това, че на 14 юли миналата година около 07.30 ч. на ул. „Патриарх Евтимий“, при управление на лек автомобил „Ауди А3“, се движел със скорост 56 км./ч. при разрешена 50 км./ч. Той не успял да спре навреме и прегазил Веселина М., която починала на място. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.17", "title": " Съдят шофьор, убил 85-годишна пешеходка в Дебелец"}
{"url": "https://trud.bg/%d1%81%d0%ba%d0%be%d0%bf%d0%b8%d0%b5-%d0%b8-%d0%b0%d1%82%d0%b8%d0%bd%d0%b0-%d0%bf%d0%be%d0%b4%d0%bf%d0%b8%d1%81%d0%b2%d0%b0%d1%82-%d0%b4%d0%bd%d0%b5%d1%81-%d0%b4%d0%be%d0%b3%d0%be%d0%b2%d0%be%d1%80/", "text": "Договорът за разрешаване на македонско-гръцкия спор за името и за стратегическо партньорство между правителствата на Република Македония и на Република Гърция ще бъде подписан тази сутрин в Псарадес, от гръцката страна на Преспанското езеро, след което официалната среща на двете делегации ще продължи от македонската страна на Преспа, в Отешево, съобщи македонската правителствена пресслужба, цитирана от БТА. Подписи под договора ще положат министрите на външните работи на Македония и на Гърция Никола Димитров и Никос Кодзиас и посредникът в спора посланик Матю Нимиц. Във водената от премиера Зоран Заев македонска делегация ще бъдат външният министър Никола Димитров и вицепремиерите Буяр Османи, Радмила Шекеринска и Оливер Спасовски. Македонската делегация ще бъде посрещната в Псарадес от гръцкия премиер Алексис Ципрас и външия министър Никос Кодзиас. Предвидено е премиерите Зоран Заев и Алексис Ципрас да направят обръщения на церемонията. След това делегациите на двете страни заминават на македонска територия, където ще имат официална среща, двустранен разговор и тържествен обяд в Отешево. На церемонията в Псарадес и в Отешево ще присъстват върховният представител на ЕС за външната политика и сигурността Федерика Могерини, еврокомисарят Йоханес Хан, както и Розмари ди Карло – заместник генерален секретар на ООН. Два дни преди подписването на постигнатия договор за името Република Северна Македония премиерът Заев остава на позицията, че тази стъпка ще донесе само ползи за двете страни и целия регион. Подписването на договора ще бъде съпроводено и от протести. Населението на Северна Гърция се мобилизира за протести в Преспа. Демонстрациите са организирани от “Комитета за защита на гръцкия характер на Македония”, който организира и превоз с автобуси за онези, които желаят да участват в протестите. Опозиционната македонска партия ВМРО-ДПМНЕ организира протестен марш в Битоля. Според ВМРО-ДПМНЕ “договорът е вреден и противоречи на националните интереси”. Подписаният договор най-вероятно ще бъде внесен на правителствено заседание в понеделник сутринта, а до средата на следващата седмица и в парламента. Преди да получи зелена светлина на пленарно заседание договорът ще трябва да мине и през парламентарната комисия за външна политика, председателствана от ВМРО-ДПМНЕ, а дебатите не са ограничени във времето, отбелязва телевизия Сител. След ратификация в парламента договорът трябва да бъде подписан от президента Георге Иванов, който вече заяви, че не възнамерява да подписва документ, предвиждащ промени в конституцията и име за всеобща употреба. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.17", "title": " Скопие и Атина подписват днес договора за името “Северна Македония”"}
{"url": "https://trud.bg/%d0%b3%d0%bb%d0%b5%d0%b4%d0%b0%d0%b9%d1%82%d0%b5-%d0%bd%d0%b0-%d0%b6%d0%b8%d0%b2%d0%be-%d0%bf%d0%be%d0%b4%d0%bf%d0%b8%d1%81%d0%b2%d0%b0%d0%bd%d0%b5%d1%82%d0%be-%d0%bd%d0%b0-%d0%b4%d0%be%d0%b3%d0%be-2/", "text": "Гърция и Македония подписаха споразумение за решаване на спора за името и за стратегическо партньорство между двете страни.", "date": "2018.06.17", "title": " Гледайте на живо подписването на договора между Гърция и Македония"}
{"url": "https://trud.bg/%d0%bf%d0%b5%d1%82-%d0%b5%d0%ba%d0%b8%d0%bf%d0%b0-%d0%be%d0%b3%d0%bd%d0%b5%d0%b1%d0%be%d1%80%d1%86%d0%b8-%d0%b3%d0%b0%d1%81%d0%b8%d1%85%d0%b0-%d0%b3%d0%be%d1%80%d1%8f%d1%89%d0%b8-%d0%b1%d0%b0%d1%80/", "text": "Голям пожар в центъра на Варна вдигна по тревога огнеборците в неделната утрин. В 8,40 ч на тел. 112 постъпил сигнал, че горят бараки в двора на кооперация на ул. “Околчица”. Пет екипа на пожарната успяха да локализират пожара около обяд. Линейка откара в болница жена на средна възраст, която била обгазена от дима. Според първоначалната информация и мъж е обитавал паянтовите постройки, ползвани като склад за стока от търговци от близкия пазар. Към момента той не е установен, уточниха от полицията и обещаха подробности след окончателното потушаване на пламъците и огледа на местопроизшествието. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.17", "title": " Пет екипа огнеборци гасиха горящи бараки\t\t\t"}
{"url": "https://trud.bg/%d0%b2%d1%80%d0%b5%d0%bc%d0%b5%d0%bd%d0%bd%d0%be-%d1%81%d0%bf%d0%b8%d1%80%d0%b0%d1%82-%d0%b2%d0%be%d0%b4%d0%b0%d1%82%d0%b0-%d0%b2-%d0%bd%d1%8f%d0%ba%d0%be%d0%b8-%d1%87%d0%b0%d1%81%d1%82%d0%b8-%d0%bd-7/", "text": "На 18 юни, понеделник, временно ще бъде прекъснато водоснабдяването в някои части на столицата, съобщават от “Софийска вода”. От 10:00 до 18:00 часа се спира водата по ул. “Братя Миладинови” от ул. “Св. Св. Кирил и Методий” до бул. “Сливница”, по ул. “Гривица” от ул. “Братя Миладинови” до бул. “Христо Ботев”, както и на ул. “Иван Андонов” в кв. “Кръстова вада”. От 10:00 до 20:00 часа без вода ще са клиентите на “Софийска вода”, живеещи в района на: ул. 5039, ул. 5041, бул. “Христофор Колумб” в София. От 09:30 до 16:30 часа за живеещите на ул. “Първанова чешма”, ул. “Уршак”, ул. “Панчовица” в село Доброславци също ще са без вода. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.17", "title": " Временно спират водата в някои части на София утре"}
{"url": "https://trud.bg/%d0%bf%d1%80%d0%b0%d0%b2%d1%8f%d1%82-%d1%81%d0%ba%d1%80%d0%b8%d0%bd%d0%b8%d0%bd%d0%b3-%d0%b7%d0%b0-%d1%80%d0%b8%d1%81%d0%ba%d0%b0-%d0%be%d1%82-%d1%82%d1%83%d0%b1%d0%b5%d1%80%d0%ba%d1%83%d0%bb%d0%be/", "text": "Безплатни прегледи за туберкулоза в лечебни заведения за диагностика и лечение на туберкулозата ще се проведат за втори път тази година във Велико Търново. Кампанията „Седмица на отворените врати” стартира на 18 юни в специализираната болница „Д-р Трейман” в старата столица и ще продължи до 22 юни. По време на „Седмицата на отворените врати“ на всеки желаещ се предлага скрининг за риска от туберкулоза чрез анкета и консултации. На лицата, които са в риск се провеждат допълнителни прегледи и изследвания. При откриването на случаи на туберкулоза своевременно се предприемат мерки за хоспитализация и лечение, в резултат на което се прекъсва веригата за предаване на инфекцията. По време на проведената през март кампания общо 3004 лица са били анкетирани за туберкулоза. На 1436 души в риск от туберкулоза са извършени медицински прегледи и допълнителни изследвания. Открити са 32 лица с туберкулоза и 110 човека с латентна туберкулозна инфекция, които са започнали лечение. Инициативата се провежда от 2009 г. и е допринесла за по-добра разкриваемост на случаите на туберкулоза и латентна туберкулозна инфекция, ефективна превенция на туберкулозата в страната и осигуряване на достъп до здравни грижи. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.17", "title": " Правят скрининг за риска от туберкулоза чрез анкета и консултации в Търново\t\t\t"}
{"url": "https://trud.bg/%d0%bc%d0%b0%d1%80%d0%b3%d0%b0%d1%80%d0%b8%d1%82%d0%b0-%d0%b1%d1%80%d0%b8%d1%82%d0%b5%d0%bd-%d0%bf%d1%80%d0%b5%d0%ba%d0%be%d1%81%d1%8f%d0%b2%d0%b0-%d1%80%d0%b5%d0%b4%d0%be%d0%b2%d0%bd%d0%be-%d0%be/", "text": "Oт 20 години българката Маргарита живее в Едмънд, щата Оклахома. За удивителните ефекти от плодове, чай и мед научила от приятелка и веднага решила да посети медицинския център. Имала вече насрочена дата за операция заради два възела на щитовидната жлеза. При ръст 165 см имала моменти, когато кантарът заковавал на 89 кг. Обичайно Маргарита тежала 59 кг и този рязък скок я потискал. От години страдала от хроничен колит, в по-късен етап се установила и хеликобактерна инфекция. Сънят й бил нарушен, нивата на кръвното налягане „играели“ и често я изваждали от ритъма на всекидневието. При изследванията в медицинския център на д-р Емилова се установили още омазняване на черния дроб, дефицит на витамин Д3 и стафилококова инфекция в носната кухина. Години наред Маргарита приемала десетки медикаменти, много антибиотици, но ефект върху болестите нямало. За това решила, че една по различна система, извън коловоза на официалната медицина, може да е точно нейния верен път към здравето. Спомня си, че при първото идване при д-р Емилова я водела силна вяра във възможността да се избави от бремето на килограмите и стряскащите диагнози. Първите 20 дни глад направила през 2015 г. След шестия ден на захранването си заминала за САЩ, твърдо убедена, че казва на центъра само довиждане, а не сбогом. И че през океана ще пренесе наученото от лекарката и нейния екип. А то, според Маргарита, може да се определи само с една дума- злато. И не пести похвалите за организацията на работа, отношението към пациентите и невероятните резултати, постигнати с лекота. Определя д-р Емилова като всеотдаен и човеколюбив специалист, на когото е дала цялото си доверие. Още при първата програма жената почувствала подобрение. Движела се с лекота, спяла по-спокойно, резултатите от изследванията показали подобрение. Две години преди да посети медицинския център, Маргарита преминала към вегетарианско хранене. Но според д-р Емилова, приемът на хапчета „с шепи“ потискал силите на организма да отхвърли болестите. Медикаментите прибавяли вредна химия, вместо да помагат. От 3 години Маргарита е веган. Не натрапва своя стил нито на съпруга си, нито на сина и снахата. Но впечатлено от промяната й, семейството на сина само решило преди две години да е на вегетарианска храна. Маргарита и съпругът й консумират основно салати, бобови храни, булгур, плодове и зеленчуци, основно органик продукция. Жената посещава редовно медицинския център и е убедена, че само при създадените в него условия може да проведе програмата с максимален ефект. Участва във всички занимания за двигателна активност, но най любими са й китайската гимнастика и разходките за запознаване с лечебните свойства на диворастящите растения. Част от упражненията, които всяка сутрин д-р Емилова играе с пациентите, Маргарита започнала да прави със съпруга си и упоритите му ставни болки намалели чувствително. Вече четвърта година не само не взимам никакви лекарства, но дори не мога да погледна хапчета, разказва тя. При д-р Емилова лекувам и тялото, и душата си и мисля, че за всичко, което прави, заслужава да има много по-добри условия. При последния си престой в медицинския център (през април т. г.) Маргарита вече е свалила 30 кг, голяма част от тях мазнини, тежи 59 и изглежда перфектно. Възлите на щитовидната жлеза са с намалени размери, кръвното е стабилизирано, черният дроб е в норма, сънят се е върнал. Най-бавно отстъпва хеликобактерната инфекция, за която д-р Емилова е препоръчала прием на ПроВиотик- сравнително нова родна продукция, в която пробиотичните вещества са добити от кокиче. Маргарита усетила бързо ефектите на убиващата патогените биологично активна терапия и ще продължи с нея до пълно отзвучаване на упоритото заболяване.   Зеленчуци на пара с киселец и чеснов сос  (2 порции) 200 г броколи, 200 г сладки картофи, 100 г моркови, 200 г картофи, 1 едра връзка киселец, чесън, червен пипер, риган, кимион, мащерка, щипка сол. Зеленчуците се нарязват, овалват в подправките и подреждат в тенджерка върху уред за готвене на пара тип “Ветрило”. Предварително се добавя достатъчно вода на дъното. Сваряват се на пара за около 30 мин. След това се покриват с листата киселец и пак се захлупват, докато листата се задушат и омекнат. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.17", "title": " Маргарита Бритен прекосява редовно океана заради д-р Емилова\t\t\t"}
{"url": "https://trud.bg/%d0%b1%d0%be%d1%80%d0%b8%d1%81%d0%be%d0%b2-%d0%b4%d0%be%d0%b3%d0%be%d0%b2%d0%be%d1%80%d1%8a%d1%82-%d0%bc%d0%b5%d0%b6%d0%b4%d1%83-%d0%b3%d1%8a%d1%80%d1%86%d0%b8%d1%8f-%d0%b8-%d0%bc%d0%b0%d0%ba%d0%b5/", "text": "“Поздравявам премиерите Алексис Ципрас и Зоран Заев, както и техните външни министри, за важната и храбра крачка, която заедно направиха днес. Договорът за спора за името отваря пътя на Македония към ЕС и НАТО”, написа премиерът Бойко Борисов в профила си във фейсбук. “България винаги е подкрепяла нашата съседка по този път. Най-важното сега е гражданите на всички страни на Балканите да разберат, че този договор не води до териториални претенции или бъдещи проблеми, а напротив – ще ни помогне да живеем заедно по-добре”, пише още Борисов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.17", "title": " Премиерът Борисов: Договорът между Гърция и Македония ще ни помогне да живеем по-добре заедно"}
{"url": "https://trud.bg/%d0%b0%d0%ba%d1%86%d0%b8%d1%8f-%d1%81%d1%80%d0%b5%d1%89%d1%83-%d0%b6%d1%8a%d0%bb%d1%82%d0%b0%d1%82%d0%b0-%d0%b3%d0%be%d1%81%d1%82%d0%b5%d0%bd%d0%ba%d0%b0-%d0%be%d0%b1%d1%8f%d0%b2/", "text": "Областната болница в Монтана обяви за втори път тази година седмица на отворени врати за профилактика на туберкулозата. Инициативата е част от Националната програма за превенция и контрол върху туберкулозата, финансирана от Глобалния фонд. В дните от  18 до 22 юни, от 8 до 13 часа специалист ще прегледа всеки, който иска да разбере статуса си. На посетилите кабинета лекарите ще направят анкети за оценка на риска  от зараза с „жълтата гостенка“, прегледи, а при необходимост изследвания и рентгенови снимки. Целта на станалите вече традиционни седмици на отворени врати, които се провеждат четири пъти годишно, е да се повиши общата информираност по отношение на туберкулозата и да се привлече вниманието на хората към това тежко инфекциозно заболяване, мерките за предотвратяването и лечението му. Дните на отворени врати понякога са единствена възможност на хора без доходи и затруднен достъп до медицински услуги да бъдат прегледани от лекар, казаха медиците. Според специалиста в отделението по фтизиатрия д-р Цветан Петров кампаниите дават резултат, по време на седмицата за превенция  прегледите нарастват до 10-15 на ден, а новооткритите болни са средно  2-3-ма при всяка кампания. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.17", "title": " Акция срещу „жълтата гостенка” обяви болницата в Монтана"}
{"url": "https://trud.bg/%d0%b7%d0%b0%d1%89%d0%be-%d0%b2%d0%b8%d1%86%d0%b5%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d1%81%d0%b8%d0%bc%d0%b5%d0%be%d0%bd%d0%be%d0%b2-%d0%bf%d0%be%d0%b2%d0%b5%d0%b6%d0%b4%d0%b0/", "text": "Хазарт, мобилни оператори, концесии, заведения за забавление по морето и то само в курорта, даващ най-много приходи годишно за туризма. Това са точките на съсредоточаване на вицепремиера Валери Симеонов, коментира “Блиц”. Браншът пита по каква причина човекът, в чиято титла изпъква отговорността му за демографската политика, не се занимава с показателите за топящия се народ, а губи ценното си време и усилия в дърпане на щепсели на 4 дискотеки в Слънчев бряг. Това е въпросът, който задават предприемачи от изброените области. Питат, съзнавайки, че въпросите им не са нищо друго освен риторични. В демографията няма „хляб“ или поне няма хляб, който някой друг е изкарал с цената на дългогодишни инвестиции в изпълнителски и мениджърски персонал, в реклама и е постигнал успех. Дали сега не се атакуват нишите, които трябва да се заемат от други субекти? Или пък защото част от потоците от печелившия бизнес лесно може да бъдат отклонени за „такса спокойствие“? Въпроси, които ще останат без отговор. Засега. В този контекст обаче става малко по-ясно защо шумът е най-големият бич в момента в България. Борбата срещу децибелното замърсяване е много по-увличаща за политик, защото помпа имиджа му. Но и шумът се употребява само в определен контекст. Много по-лесно е с полиция да накараш четири дискотеки да спрат музиката си в 23 часа и да изгонят туристите си, вместо да се оправиш с шумотерора на бурните празненства в ромските квартали, когато Джалма се врича на Гошо. А после той на нея…. и така три дни. Впрочем този въпрос задават не само от бизнеса, а и партньори на вицепремиера. Но докато по върховете отделни лидери си разменят отделни реплики, в бранша хората се питат кому е нужно това и то на прага на летния сезон, когато Черноморието се превръща в място за прехрана на стотици хиляди българи и техните семейства. Няма достатъчно камериерки, няма пикола, кът са дори спасителите. Кът ще са, защото доста хора вече избраха вместо на Слънчака като сервитьори, да отидат да берат ягоди в полята на Нейно Величество или портокали в земите на иберийския й роднина. Тъжно, но и това е част от демографията., г-н Симеонов. И днес обаче голяма част от българите, които правилно гневят вицепремиера, защото цяла зима безпаметно търкат талончета, вече са посъбрали средства и се готвят да отидат за макар и за кратка почивка в страната си. Българите сами гласуват за туризма на страната си – миналата година те са направили милиони нощувки тук. Други българи, които откровено предпочитат чужбина за лятната си отпуска, също отскачат до родното Черноморие. Ще инвестираме още пари, ще направим шумоизолация на заведенията, казват предприемачи. Прав е вицепремиерът – те имат средства и ще го направят. Огорчението им обаче идва от факта, че поредните люти санкции, които ги грозят, се изсипват върху главите им „5 минути“ преди старта на сезона. И вместо да отделят за по-високи заплати на хората си, ще плащат за прегради. Искаха дебат, искаха обсъждане с местните власти. Не, отговориха им, че законът е закон и трябва да се спазва. И това вероятно ще преглътнат българските предприемачи, какво ли не са преглъщали през годините. Днес те няма да излязат на протест, защото в ръцете им гледат семействата на служителите, които трябва да хранят. Но остава лош вкус в устата. Остава и изказан, или у повечето бизнесмени, неизказан въпросът: „Защо беше нужно това?“. Риторичен.", "date": "2018.06.17", "title": " Защо вицепремиерът Симеонов повежда битки само срещу каузи, в които има много пари"}
{"url": "https://trud.bg/%d0%b1%d0%b8%d0%b2%d1%88-%d0%b7%d0%b0%d1%82%d0%b2%d0%be%d1%80%d0%bd%d0%b8%d0%ba-%d0%bf%d1%80%d0%b5%d0%b1%d0%b8-%d0%bf%d1%80%d0%b8%d1%8f%d1%82%d0%b5%d0%bb%d0%ba%d0%b0%d1%82%d0%b0-%d1%81%d0%b8-%d0%bf/", "text": "19-годишната Ивета Т. от Айтос е била зверски пребита от приятеля си. Полицаи намерили безжизненото и тяло на ул. “Хаджи Димитър”, където живеела с приятеля си- Теньо Е. – криминално проявен столичанин. Мъжът е лежал в затвора за кражби. Жилището било на айтозлийката, а Теньо работел в строителството. Двамата често се карали, когато Теньо се напиел, имали малко дете, на 2 годинки и 8 месеца. В събота вечер в полицията бил получен сигнал за голям скандал в апартамента им. Полицаите отишли и се натъкнали на смразяващата гледка – младата Ивета лежала пребита на пода. Същият ден двамата излезли на разходка с детето, но Теньо изглежда се напил. В къщи започнал зверски побой над Ивета пред очите на момченцето им, което не спирало да пищи. След това всичко утихнало, разказват съседите. Вместо да се обади в болницата и да потърси лекарска помощ за приятелката си, Теньо позвънил на баба си в село Лясковец. Когато дошла и видяла какво се е случило, възрастната жена се качила у комшийката на втория етаж и се обадила на тел. 112. Ивета е била приета в УМБАЛ-Бургас в много тежко състояние, но шест часа по-късно е починала в реанимацията. Приятелят и е задържан, съобщиха от полицията. Има доказателства, че той е извършителят на побоя над Ивета. “Назначени са множество експертизи, резултатът от които ще хвърли яснота по случая”, каза пред “Труд” комисар Калоян Калоянов, шеф на ОД на МВР. За тежкия криминален инцидент е уведомена Бургаската окръжна прокуратура , води се разследване. Теньо засега не си признавал за побоя, съобщиха източници от разследването пред “Труд”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.17", "title": " Бивш затворник преби приятелката си пред очите на детето им\t\t\t"}
{"url": "https://trud.bg/%d0%b7%d0%b0%d0%b3%d0%b8%d0%bd%d0%b0%d0%bb-%d0%b8-%d0%b4%d0%b2%d0%b0%d0%bc%d0%b0-%d0%be%d0%b1%d0%b3%d0%b0%d0%b7%d0%b5%d0%bd%d0%b8-%d0%bf%d1%80%d0%b8-%d0%bf%d0%be%d0%b6%d0%b0%d1%80-%d0%b2-%d1%86%d0%b5/", "text": "Мъж на 67 г. загина, а други двама души бяха обгазени от дима на голям пожар, лумнал в неделя сутринта в двор на кооперация в центъра на Варна. Там имало бараки, в които търговци от близкия пазар складират вечер стоката си. Загиналият ползвал паянтовите постройки на ул. “Околчица” за подслон. Другите двама пострадали, чийто живот не е в опасност, са жена на 67 г. и мъж на 53 г., уточниха от полицията. Оттам получили сигнал за индицента в 8,40. На мястото се отзовали пет екипа огнеборци, които часове наред гасиха пламъците. Трупът на загиналия мъж бе открит след потушаването на пожара по обяд. Изясняват се причините и обстоятелствата, довели до възникването на инцидента. Към момента пожарът е напълно потушен. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.17", "title": " Загинал и двама обгазени при пожар в центъра на Варна\t\t\t"}
{"url": "https://trud.bg/%d0%b0%d1%80%d0%b0%d0%b1%d1%81%d0%ba%d0%b0%d1%82%d0%b0-%d0%ba%d0%be%d0%b0%d0%bb%d0%b8%d1%86%d0%b8%d1%8f-%d0%b8%d0%b7%d0%b2%d1%8a%d1%80%d1%88%d0%b8-%d0%b2%d1%8a%d0%b7%d0%b4%d1%83%d1%88%d0%bd%d0%b8/", "text": "Силите на предвожданата от Саудитска Арабия коалиция извършиха тази сутрин пет въздушни удара срещу летището на йеменския град Ходейда, осигурявайки прикритие на сухопътните си войски, които водят битка за превземане на летището от барикадирали се там бунтовници хуси, предаде Ройтерс. Агенцията цитира саудитски медии, както и официалната агенция на хусите – САБА. Коалиционните сили вече превзеха някои части от летищния комплекс през уикенда, но хусите все още удържат позициите си в други части. Офанзивата на коалицията срещу ключовия град Ходейда на Червено море започна преди 5 дни и се смята за най-голямата и тежка операция от началото на войната в Йемен. Тя има за цел да прекъсне снабдителната линия към столицата Сана, която от няколко години вече е под контрола на шиитските бунтовници хуси, подкрепяни от Иран.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.17", "title": " Арабската коалиция извърши въздушни удари над летището в град Ходейда"}
{"url": "https://trud.bg/%d1%83%d0%bd%d0%b8%d0%ba%d0%b0%d0%bb%d0%bd%d0%b0-%d0%b2%d1%8a%d0%b7%d1%81%d1%82%d0%b0%d0%bd%d0%be%d0%b2%d0%ba%d0%b0-%d0%bd%d0%b0-%d0%b3%d0%bb%d0%b0%d0%b4%d0%b8%d0%b0%d1%82%d0%be%d1%80%d1%81%d0%ba/", "text": "Село Склаве, община Сандански се утвърждава като привлекателно и запомнящо се място с история, легенди и обичаи. Тук местните вярват, че това е родното място на Спартак. Затова и всяка година се организират Спартакови игри и Римски възстановки. И през уикенда те напълниха санданското село с местни и гости. Събралите се жители и гости на с. Склаве станаха свидетели на уникална възстановка на римски пазар на роби, гладиаторска тренировка и битка. Около 35 възстановчика от групата Legio IItalica и специални гости гладиатори от Gruppo Storico Romano, Рим, Италия представиха невероятно и запомнящо се шоу. Местни и туристи стават свидетели на пътя на легендарния вожд на възстанието на робите от робския пазар в селото до гладиаторските боеве и славата на Рим. Гости на Спартаковите борби бяха кмета на община Сандански – Кирил Котев, заместник – кметовете Георги Трайков и Зорица Органджиева, евродепутатът – Ангел Джамбазки, Атанас Стоянов – Народен представител, Александър Томов – почетен гражданин на град Сандански и шампион в класическа борба, кметове на кметства. В кметството на село Склаве- известно като родното място на тракиеца Спартак всеки може да разгледа малка експозиция за Спартак. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.17", "title": " Уникална възстановка на гладиаторски битки показаха в село Склаве"}
{"url": "https://trud.bg/%d1%89%d0%b5%d1%84%d0%b5%d0%bd-%d1%84%d1%80%d0%be%d0%b9%d0%bd%d0%b4-%d0%b5%d0%b2%d1%80%d0%be%d0%bf%d0%b5%d0%b9%d1%81%d0%ba%d0%b8%d1%8f%d1%82-%d1%88%d0%b0%d0%bc%d0%bf%d0%b8%d0%be%d0%bd-%d1%81-%d0%b3/", "text": "– Хер Фронд, вие бяхте един от емблематичните защитници на Германия през 90-те години. Как направихте трансфер от „Шалке“ в „Борусия“ (Дортмунд)? Два силно враждуващи клуба? – Не беше никак лесно, както сигурно си го представяте. За феновете и на двата отбора не е нормално да се направи такъв трансфер. По онова време, през 1993-а година, „Шалке“ се завърна в Бундеслигата. А с Отмар Хитцфелд тимът на „Борусия“ (Дортмунд) започна да става все по-силен и да се бори за титлата. А моята голяма мечта бе да съм шампион. С „Шалке“ нямаше как да стане тогава. Клубът имаше огромни финансови проблеми. За „Шалке“ се оказа дори необходимо да ме продаде на „Борусия“. – Каква беше цената? – Три милиона и двеста хиляди марки. По онова време това бяха страшно много пари. Няколко месеца „Шалке“ преживя с тази сума. – Имахте ли проблеми с феновете? – Естествено. Едва днес те най-после разбират напълно ситуацията. В онези години обаче слушах викове „Юда“ от трибуните, когато се завръщах в Гелзенкирхен с екипа на „Борусия“. Горяха картички за автографи с моя лик. Да, напълно съзнавам, че трансферът ми остави завинаги рана в сърцата на „Шалке“. Днес обаче е различно, защото времето лекува. Всяка година „Шалке“ ме кани на мачове на легендите. Горд съм с това. Радвам се, че феновете и въобще цялата общественост около „Шалке“ знае, че съм имал много хубави години в отбора. И съм дал всичко от себе си. – Станахте легенда на „Борусия“. Спечелихте всичко възможно с отбора. – Чувствам гордост. И днес вратите за мен в „Борусия“ са отворени. Въпреки че отидох за четири години и половина в „Тотнъм“. Истината е, че „Борусия“ имаше феноменален отбор. Един микс от германски суперзвезди, които президентът Герхард Нибаум, директорът Михаел Майер и треньорът Отмар Хицтфелд привлякоха. Кале Ридле, Щефан Ройтер и Матиас Замер се завърнаха заради тях от Италия. Анди Мьолер и Юрген Колер също бяха при нас, както и моя милост. Благодарение на тези големи имена станах титуляр и в националния отбор на Германия. По това време се учих от моите звездни сънародници и май станах един от тях. – Какво е чувството да застанеш пред прочутата „Жълта стена на истинската любов“? – Не мога да го опиша с думи, а само да го ценя безкрайно. В „Тотнъм“ на „Уайт Харт Лейн“ също целият стадион ставаше заради отбора си. Но „Жълтата стена“ е нещо по-специално. В първата година ми беше трудно, защото бях бивш играч на „Шалке“. Налагаше се веднага да се докажа. И именно „Жълтата стена“ веднага почувства, че младото момче играе с цялото си сърце, раздава се и ме подкрепи. – Наистина ли това е голямата любов? – Да, в чист вид. Между мен и „Жълтата стена“ царуваше истинска любов. Когато идваш от „Шалке“, не е лесно да спечелиш феновете в Дортмунд. Първата година не ми беше най-силната. През есента дори се озовахме на едно от местата за изпадане. Но завършихме сезона на четвърто място. Трябваше да се боря и с много контузии. Но „Жълтата стена“ видя в мен още тогава един добър приятел. Това ми даде много сила и увереност. Бях щастлив и твърдя, че феновете ме наложиха в титулярния тим. – Вие сте родом от бившата ГДР. Какво беше отношението към вас? – Системите бяха коренно различни и лесно се правеха сравнения. Като кадър на ГДР не беше лесно да се наложа в Западна Германия. Имах желанието и манталитета да успея. ГДР беше бедната страна на Германия. Целият Източен блок беше беден. Едва ли аз трябва да разказвам какво е било в България, вие предполагам знаете по-добре. Сега животът навсякъде се е подобрил. Но тогава не беше така. В областта Рур винаги се е работило здраво, аз обичам такъв ритъм на живот. Имах късмета да попадна и на точните хора както в „Шалке“, така и в „Борусия“. – Три пъти станахте шампион на Германия, но най-големият ви успех е победата във финала на Шампионската лига в Мюнхен през 1997 година. „Борусия“ беше аутсайдер срещу „Ювентус“. Какво се случи? – Всичко помня. Две седмици преди мача се контузих. За нас беше мечта да стигнем дори само до финала на Шампионската лига. Един ден Юрген Колер, един от най-опитните в нашите редици, излезе пред отбора. Вече беше играл много такива мачове. Във визитката си имаше финали за Купата на УЕФА. Беше съвсем спокоен и ни каза: „Тази година ще спечелим Шампионската лига!“ И повярвайте, само това изречение се оказа достатъчно да ни даде манталитета, от който се нуждаехме. Колер дойде в „Борусия“ точно от Торино и само една година по-късно с нас спечели точно срещу „Юве“. Незабравимо е. Нашият отбор можеше да се справя в тежки моменти и с контузии. Настанихме се на европейския връх. И дълго време „Борусия“ винаги беше между първите осем – или в Шампионската лига, или в Купата на УЕФА. – Сбор на германски звезди ли е печелившата формула? Днес играят много чужденци. – Няколко години ние копирахме „Байерн“. Дори ги надминавахме. Днес това е немислимо. „Байерн“ е хегемонът на немския пазар и не може да бъде настигнат. Те винаги взимат най-добрите германски играчи. Дори си мисля, че „Байерн“ никога няма да слезе от върха. Прекалено далеч е пред останалите. Имат огромна финансова мощ. Вижте как например взеха Леон Горецка от „Шалке“. Безпроблемно привлякоха най-добрия играч на един клуб. „Байерн“ действа умно и ориентирано към бъдещето. В „Борусия“ и ние го правихме няколко години и имахме серия от успехи. – Какъв треньор е Отмар Хитцфелд? – Когато сам е играел, той е бил офанзивен футболист. И винаги е предпочитал да има един нападателен играч повече на терена, отколкото един дефанзивен. Отмар е много умен човек. Казваше ми например: „Щефен, сам трябва да се пребориш в халфовата линия“. Аз бях по-дефанзивен и трябваше да направя „още нещо“, за да съм титуляр. Днес разбирам колко е бил прав. Имам треньорски лиценз и разкодирам защо и с каква цел ми го е казвал. Хитцфелд е един от специалистите, който просто не може да бъде заменен с по-добър. Неслучайно когато си тръгна от „Борусия“, за клуба настанаха по-трудни времена. – Как приеха хората в Дортмунд неговия трансфер в посока Мюнхен? – Това беше логично следствие от успехите му. Всички знаят как действа „Байерн“. След като Хитцфелд бе спечелил всичко с „Борусия“, щеше да го направи и в Мюнхен. За мен той винаги е бил повече от „Борусия“. Помня първата ни титла през 1995-а. Заедно с всички нас и Отмар плачеше на терена. Никога няма да забравя. Беше по-емоционално дори от финала на Шампионската лига. Защото след 30 години станахме шампиони – с „Борусия“ и с Отмар Хитцфелд начело. – Какво значение имаше след това междуконтиненталната купа? – Победихме „Крузейро“. От спортна гледна точка това е най-големият наш успех. Шампионът на двата най-силни футболно континента един срещу друг. Тогава мачът бе един и се игра в Токио. Трябваше да определи кой е най-добрият в света. С малко късмет, но не и незаслужено, ние победихме. Една седмица преди мача „Крузейро“ купи Бебето. Имаше още четирима бразилски национали. Голямо удоволствие беше да ги победим. Горд съм. Мисля, че има само 60 германски футболисти с този трофей. – Вярно ли е, че „Байерн“ може да купи всеки, когото поиска от „Борусия“? – Да. И това е жалко. По мое време не бе така. В средата на 90-те „Борусия“ беше силен клуб. Ние не само можехме да бием „Байерн“. Станахме шампиони в поредни години. Днес обаче е абсолютно невъзможно да се случи. „Байерн“ е безмилостен. Когато някой отбор се противопостави, те просто му взимат най-добрите футболисти. – Само преди пет години „Байерн“ и „Борусия“ играха във финала на Шампионската лига. Какво означаваше това за Германия? – Велико изживяване за страната. Но ето вижте последния сезон. „Байерн“ единствен стигна почти до края. „Борусия“ и „Лайпциг“ отпаднаха в групите. Но онзи сезон „Байерн“ с Юп Хайнкес на кормилото и „Борусия“ с Юрген Клоп направиха нещо фантастично. – Как решихте да отидете в „Тотнъм“? – Имаше много предпоставки. Чувствах се отлично в „Борусия“. Моята мечта бе един ден да играя в чужбина. Да отида в по-силна лига. И днес тази стъпка е изключително важна за един професионалист. Трябва да си смел, за да смениш първенството. Насочваш се към друга държава с друг език и различен манталитет. Не знаеш какво да очакваш. Отидох в „Тотнъм“, без да говоря английски. И се наложи да го науча не за месеци, а за дни. Там се общуваше само на английски. Но за мен всичко това се оказа едно безценно училище. Гордея се, че съм част от залата на славата на „Тотнъм“. – Как един германец получава толкова престижно място в английски клуб? – В Англия обичат традициите, а „Тотнъм“ е един от най-големите клубове. Такава зала на славата няма в Германия. В тази на „шпорите“ могат да влизат само най-заслужилите. Тези, които са постигнали нещо значимо. По-голяма чест за мен не може да има. „Тотнъм“ е един от марковите клубове на Англия. И моето име стои до тези на Гари Линекер, Юрген Клинсман, Глен Ходъл, Ози Ардилес. Велико! Редица световни и европейски шампиони са защитавали цветовете на този славен клуб. – Защо „Тотнъм“ не може да печели титли? – Последните години отборът беше близо. Ако „Лестър“ не беше изиграл толкова силна година, „Тотнъм“ щеше да е шампион през 2017-а. По-лошото е, че тези, които тогава останаха отзад като „Манчестър Сити“, „Арсенал“ и „Манчестър Юнайтед“ се развиват твърде бързо. „Сити“ взе Гуардиола, там е също и Бегиристайн. Влагат се милиарди. От финансова гледна точка „Тотнъм“ не издържа. Но въпреки това „Тотнъм“ пак е в голямата четворка. По мое време целта беше да сме в първите шест. А често бяхме между 9-то и 11-то място. Най-накрая при Маурисио Почетино отборът е в Топ 4 и това е отлично. Пак ще играе в Шампионската лига. Погледнете „Сити“, „Юнайтед“, „Челси“, „Арсенал“ и „Ливърпул“ – всички те са по-богати. – Вечно ще продължи противопоставянето между германския и английския футбол. При националните отбори Германия води с много. Но сега английските клубове са пред немските. – И тази тенденция ще продължи. В последните 2-3 години отборите в Бундеслигата изостанаха. Отдалечаваме се от спортна гледна точка. Клубовете се управляват от успешни бизнесмени, но все по-малко бивши добри футболисти получават работа. Нито като треньори, нито в борда на директорите. А опитът може да е много ценен. – Като телевизионен анализатор как коментирате днешните трансферни суми? – Из основи съм шокиран. Делото Босман започна през 1996 година и оттогава всеки може да напусне свободно, когато изтече договорът му. В последните сезони трансферните суми експлоадираха. Няма логика. Футболът ще оцелее. Само че има клубове, които са толкова мощни финансово, че просто не оставят шансове на другите. Вижте как ПСЖ купи Неймар от „Барса“. Необяснимо висока е сумата. По този начин, който има пари, отслабва директен конкурент в Шампионската лига. „Байерн“ го прави от десетилетия, но само в Германия. Развитието на футбола е опасно. Оказва се, че само 5-6 клуба в Европа могат да спечелят Шампионската лига. Няма никаква изненада. Няма интересни отбори, които преживяват от собствения си оборот, който примерно е 5 милиона евро. – Осман Дембеле направи един силен сезон и „Барса“ го купи за 150 милиона евро. – Жалко е, че така стана, защото имаше договор за още четири години. Сумата е голяма. Не е и реална, но беше платена. Пазарът се побърква. Дори когато е ясно, че е грешно решение. Дембеле си позволи да обяви стачка. При такова нещо клубът трябва да има право да накаже футболисти, а правилата да не позволяват трансфер. – Рекордният трансфер на „Байерн“ е само 41 милиона евро за Корентен Толисо. Но баварците явно успяват да се съревновават с най-богатите. – В Германия можете да дадете пример и с „Фрайбург“, където много работят с юношите. Там развиват треньорите си от академията до първия отбор. Кристиян Щрайх върши страхотна работа и винаги успява да спаси отбора, благодарение на млади таланти. Възпитанието функционира, а за мен то е основното. Сигурен съм, че в България имате много талантливи играчи, но трябва да се направят центрове. Такива ако тези, които донесоха на Германия световната титла в Бразилия. През 2003 и 2004 година и у нас беше много тежко. Отпаднахме в групата на Евро 2004. Оттогава всеки клуб от Бундеслигата трябва да има академия. А тази цел налага да привлечеш добри треньори за децата. Това беше важно за Германия, важно е и за всички останали. „Байерн“ и „Борусия“ го направиха. – Играл сте малко и в „Лестър“. Вярвал ли сте, че този отбор ще стане шампион? – Разбира се, че не. Това е традиционен клуб, не толкова голям като „Тотнъм“. Но е добре ръководен. През 2003 година се направи нов стадион. Изиграх един сезон там и въпреки че изпаднахме накрая, се срещнах с прекрасни хора, фенове. Има супердербита като това с „Нотингам“ или „Дарби Каунти“. Да видиш „Лестър“ като шампион, след като пак е влязъл във Висшата лига, е невероятно. – Кажете като германец – какво е чувството да победиш Англия на „Уембли“ и след това на същия стадион да станеш шампион? Това се случи на Евро 96. – Най-голямото, което може да се случи. Имам общо осем титли. Но със своята страна да триумфираш е най-специалното. Усетих го, когато се прибрахме. Цялата страна ни гледаше. В групите са ни наблюдавали по 10 милиона души, а на финала – всички. Разбира се, че е особено да играеш на „Уембли“ срещу Англия и да биеш накрая. Когато си Германия, трябва да се класираш поне на полуфинал на голямо първенство. Всичко друго се приема за провал. Знаехме, че можем да бием Англия и ако го направим после ще станем шампиони. На финала срещнахме Чехия, която също имаше прекрасен отбор. Тогава играхме на стария „Уембли“, който беше също уникален стадион. Атмосферата бе невероятна. Помня как трибуните пееха и настръхвах. – Как така германците са такива експерти при дузпите? – Бих го обяснил с нашия манталитет. Ние, германците, знаем, че трябва да стигнем до края на турнирите. На осминафинали, четвъртфинали също може да има дузпи. Не винаги успяваш да победиш в редовното време. Германците винаги са тотално фокусирани и просто знаят, че ще вкарат топката в мрежата. Не знам дали помните с каква лекота вкарахме всички дузпи в полуфинала срещу Англия. – Как виждате Германия на Мондиал 2018? – Ние сме големият фаворит, заедно с Франция. Ако сравнявам двата отбора, французите в атаката дори са малко по-добри. Мбапе и Гризман са просто отлични. Жиру е опитен. Невероятно големи футболисти с огромна скорост. Контролират динамиката. Но въпреки това мисля, че ние сме малко по-силни. В отбрана имаме Хумелс и Боатенг, както и Зюле, който се развива супер в „Байерн“. За мен титлата се печели със защита. Затова поставям Германия на първо място. – Накрая да завършим с вашите впечатления от българския футбол? – Играл съм срещу България. Помня как ни бихте с 3:2 в европейска квалификация през 1995 година. Имахте страхотни Христо Стоичков, Красимир Балъков, целия ви отбор. Но след това победихме България с 3:1 и си осигурихме класирането. – Кои българи цените? – В момента не мога да кажа конкретно име. Мразех да играя срещу Красимир Балъков. Беше технически перфектен и често ме лъжеше. Левият му крак не бе от злато, а от платина. Много бързо се обръщаше. Веднъж играх срещу Христо Стоичков и „Барселона“. Него пък въобще не можех да го гоня, нямаше смисъл. Какъв играч само! Вероятно най-добрият за всички времена на България.", "date": "2018.06.17", "title": " Щефен Фройнд, европейският шампион с Германия, ексклузивно пред „Труд“:  Кракът на Бала бе от платина, Стоичков въобще не го гонех"}
{"url": "https://trud.bg/%d1%88%d0%be%d1%84%d1%8c%d0%be%d1%80%d1%8a%d1%82-%d0%bd%d0%b0-%d1%82%d0%b0%d0%ba%d1%81%d0%b8-%d0%b2%d1%80%d1%8f%d0%b7%d0%b0%d0%bb-%d1%81%d0%b5-%d0%bf%d0%b5%d1%88%d0%b5%d1%85%d0%be%d0%b4%d1%86%d0%b8/", "text": "Заспиване на водача е най-вероятната причина за инцидента, при който   Ранени бяха осем души. Шофьорът на таксито категорично отрече действията му да са умишлени, както и да е употребявал алкохол. Резултатите от алкохолната проба потвърдиха, че не е бил пиян. Пред разследващите той каза, че преди инцидента е работил 20 часа без почивка и че е объркал педала на спирачката с този на газта, информира  На въпроса защо се е опитал да избяга от местопроизшествието отговори, че се е уплашил. „Помислих, че ще ме убият, имаше много хора“, каза роденият в Киргизстан Анарбек уулу Чингиз (28 г.). Той има шофьорска книжка от 2013 г. и работи в Москва от около месец. Пребивава в Русия законно. При инцидента пострадаха общо осем души. Пет жени бяха хоспитализирани: две мексиканки, украинка и две рускини. Видеозапис, разпространен в социална медия в събота показа как жълтото такси завива надясно, докато се опитва да заобиколи задръстване на една пряка от Червения площад. И как след това ускорява, като достига тротоар с много пешеходци, като ускорява няколко метра, преди да се удари в пътен знак. Двама пешеходци веднага скачат към шофьора, опитвайки се да отворят вратата. Той обаче успява да излезе и побягва. Клипът свърша с преследването му от множество хора по улицата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.17", "title": " Шофьорът на такси, врязал се в пешеходци в Москва, работил 20 часа преди инцидента"}
{"url": "https://trud.bg/%d1%88%d0%b0%d0%bc%d0%b0%d0%bd-%d0%bf%d1%80%d0%b0%d0%b2%d0%b8-%d0%b7%d0%b0%d0%ba%d0%bb%d0%b8%d0%bd%d0%b0%d0%bd%d0%b8%d1%8f-%d0%b7%d0%b0-%d0%bc%d0%b5%d0%ba%d1%81%d0%b8%d0%ba%d0%be/", "text": "МОСКВА – Най-известният шаман в Мексико работи дистанционно за успеха на отбора на световното в Русия. Върховният жрец Антонио Васкес е направил заклинания за четири поредни победи на футболистите, които би трябвало да им дадат летящ старт за силно представяне на мондиала. Магьосникът разпространи в социалните медии видео на ритуала, с който призовава божествата на ацтеките да помогнат на националния тим.  Дългобрадият шаман е взел присърце футболната кауза и свещенодейства облечен със зелената национална фланелка. Той направи интересни предсказания за развоя на световното първенство, на което предвиди Мексико да стигне до четвъртфинал. Могъщите божества прошепнали в ухото на жреца, че най-големи шансове за титлата имат Бразилия, Испания и Португалия, като небесните сили ще помогнат във финала да триумфира отбор извън Европа, тоест – „селесао”.  Шаманът Антонио Васкес редовно пророкува какви ще бъдат резултатите от спортни и политически събития в Мексико. Той предрече арестуването на наркобарона Хоакин „Ел Чапо” Гусман и победата на Доналд Тръмп. Снимка: Twitter", "date": "2018.06.17", "title": " Шаман прави заклинания за Мексико"}
{"url": "https://trud.bg/%d1%8e%d0%b1%d0%b8%d0%bb%d0%b5%d0%b5%d0%bd-%d0%ba%d0%be%d0%bd%d1%86%d0%b5%d1%80%d1%82-%d1%81%d1%8a%d0%b1%d1%80%d0%b0-%d0%bd%d1%8f%d0%ba%d0%be%d0%bb%d0%ba%d0%be-%d0%bf%d0%be%d0%ba%d0%be%d0%bb%d0%b5/", "text": "С грандиозен концерт бе чествана в събота вечерта 50-годишнината на Детско-юношеския ансамбъл /ДЮФА/ „Българче” във Велико Търново. Събитието събра няколко поколения певци, музиканти и танцьори, които свириха, извиха красиви гласове и тропнаха кръшни хора. На сцената на Двореца на културата и спорта „Васил Левски” пред над 1500 души публика се изявиха настоящи възпитаници на ансамбала, както и ветерани. Търновци се завърнаха от Америка, Австралия, Канада и други краища на света, за да участват в концерта. Изпълненията на две сцени вдигнаха на крака публиката, която непрестанно аплодираше стотиците фолклористи. Присъстващи плачеха от вълнение. „Магията на фолклорното изкуство е изключително силна и който се е докоснал до народната музика и танци, ги тачи цял живот”, убеден е Петър Петров, ръководител и хореограф на ансамбъла. На тържеството присъства и Михаил Дюлгеров, който през 1968 г е създал формацията. Той приветства зрителите и участниците в концерта със стихове. Сред публиката бяха първите участници в ансамбъла от 1968-1975 година.  От продадените с благотворителна цел билети на цена 5 лева за концерта са събрани 7765 лева. С тях ще бъдат купени нови музикални инструменти. „Няма бивши и настоящи певци, музиканти и танцьори. Гордейте се, че тази зала е пълна с хора, дошли да се насладят на магията на народното изкуство. Това е доказателство, че във Велико Търново са съхранени българския дух и традиции”, заяви кметът на Велико Търново Даниел Панов, който също е усвоявал уроците по родолюбие в ансамбъла. Той обяви, че община Велико Търново е осигурила нови северняшки носии на изпълнителите , както и 5000 лева за турне в Будапеща. Министерството на образованието е отпуснало на формацията 5000 лева. Ансамбълът бе удостоен с почетния знак на кмета на Велико Търново. Съюзът на музикалните и танцови дейци присъди „Сребърна лира” за диригентите на оркестъра и на народния хор-доц.Митко Димитров и Галя Иванова. Отличието „Златна лира” пък получи ръководителят на ансамбъла Петър Петров. Равносметката сочи, че над 4000 деца са преминали през школата на ДЮФА “Българче”, който вече половин век разнася славата на българската космическа музика по цял свят и олицетворява родните багри, жизненост, великолепие и младост. Младите артисти при Общинския детски комплекс във Велико Търново са завладели публиката на над 3000 концерта в страната и чужбина. Техните изпълнения са били аплодирани в повече от 50 държави. Талантливите изпълнители са пели, свирили и танцували на сцени в Гърция, Турция, Чехия, Унгария, Полша, Русия, Австрия, Германия, Франция, Белгия, Тайланд, Обединените арабски емирства. Всички, които са гледали изпълненията на смайващите танцьори и чули изкусните музиканти и талантливи певици на ансамбъла, остават завинаги подвластни на българския фолклор. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.17", "title": " Юбилеен концерт събра няколко поколения певци, танцьори и музиканти в Търново"}
{"url": "https://trud.bg/%d1%82%d0%b5%d0%bd%d1%8c%d0%be-%d1%81%d0%bc%d0%b0%d0%b7%d0%b0%d0%bb-%d0%b3%d0%bb%d0%b0%d0%b2%d0%b0%d1%82%d0%b0-%d0%bd%d0%b0-%d0%b8%d0%b2%d0%b5%d1%82%d0%b0-%d1%81-%d1%8e%d0%bc%d1%80%d1%83%d1%86%d0%b8/", "text": "27-годишният Теньо Енчев вероятно е бил дрогиран по време на  . Ще се проверяват всички възможни версии за скандала между двамата в събота вечер, включително ревност. Според запознати, освен че посягал към чашката, бившият затворник понякога се дрогирал. Той пребил Ивета с юмруци в главата, с изключителна жестокост. Натривки от кокалчетата на юмруците му са показали, че има кръв и ДНК от жертвата. Теньо е дете на разведени родители. Баща му е айтозлия, но след развода той отишъл да живее при майка си, която се преместила в София. Там се запознал с Ивета, която била все още ученичка. После двамата дошли да живеят в Айтос. Помагала им бабата на Теньо от Лясковец. Детенцето им се казва Наско. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.17", "title": " Теньо смазал главата на Ивета с юмруци\t\t\t"}
{"url": "https://trud.bg/%d1%82%d1%83%d1%80%d1%81%d0%ba%d0%b8-%d1%82%d0%be%d0%b2%d0%b0%d1%80%d0%b5%d0%bd-%d0%ba%d0%be%d1%80%d0%b0%d0%b1-%d0%bf%d0%be%d1%82%d1%8a%d0%b2%d0%b0-%d0%ba%d1%80%d0%b0%d0%b9-%d1%85%d1%8a%d1%80%d0%b2/", "text": "Турският товарен кораб “Хакса” е претърпял авария в района на хърватския остров Ябука в Адриатическо море и потъва вследствие на проникване на вода в машинното отделение, предаде агенция Хина. Хърватското министерство за морските въпроси, транспорта и инфраструктурата съобщи, че е предприета спасителна операция в координация с италианските спасителни служби, при която екипажът на кораба е евакуиран и никой не е пострадал. В момента на мястото на аварията няма признаци за замърсяване на морето, но тъй като турския кораб превозва 3000 метрични тона синтерован магнезит, а в трюма има около 70 тона корабно гориво и масла, управлението за сигурност на мореплаването в министерството предприема мерки за предотвратяване на замърсяването. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.17", "title": " Турски товарен кораб потъва край хърватски остров\t\t\t"}
{"url": "https://trud.bg/%d0%bf%d1%80%d0%be%d0%bb%d0%b8%d0%b2%d0%b5%d0%bd-%d0%b4%d1%8a%d0%b6%d0%b4-%d0%b5%d0%b4%d0%b2%d0%b0-%d0%bd%d0%b5-%d0%bf%d1%80%d0%be%d0%b3%d0%be%d0%bd%d0%b2%d0%b0-%d0%bf%d1%8a%d1%80%d0%b2%d0%b8%d1%82/", "text": "Първите чуждестранни туристи, които идват по нашето Черноморие, са гости от Франция. Така за първи път Западът научава за България като черноморска дестинация и с това се поставя началото на масовия организиран туризъм не само по нашето Черноморие, а изобщо в България. През август 1909 г. Варна се готви да посрещне около 200 туристи от Франция, предимно интелектуалци – учени, писатели, хора на културта и изкуството. По това време кмет на града е Иван Церов с мандат от 1909 до 1912 г. Той трескаво се подготвя за посрещането на френските туристи – първите в историята официални гости по българското Черноморие. Кметът отправя покана до пълномощния ни министър в Париж Димитър Станчов да присъства на тази среща и той охотно приема. Обръща се и с молба да новоназначения тогава министър-председател на България Александър Малинов да отпусне определна сума за посрещане и настаняване на видните гости. Царица Елеонора предоставя двореца „Евксиноград“ Така на 21 септември 1909 г. френският параход „Ил дьо Франс”, пътуващ от черноморския град Севастопол на Кримския полуостров и с главен ръководител на делегацията Луи Оливие, акостира на пристанище Варна. Царица Елеонора Българска, съпруга на цар Фердинанд Първи, предоставя любезно двореца „Евксиноград” като място, където да бъдат приети гостите, както и да разгледат природния парк и забележителностите в околностите на двореца. На това място туристите са изкушени и от отлежалото вино в избата. Като заклети почитатели на този любовен еликсир, французите са във възторг. Всичко върви по план, но точно по време на посещението на френските гости над града се излива пороен дъжд, който е на път да развали тържеството. Градоначалникът на Варна, заедно с останалите посрещачи, както и жителите на града не са предполагали, че точно в този ден лошото време ще осуети плановете. Част от измокрените до кости видни туристи са натоварени на файтони и каруци и се отправят към местността Побити камъни край Варна, една от атракциите на морския ни град. Друга част със специален влак се отправят към Гебедже (днешна Девня, разположена на около 30 км от Варна), за да разгледат Девненските извори. Бурно веселие, въпреки пороя Министърът на народното просвещение Никола Мушанов, който също присъства на тази среща с френските туристи, дава банкет в тяхна чест. Френските гости получават като подарък мускалчета с гюлово масло, шишенца с българска ракия и бъклици с вино, традиционни нашенски сувенири. Въпреки проливния дъжд навън, на банкета цари истинско веселие. Пеят се български и френски песни, прозвучават химните на двете страни – „Марсилезата“ и „Шуми Марица”. В края кметът на Варна Иван Церов държи емоционално слово, прието с бурни овации. Най-разочаровани от първото официално пребиваване на чуждестранни туристи по нашето Черноморие са занаятчиите и търговците, които не могат да пласират стоката си от дюкянчетата заради лошото време, което възпрепятства френските туристи да се разходят свободно из града. Като компенсация гостите получават комплект картички с илюстрации от Варна. Когато французите се завръщат в родината си, техният делегат Луи Оливие изпраща официално благодарствено писмо до кмета на Варна Иван Церов за чудесното посрещане… въпреки неблагоприятните атмосферни условия. По-късно тогавашният френски консул в България Александър Мерсeние връчва на Иван Церов свидетелство от Министерството на просвещението и изящните изкуства, с което е провъзгласен от френското консулство за „Офицер на народното просвещение“.", "date": "2018.06.17", "title": " Проливен дъжд едва не прогонва първите чужди туристи\t\t\t"}
{"url": "https://trud.bg/%d0%b0%d0%bc%d0%bf%d0%b0%d1%80%d0%be-%d0%b3%d1%80%d0%b8%d1%81%d0%b0%d0%bb%d0%b5%d1%81-%d0%b5-%d0%bf%d0%b8%d0%be%d0%bd%d0%b5%d1%80%d0%ba%d0%b0-%d0%b2-%d0%bb%d0%b5%d1%81%d0%b1%d0%b8%d0%b9%d1%81%d0%ba/", "text": "Казва се Ампаро, но никой не я наричаше така. За семейството и съседите си е Ампaритo. Отличава се от останалите със завиден късмет, със своето предизвикателно отношение и с внушителен вид, който не произлиза само от елегантността на тялото й, а и от начина на съществуване, винаги напред и много напреднала за времето си. Може би затова Ампаро Грисалес се омъжва много млада; едва 16-годишна, свърза живота си с този на аржентинския художник Херман Тесароло, с когото се развежда малко след това … По същата причина е пионер в реализирането на лесбийска сцена с Ниня Менча в “Греховете на Инес де Инохоса” преди вече почти тридесет години. И поради същата тази дързост дори е отлъчена от свещеника в родния си град Манисалес, след като позира гола, когато малцина се осмеляват да позират без дрехи. От самото начало на кариерата си като модел и актриса в театъра и телевизията тя се откроява сред колегите си заради ентусиазма и огромната дисциплина. За нея оплакването и умората не съществуват. Желанието й да сбъдне мечтите си я отвежда на немислим път. Ампаро се възползва от своята красота и това, че е обект на желание и национална икона. Жената, която получава престиж, се осмелява на повече и пленява публиката в музикалния театър, киното, теленовелите, музиката, а сега и в риалити шоутата. Задълбочена и страстна, като представителка на зодия Дева, винаги успява да сърфира из своите бурни води и излиза грациозно. Тя обича нагло, отдава се на удоволствието и често, признава, страда. Ампаро живее с Танго, кученце Йоркшир, и Гладис, вярната й мускетарка и дойка. Признава, че сега, когато се погледне в огледалото, се свързва отново с очите на майка си, Делия Патиньо Грисалес, с която се сбогува преди известно време, и в трудните моменти започва да си говори с нея: “Чувствам присъствието й през цялото време. Тя е около мен, навсякъде, особено в центъра на сърцето ми “, казва Ампаро, която твърди, че това са били най-болезнените месеца в живота й. „Беше ми много трудно да се науча да живея без майка ми. Последните години бяха много тъжни. Загубих баща си преди четири години, брат ми преди две години и половина и майка ми преди една … Много сбогувания в много кратък период от време … Невъзможно е душата да не се пречупи. Минах през този страх и толкова ужасен кошмар да се сбогуваш с човека, когото най-много обичаш в живота – да кажеш сбогом на майка си. Отслабнах много, изпаднах в депресия, свалих около седем килограма и си изплаках очите, когато влязох в това състояние на болка. Но трябва да се изправим и да си кажем: “Ето ме и ще продължа напред”. Ампаро уверява, че тайната й да изглежда добре днес е да няма деца. Няма предвид жените да нямат деца нито че тялото е засегнато от бременността: “работата като майка и грижите за съпруга са неща, които изтощават всеки”. А що се отнася до нейните любови тя отговаря така: „Обичах лудо, влюбвах се, имах много красиви връзки, но накрая тези мъже си тръгват, защото не се справят с моята кариера. Те ме помолиха толкова много пъти да оставя професията си заради тях, че се изморих. Винаги, когато ставаха зашеметяващи и неудобни, приключвах с тях. Имах красиви любови, но изкуството не се пенсионира”.", "date": "2018.06.17", "title": " Ампаро Грисалес е пионерка в лесбийските сцени"}
{"url": "https://trud.bg/%d1%88%d0%b5%d1%84%d0%be%d0%b2%d0%b5-%d0%b8-%d1%81%d0%bb%d1%83%d0%b6%d0%b8%d1%82%d0%b5%d0%bb%d0%b8-%d0%b1%d1%8f%d0%b3%d0%b0%d1%85%d0%b0-%d0%b1%d0%bb%d0%b0%d0%b3%d0%be%d1%82%d0%b2%d0%be%d1%80%d0%b8/", "text": "180 шефове и служители на 25 компании от сферата на индустрията, IT-техонологиите, търговията и услугите участваха в най-големия и най-нестандартен тиймбилдинг у нас – Business run. Състезанието се провежда у нас от 5 г., като досега е имало издания в София и Пловдив. Във Варна фирмите формираха общо 45 отбора от по 4 души, всеки от които пробяга щафетно по 4 км по трасе в производствената зона на най-големия ни корабостроителен и кораборемонтен завод – “Булярд”. Стартът бе даден в 10 ч, а първенец стана мъжкият тим на iCard, който преодоля 16-километровата дистанция за малко над 1,06 часа. По традиция 30% от таксата за участие на всяка компания отива да благотворителна цел, уточниха организаторите от спортен клуб “Бегач” – София и партньорите им от iRun.bg  – Варна. Тази година средствата ще бъдат дадени за спортен рехабилитационен лагер край Варна на деца, страдащи от спина бифида и хидроцефалия. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.17", "title": " Шефове и служители бягаха благотворително край морето"}
{"url": "https://trud.bg/%d1%84%d1%80%d0%b0%d0%bd%d1%86%d1%83%d0%b7%d0%b8%d0%bd-%d0%bf%d0%bb%d1%83%d0%b2%d0%b0-%d0%be%d1%82-%d1%82%d0%be%d0%ba%d0%b8%d0%be-%d0%b4%d0%be-%d1%81%d0%b0%d0%bd-%d1%84%d1%80%d0%b0%d0%bd%d1%86%d0%b8/", "text": "Твърди, че е преплувал Атлантика през 1998 г. Френски плувец пое миналата седмица от Япония към САЩ в стремеж да стане първия човек, преплувал Тихия океан, предаде Би Би Си. Бен Леконт (51 г.) ще плува по 8 часа на ден в продължение на над 6 месеца на изток – към западното американско крайбрежие. Ще нощува и ще се храни на борда на платноходката “Откривател”. Рискованата мисия е застрашена не само от акули, но и от опасни медузи. Проблем може да се окажат и изключително ниски температури. Целта на французина е да привлече вниманието към климатичните промени. Съпровождащият го научен екип ще проведе свои изследвания по време на пътешествието с дължина около 9000 км. Те ще проучат пластмасови и найлонови отпадъци, ефекта от извънредното физическо натоварване над сърцето и ще проверят как инцидентът с АЕЦ “Фукушима” се е отразил на океана, 5 г. след аварията в Япония. Леконт, който живее в САЩ, се е подготвил, прекарвайки всекидневно часове в плуване в открити води. Той практикувал и упражнения за “визуализация и дисоциация”, за да се увери, че е умствено готов. “Психическата подготовка е далеч по-важна от физическата”, смята той – “Трябва винаги да можеш да мислиш за нещо позитивно, защото когато няма с какво да занимаваш ума си, влизаш в спирала и точно тук започват проблемите”. Той разкри още, че е на строга диета без абсолютно никаква захар. По време на тежкото изпитание ще приема богати на мазнини храни, както и ориз, макарони и различни видове супи. На 5 юни Леконт пое от Чоши, град край Токио, а крайната му цел е да стигне до Сан Франциско.  Подготовката за тежкия експеримент е отнела над 6 години, но Леконт си е поставил за цел начинанието много по-отдавна. През 1998 г. той става първия известен плувец, който прекосява сам Атлантическия океан, покривайки 5980 км за 73 дни. От 16 юли до 25 септември плува на етапи от Хаянис, американския щат Масачузетс, до Киберон, северозападната френска провинция Бретан, с едноседмична почивка на португалските Азорски острови. Тогава Леконт е придружен от 12-метрова яхта с 3-членен екипаж, която излъчва електромагнитно поле в радиус от 7,6 м, за да прогонва акулите. Като цел той обявява кампания за събиране на средства за изследвания на борбата с рака в памет на баща му. Твърдението му за поставен рекорд обаче не е признато от “Книгата на Гинес”. Освен това заради липсата на стандартна дефиниция за “преплуване на Атлантика”, няма яснота и какво точно разстояние е преодолял по вода Леконт. И дали по-голямата част от плаването не е преминала на борда на яхтата. Според експерти Леконт е трябвало да плува със средна скорост от 13 км/ч, за да измине разстоянието за обявения период – 3-4 пъти по-бързо от други плувци на дълги разстояния.", "date": "2018.06.17", "title": " Французин плува от Токио до Сан Франциско (инфографика)\t\t\t"}
{"url": "https://trud.bg/%d1%85%d0%b0%d0%b9%d0%b4%d0%b5-%d0%bd%d0%b0-%d0%ba%d0%b8%d1%81%d0%b5%d0%bb%d0%be%d1%82%d0%be-%d0%bc%d0%bb%d1%8f%d0%ba%d0%be/", "text": "Чорба от ориз с кисело мляко  1/2 ч.ч. ориз  1 глава кромид лук,  1/2 пакетче краве масло  1 ч.ч. кисело мляко  1 яйце  черен пипер, чубрица, сол Оризът и ситно нарязаният лук се слагат във вряща подсолена вода и се варят, докато напълно омекнат. Прибавя се маслото, след което чорбата ври още няколко минути. След свалянето й от огъня се застройва с разбитото яйце и киселото мляко и се поръсва с черен пипер и чубрица. Свежа салата с булгур и кисело мляко 4-5 с.л. едър булгур  1 ч.ч. нарязана на кубчета краставица  1 ч.ч. гъсто кисело мляко  3-4 стръка мента  1 скилидка чесън по желание  сол Булгурът се сварява до омекване за 10-20 минути – зависи от самия булгур и колко разварен го предпочитате. Изцежда се от водата. От 4-5 с.л. сух едър булгур се получава около 1 ч.ч. сварен булгур – набъбва много. Оставя се да изстине в хладилник. Краставицата се смесва се с киселото мляко, изстиналия булгур, нарязаната мента и счукания чесън. Разбърква се салатата и се подправя със сол на вкус. Пастет от печени патладжани и кисело мляко 2 патладжана  сок от един лимон  2 скилидки чесън  100 г кисело мляко  5 стръка мента  сол  смлян черен пипер  2 с л зехтин  кедрови ядки Патладжаните се изпичат, обелват се и се намачкват. Прибавя се пресованият чесън и сокът от лимона и се разбърква добре. Листата от ментата се накълцват и се смесват с киселото мляко. Прибавят се към патладжаните.  Сместа се разбърква добре и се посолява на вкус. Кедровите ядки се запичат на сух тиган. Пастетът се поставя в купа за сервиране, полива се със зехтин и се поръсва с кедровите ядки. Спанак с кисело мляко 1 кг спанак  3 с.л. олио  1 глава кромид лук  4 скилидки чесън  500 г (2 ч.ч.) кисело мляко  2 с.л. краве масло  1 ч.л. червен пипер Спанакът се почиства от твърдите дръжки и се измива добре. Лукът и чесънът се обелват и накълцват на ситно. В голям тиган се сгорещява мазнината и се запържват лукът и чесънът. Прибавя се спанакът и също се запържва, докато омекне напълно. Половината от спанака се разстила в голяма чиния. Залива се с половината от разбитото и посолено кисело мляко. Отгоре се разстила останалият спанак и се залива с останалото мляко. Поръсва се с разтопено масло, в което е запържен червеният пипер.   Тилапия с кисело мляко 1 кг филе риба тилапия  1 голям домат  1 и 1/2 ч.ч. кисело мляко 4,5%  2 скилидки чесън  1 ч.л. млян кориандър  сол и смлян черен пипер Фурната се загрява на 200 градуса. Доматът се бланшира и обелва, след което се почиства от кожицата и семките. Нарязва се на дребни кубчета. В купа се разбърква киселото мляко с домата и пресования чесън. Сместа се овкусява със сол, черен пипер и кориандър. Сосът се разбърква. В огнеупорна тава на дъното се сипват 2-3 с.л. от соса. Отгоре се нареждат измитите и подсушени филета риба тилапия. Върху тях се изсипва останалият сос с кисело мляко. Тилапията с кисело мляко се пече 30 минути. Панирано кисело мляко 500 г цедено кисело мляко  3 яйца  100 г галета  150 г брашно  3 скилидки чесън  1 ч.л. пресен копър  1 щипка черен пипер  сол  олио за пържене Разбъркайте цеденото кисело мляко със солта, черния пипер, пасирания чесън и копъра. С лъжичка гребвайте от сместа и пускайте да се оваля в брашното, като придавате исканата форма. След това потапяйте в яйцата, галета и пак яйцата. Пускайте да се пържат на маслена баня, в дълбок съд със сгорещена мазнина, докато се образува хрупкава коричка. Поднесете със зелена салата. Яйца с кисело мляко на фурна 4 яйца  2 филии бял хляб (без кората)  2 с.л. олио  4 стръка зелен лук (или кромид)  100 г цедено кисело мляко  2 с.л. (30 г) краве масло  щипка червен пипер  сол На дъното на огнеупорен съд се поставят хлебните филии и се наръсват с олио. Върху тях се чукват едно до друго яйцата и се заливат със смес от разбитото кисело мляко, смесено със сол и червен пипер, и ситно нарязания лук. Отгоре се слага краве масло и ястието се пече в предварително загрята фурна на 180 градуса за 20 минути. Яйцата с кисело мляко се поднасят със салата според сезона.", "date": "2018.06.17", "title": " Хайде на киселото мляко"}
{"url": "https://trud.bg/%d1%83%d1%87%d0%b5%d0%bd%d0%b8%d1%86%d0%b8-%d1%81%d1%8a%d0%b7%d0%b4%d0%b0%d0%b4%d0%be%d1%85%d0%b0-%d0%b1%d0%b8%d0%be%d0%b5%d0%bd%d0%b5%d1%80%d0%b3%d0%b8%d0%b9%d0%bd%d0%b0-%d0%bd%d0%b0%d0%bf%d0%b8/", "text": "Уникалната разработка е под ръководството на учителката по предприемачество Анелия Костадинова Биоенергийна напитка с билки и розова вода, както и плюшена играчка, която говори и пее на испански език, създадоха ученици от СУ „Вела Благоева“ във Велико Търново. Уникалните разработки са резултат от работата на тийнейджърите в двете учебни компании – „Евро Вела“ и „Индало“ под ръководството на учителката по испански език и предприемачество Анелия Костадинова. И двата продукта са донесли множество награди на момичетата и момчетата, които са решили през следващата учебна година да ги доразвият. Биоенергийната напитка съдържа екстракт от бабини зъби, гинко билоба, жълт кантарион, глог, магарешки бодил и къпина.Билките се смесват по оригинален начин с розовата вода и напитката става готова за пиене. За целта момчетата и момичетата на Анелия Костадинова решили да затворят течността в бутилка с двойна капачка. „Когато завъртите първата капачка, от нея в розовата вода се изливат билките и сме смесват след леко разклащане. Втората капачка отваря бутилката. Напитката не е газирана, няма захар, подсладена е със стевия, няма консерванти, нито каквито и да било вредни съставки, затова е подходяща за консумация и от деца, и от възрастни. А енергийният ефект идва от факта, че билките подобряват кръвообращението, а розовата вода има чудесно въздействие върху храносмилателната система“, обяснява Анелия Костадинова.  Находчивата преподавателка не крие, че здравословният елексир ще замени енергийните напитки, които учениците пият поне по три на ден. Продуктът е дело на учебната компания „Евро Вела“, създадена по програмата Джуниър Ачийвмънт, по която гимназията от години работи. В компанията участват ученици от 11 клас. За да бъде напитката годна за употреба и по всички норми и правила на българския пазар, учениците сключили договор с фирмата „Био дринкс“, която им станала партньор. От нея децата се снабдяват с екстрактите от билки и розово масло. При това билките са студено пресовани, обработвани са по специална технология, без да се налага да минават през гореща вода, която отнема част от вълшебните им качества, казват учениците. Бутилката е украсена с картата на Европа, която представя всяка страна с характерната за нея шевица. Тази карта е дело на майсторките от великотърновската работилница за етноизделия „Седянка“. Цената на полезната напитка е 2,50 лева бутилката и притежава сертификат. „Смятаме следващата учебна година да доразвием продукта и част от идеите ни са свързани именно с тази карта. Ще направим магнити, като върху всеки магнит ще сложим различна част от тази карта. Магнитът ще върви с бутилката и колекционерите ще могат така да си набавят възможно най-много магнити, които, подредени, ще образуват цялата тази карта. Ще наподобява пъзел“, уточнява Костадинова. Освен това децата разсъждават и над идеята напитката да има и вкус на ягода за тези, които не харесват странния аромат на роза. „Докато работихме върху продукта, правихме доста проучвания и така разбрахме, че в Япония и Китай хората масово пият розова вода, а ние я използваме само в козметиката. Нашите деца пият енергийни напитки, които са пълни с кофеин и стимуланти, така че разработката ни и с това е свързана – да покажем, че можем да се грижим за здравето си“, казва учителката. Вдъхновени и от европредседателството на България, тийнейджърите решили, че ще успеят да се впишат в мотото на Европейския съюз – „Еднакви в многообразието“. Това също ги насочило към розовото масло и розата, която е най-универсалният символ на България пред света. „Измислихме мото на компанията- „Европа е важна! Избери българското! Погрижи се за здравето си, бъди модерен“, казва Лъчезар Лазаров, един от участниците в учебната компания. Младежът е и собственик на музикална интернет телевизия, която рекламира много активно продукта. Освен това децата решили, че могат да сложат върху етикета на бутилката QR- код, който препраща към сайта на училището. Предприемчивите ученици са спечелили наградата на „Кока-Кола“ „Дай старт на успеха“ на националните финали на състезанието на Джуниър Ачийвмънт. Момичетата и момчетата признават, че отличието на световната компания много ги е зарадвало, защото така „Кока кола“ признава, че една напитка може да бъде вкусна и полезна, без да е газирана и твърде сладка. Освен това, по време на панаира на учебните фирми, децата от Велико Търново получили поръчки от различни компании и градове в България за билковото питие. Затова младежите правят по-големи количества, за да могат да реагират на поръчките. Освен това самите деца също продават своя продукт в училище, ще го предлагат и на няколко места в града. „Средствата ще инвестираме в закупуването на специална кукла, която се поставя на пешеходните пътеки. Куклата е изработена в човешки ръст и е на момче или момиче в ученическа униформа. Целта е шофьорите да виждат отдалече тази кукла, тя да им напомня, че по пешеходната пътека преминават деца, и да намаляват скоростта навреме“, споделя Анелия Костадинова. За да реализират идеята си, децата са решили, че ще изработят и сувенирни бутилки – за хотелите във Велико Търново и за Общината, която може да раздава продукта на гостите си. Интерактивната играчка, която помага при изучаването на испански език пък е другата оригинална идея, с която създателите и обират наградите по състезания за млади изобретатели и предприемачи. Компанията, изработила този продукт, се нарича „Индало“ също като куклата. „Индало“ е исторически символ на Испания и представлява човек, хванал небесната дъга. Човечето носи късмет, според вярванията на испанците и те го закачат по вратите си, както ние подковата. Десетокласниците участват в тази учебна компания, която успя да спечели първо място в полуфиналния кръг на състезанието на „Джуниър Ачийвмънт“. На финала децата грабнали наградата на „Сосиете женерал експресбанк“ за фирма с предприемачески дух. Отличието се дава на тази учебна компания, която е успяла да превърне идеята си в реален продукт. На този етап човечето казва 100 думи и пее, догодина ще се и движи. Може да се зарежда чрез елмрежата, да стои закачено на стената или изправено на маса. Думите, които играчката знае, са подходящи за деца на възраст от 6 до 11 години, които прохождат в ученето на испански език. Те могат сами да управляват куклата, да усилват или намаляват звука, да превъртат напред и назад думите. Човечето върви и с карта, на която са изписани думите, за да може детето да ги вижда и да ги повтаря. „Догодина ще разширим дейността, като сме решили да създадем още играчки, които са символи на други европейски държави. Сега правим проучване и най-вероятно следващите ни интерактивни човечета ще говорят още френски, немски, английски“, казва Анелия Костадинова. През следващата учебна година тя ще поеме новият осми клас, в който учениците ще започнат да учат по новата специалност „Предприемачество, бизнес и електронна търговия“ при това с първи чужд език – испански.", "date": "2018.06.17", "title": " Ученици създадоха биоенергийна напитка"}
{"url": "https://trud.bg/%d0%b6%d0%b5%d0%bd%d0%b0-%d1%80%d0%b0%d0%bd%d0%b8-%d1%81-%d0%bd%d0%be%d0%b6-%d0%b4%d0%b2%d0%b0%d0%bc%d0%b0-%d0%b4%d1%83%d1%88%d0%b8-%d0%b2%d1%8a%d0%b2-%d1%84%d1%80%d0%b5%d0%bd%d1%81%d0%ba%d0%b8-%d1%81/", "text": "Жена бе арестувана днес в курорта Сен сюр мер в Южна Франция, след като рани двама души с макетен нож на касата в местен супермаркет, крещейки “Аллах акбар!”. Това съобщи за Франс прес прокурорът на Тулон Бернар Маршал, предаде агенцията. “Купувач, ранен в гърдите, е настанен в болница, касиерката също е пострадала, но по-леко”, уточни служителят, като потвърди данни на изданието “Нис матен”. “Вероятно става дума за изолиран случай, дължащ се на психични проблеми, но това не изключва възможността жената да е надъхана с радикални идеи”, коментира прокурорът. Арестуваната няма полицейско досие. Инцидентът се разследва от следствените власти в Тулон. Според прокурора жената може да бъде обвинена в предполагаем опит за убийство и пропаганда на престъпленията с терористична насоченост. Жилището й е било обискирано, по-специално за да се установи поддържала ли е връзки с “Ислямска държава”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.17", "title": " Жена рани с нож двама души във френски супермаркет, крещейки “Аллах акбар!”"}
{"url": "https://trud.bg/%d0%bc%d0%b5%d0%b3%d0%b7-%d0%b8%d0%b7%d0%b3%d0%be%d0%bd%d0%b8-%d1%81%d1%83%d0%b7%d0%b0%d0%bd%d0%b8%d1%82%d0%b0-%d0%be%d1%82-%d0%b0%d0%bd%d0%b3%d0%b5%d0%bb%d0%b8%d1%82%d0%b5/", "text": "Топдизайнерката Мегз сподели, че Сузанита вече не е част от проекта й “Ангелите на Мегз” и няма да участва в новото риалити на Нова телевизия – “Кралицата на инстаграм”. Дъщерята на Орхан Мурад е била изключена заради скандални голи снимки, които пусна в социалните мрежи преди дни. На тях тя показва задните си части, а гаджето й е опрял пистолет в главата й. “За мен тя е едно 15-годишно дете, което работи и помага на родителите си и я подкрепям за това. Всичко обаче си има граници. Едно е да покажеш среден пръст в израз на бунт. Съвсем друго е да се съблечеш гол на 15. Ние не може да застанем зад това. Опитах се да говоря със Сузи, но тя отказа да разбере, че е прекрачила важни граници”, сподели Каканашева. Тя допълни, че съжалява за Сузанита, защото й се е искало работата с Ангелите и риалити проекта да я насочат в правилния път.", "date": "2018.06.17", "title": " Мегз изгони Сузанита от Ангелите"}
{"url": "https://trud.bg/%d0%b0%d1%84%d0%b8%d1%81-%d0%b3%d0%b5%d1%80%d0%b1-%d0%b5-%d0%bd%d0%b0-%d0%bf%d1%8a%d1%82-%d0%b4%d0%b0-%d0%b7%d0%b0%d0%b3%d1%83%d0%b1%d0%b8-%d1%80%d0%be%d0%bb%d1%8f%d1%82%d0%b0-%d1%81%d0%b8-%d0%bd/", "text": "Електоралната ножица между ГЕРБ и БСП се затвори, показва юнското национално представително изследване на Агенция „АФИС“. Ако се стигне до извънредни парламентарни избори 22.9% биха подкрепили ГЕРБ, а 22.6% – БСП. Разлика от 0.3% е статистически пренебрежителна. Подобно изравняване на потенциала се случва за първи път от края на ноември 2016 г. насам. Тогава, след загуба на президентските избори, лидерът на ГЕРБ обяви оставка и курс към извънредни избори. В сравнение с м. май делът на гласуващите за ГЕРБ спада с 3%, а за БСП се увеличава с 3%. В момента Обединените патриоти биха получили 5.4%, а ДПС – 10%. Воля би изпаднала от парламента с по-малко от 2%. Сборът на гласовете за всяка от известните десните партии (ДСБ, Да, България и СДС) е 1.5% и остава далеч под бариерата от 4%. Предишни избори обаче показват, че в коалиция тези партии получават повече отколкото механичния сбор. В динамичен разрез тенденцията при ГЕРБ се движи постъпково от 27% (кръгло) през декември до 23% през юни. При БСП трендът за същия период по-скоро осцилира за отделните месеци между максимум 22.7% и минимум 20.1%. ДПС бележи ръст с около 2% и трайно измести от третото място Обединените патриоти. При Воля за този период можем да говорим за топене от 2.6% през декември до под 1%. Най-голям принос към месечната динамика имат хората в активна възраст над 30 години (-5% за ГЕРБ и + 6% за БСП) и мъже (-6% за ГЕРБ и +4 за БСП). Същевременно прави впечатление, че при 18-29 годишните ГЕРБ запазва водещи позиции, а БСП спада до рекордно ниско ниво от 3%). Тази възрастова група обаче не тежи достатъчно сред избирателите, за да обърне резултата в краткосрочен план. Между предполагаемите фактори, допринасящи за посочената динамика, можем да „обвиним“ преди всичко актуалните събития: серията скандали с протестиращите майки, които прибавиха черти на хладност и бездушие към публичния образ на управляващите от ГЕРБ. Серията подадени и изтеглени оставки на министри девалвира жестовете на отговорност. Не може да не оказва ефект антиевропейската кампания около проблема с превозвачите, водена от депутати тъкмо на управляващите. С тези публични акции може да се обясни друга промяна – че тъкмо в последния месец на европредседателството на страната ни, доверието в ЕС спадна от 50% до 45%). Посещението в Москва и публичното покаяние на Борисов за прекъсването на двата най-големи инвестиционни проекта бе своеобразен реванш за БСП, която ги подкрепяше. Сюжетът с беглеца от затвора Пелов вероятно допринесе за намаление на доверието към МВР с 3% спрямо май и 7% спрямо април. Хората различават популисткия стил на управляващите от реалната политика, вградена в статуквото. С кратковременно изключение през 2007, всеки сондаж показва, че делът на хората, които смятат, че живеят по-зле от предната година, е 2-3 пъти по-голям от тези, които живеят по-добре. И сега това съотношение е 15 към 28%. Тези, които смятат, че страната се движи в правилна посока, са 22%, а онези, които смятат, че посокага е грешна, са почти три пъти повече – 57%. Затова всяка настойчива пропаганда на „успехите“ се връща като бумеранг върху управляващите партии, независимо кои са, както и става в момента. Въпреки, че през последните две години се наблюдава подобрение на заетостта и доходите, ГЕРБ вече над десетилетие се отъждествява с водената политика. В контраст част от инициативите на представителите на Обединените патриоти импонират на консервативните нагласи (желанието за възстановяване на реда в обществото) и обърнаха процеса на обезличаване във властта – от 4-процентен спад към 3-процентно увеличение на потенциалния електорат. Спадащото доверие е плод преди всичко на усещане за криза на представителството между политици и избиратели. В последните месеци желанието за промени се върна на нивото, което беше достигнало по време на изборите миналата година. 25% искат нови избори, 27% – смяна на министри, 9% – нова коалиция в рамките на сегашния парламент. Едва 23% предпочитат запазване на правителството в сегашния му вид. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.17", "title": " АФИС: ГЕРБ е на път да загуби ролята си на първа политическа сила\t\t\t"}
{"url": "https://trud.bg/%d0%b2-%d0%b8%d1%81%d0%bf%d0%b0%d0%bd%d0%b8%d1%8f-%d0%bf%d1%80%d0%b8%d1%81%d1%82%d0%b8%d0%b3%d0%bd%d0%b0-%d0%b8-%d0%bf%d0%be%d1%81%d0%bb%d0%b5%d0%b4%d0%bd%d0%b8%d1%8f%d1%82-%d0%ba%d0%be%d1%80%d0%b0/", "text": "Корабът “Орионе” на италианския военноморски флот с последната група   в Средиземно море, пристигна на испанското пристанище Валенсия, предаде ДПА, като се позова на съобщение в Туитър на испанското подразделение на Върховния комисариат на ООН за бежанците (ВКБООН). “Орионе” пристигна с около 250 мигранти и бежанци от “Акуариус”. От Испанското бюро на ВКБООН казаха, че хуманитарни работници са разговаряли с част от непридружените непълнолетни, които идвали от Етиопия, Судан и Еритрея. “Ужасяващи истории: насилствено изселване, задържане, малтретиране и посегателства от страна на дилъри, трафиканти и милиции по пътя през Судан и Либия”, писа бюрото. Преди “Орионе” във Валенсия пристигна друг италиански кораб – “Датило” – с 274 мигранти, а после и самият “Акуариус”, със 106 мигранти. Испанската полиция съобщи, че пристигналите мигранти ще имат 45 дни, преди да започнат да уреждат правния си статут в Европа. Служители на службите за спешна помощ казаха, че някои от мигрантите са в шок от преживяното. Испанските власти казаха, че ще проучат всеки отделен случай, за да установят кой има право на убежище, посочва Асошиейтед прес. Организацията “Лекари без граници”, наела заедно с друга НПО – “Ес О Ес Медитеране” – кораба “Акуариус”, разкритикува отношението към мигрантите, спасени край бреговете на Либия, но принудени да останат в морето цяла седмица, преди да пристигнат днес в Испания, посочва Франс прес. “Макар Италия да е права, че европейските правителства не поемат своя дял от грижата за бежанците, нищо не оправдава унизителното отношение към пътниците на “Акуариус”, заяви в комюнике координаторката на спешните операции в “Лекари без граници” Карлин Клейер. “Скандално е, че италианските власти затвориха пристанищата си за тези 630 спасени и ги накараха ненужно да бродят в морето заради един политически избор”, допълни тя. “Мъжете, жените и децата на борда на “Акуариус” са избягали от войната и мизерията, преживели са ужасите в Либия, прехвърляха ги от един кораб на друг като стока, а пътуването им по море беше излишно удължено, при толкова тежки условия”, подчерта координаторката. Преди да стигнат до Валенсия спасените 629 души от 26 страни са предприели опасно пътуване от 1500 км, припомня АФП. В съобщение в Туитър папа Франциск призова хората да помагат на мигрантите и бежанците с конкретни жестове на солидарност. Папата засегна темата за миграцията и в неделната си проповед. Той прикани правителствата по света “да осигурят – отговорно и човечно – помощ и закрила на хората, принудени да напуснат страните си”. “Но и всеки от нас трябва да бъде близо до бежанците, да намери мигове за срещи с тях, да цени приноса им, така че те да могат по-добре да се приобщят към приемните си общности”, изтъкна Светият отец – син на италианци, емигрирали в Аржентина. Италианският вътрешен министър и вицепремиер Матео Салвини днес заяви, че отказа на Италия да приема кораби на хуманитарни организации със спасени мигранти “е признак, че нещо се променя”, че страната повече “не е изтривалката на Европа”. На митинг за местните избори в град близо до Милано Салвини каза също, че Италия “вече не е окупирана и повече не е роб” на Европа. Салвини благодари на Испания, че е приела 629-те мигранти и изрази надежда тя да приеме “още 66 629”. Четиридесет и двама мигранти, спасени тази седмица от американски военен кораб при корабокрушение край Либия, бяха прехвърлени на плавателен съд на италианската брегова охрана и се очаква да пристигнат на италианско пристанище, предаде АФП, като се позова на италиански медии. При корабокрушението са загинали 12 души. На кораба “Дичоти” на бреговата охрана вече имало към 500 мигранти, спасени тази седмица при операции в крайбрежието на Либия. В последните години в Италия пристигнаха около 600 000 спасени мигранти, припомня АП. Водачката на френската крайна десница Марин Льо Пен разкритикува правителствено решение Франция да приеме част от пристигналите във Валенсия мигранти. Тя изрази крайно безпокойство, че това маже да се приеме като сигнал, че френските граници остават отворени, и приветства Италия за отказа да приема кораби с мигранти. Миграцията ще е основна тема и на европейската среща на върха в Брюксел на 28 и 29 юни. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.17", "title": " В Испания пристигна и последният кораб с мигранти, спасени от “Акуариус”"}
{"url": "https://trud.bg/%d0%b0%d0%bd%d0%b0%d1%81%d1%82%d0%b0%d1%81%d0%b8%d1%8f-%d0%bc%d0%be%d0%b7%d0%b5%d1%80-%d0%b8%d0%b7%d0%b1%d0%be%d1%80%d0%bd%d0%b0%d1%82%d0%b0-%d0%bf%d0%be%d0%b1%d0%b5%d0%b4%d0%b0-%d0%bd%d0%b0-%d0%bd/", "text": "Изборната победа на НДСВ и Симеон Сакскобургготски през 2001 г. е била удар по усилията за промяна на България и превръщането й в модерна европейска държава, като и до днес развитието ни остава недостатъчно бързо. Това коментира пред   бившият лидер на БЗНС Анастасия Мозер. Поражението от преди 17 години е голямото й разочарование в българската политика: „На хоризонта се появи г-н Сакскобургготски и прекъсна тези промени, които станаха по време на обединението на Големите демократични сили”. Тя оценява Иван Костов като „един много добър и деен политик”, който обаче „не беше особено добър при избора на хората около себе си и това стана причина за много и негови разочарования”. „Съжалявам, че се прекъсна този подем, който беше започнал, защото струва ми се, че България щеше да бъде много различна страна, ако бяхме спечелили тогава изборите”, коментира Мозер. За нея Ахмед Доган „има своята много успешна политика и той така успя да подреди нещата около себе си”. Според нея са безпочвени критиките към Бойко Борисов за това, че поставя прекалено голям акцент върху инфраструктурата: „Аз навремето винаги казвах на колегите от БСП или БКП: След като всичко беше толкова евтино навремето, защо не направихте магистралите до Бургас или до Варна, защо не изчистихте въздуха от тези вредни вещества?“ Критиката й към премиера за липсата на сговорчивост, заради която сега е партньор с „Патриотите, които може би не са съвсем най-лошото, но не са също така и най-сродното за ГЕРБ”. Мозер, която се завърна в българската политика през 1991 г. след дългогодишно изгнание в САЩ, сравнява Доналд Тръмп с Ричард Никсън: „Страшна истерична кампания срещу него има, която разбира се, не е напълно достойна. Той се поддава на тези неща, защото по някой път говори неща, които после променя непрестанно. Той понякога е непредвидим, което не е толкова лошо”. Според нея проблемът е, че Тръмп е „хукнал” да подобрява отношенията със Северна Корея без въобще да повдига въпроса за мизерията и неспазването на човешките права в комунистическата страна: „А Вие знаете, че всичките промени в Източна Европа започнаха от там”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.17", "title": " Анастасия Мозер: Изборната победа на НДСВ през 2001 г. беше удар по усилията за промяна на България"}
{"url": "https://trud.bg/%d1%84%d0%b0%d0%bb%d1%81%d1%82%d0%b0%d1%80%d1%82-%d0%b7%d0%b0-%d1%81%d0%b2%d0%b5%d1%82%d0%be%d0%b2%d0%bd%d0%b8%d1%8f-%d1%88%d0%b0%d0%bc%d0%bf%d0%b8%d0%be%d0%bd-%d0%b3%d0%b5%d1%80%d0%bc%d0%b0%d0%bd/", "text": "Актуалният световен шампион Германия направи фалстарт в първия си мач на световното първенство в Русия. Бундестимът загуби от Мексико с 0:1 на стадион „Лужники“ в Москва пред 78 011 зрители. Селекцията на Йоахим Льов изигра посредствен мач, в който футболистите изглеждаха объркани пред изпречилата им се мексиканска стена. “Ацтеките” ужилиха Германия след мълниеносна контра. Сами Кедира загуби топката пред наказателното поле на противника, а 12 секунди по-късно играчите в “зелено” ликуваха. Ървинг Лозано матира Мануел Нойер за 1:0. Минута след попадението на Мексико световният шампион можеше да изравни. Изстрел от фаул на Тони Кроос обаче се отби в напречната греда. Маншафта положи усилия, но не успя да стигне до гол, камо ли до обрат. Последният път, в който Германия допусна гол на най-големия футболен форум и в последствие се поздрави с успеха бе през 1998 г. срещу… Мексико с 2:1. Преди срещата снощи Бундестима бе записал победи в предишните си седем дебютни срещи на Мондиал. Германия отбеляза и общо 20 гола в последните си 4 откриващи двубоя, в които съперници бяха Саудитска Арабия (8:0), Коста Рика (4:2), Австралия (4:0) и Португалия (4:0). Серия, която бе спряна от Мексико.  Световният шампион нямаше късмет, въпреки подкрепата от Хуберт Вирт. Става въпрос за 70-годишен германец, който пропътува близо 2300 км от родния му Форхайм до Москва с… трактор. Колоритният запалянко взел разстоянието за пет дни. “По границите нямах никакви проблеми – призна Вирт. – Полицаи ме спираха пет пъти, но за да си направят снимки с мен. Нямах билет за мача с Мексико. От посолството в Москва обаче ми осигуриха такъв.” Машината на Вирт е произведена през 1936 г. Тракторът „Ланц Булдог“ развива не повече от 30 км/ч. “Благодарение на хубавите пътища успях да стигна сравнително бързо до Москва”, добави Хуберт Вирт. Снимка: Twitter  ", "date": "2018.06.17", "title": " Фалстарт за световния шампион Германия"}
{"url": "https://trud.bg/%d0%b2o%d0%b5%d0%bd%d0%bd%d0%b8-%d0%be%d1%82-8-%d0%b0%d1%80%d0%bc%d0%b8%d0%b8-%d1%89%d0%b5-%d0%be%d1%82%d0%b1%d0%bb%d1%8a%d1%81%d0%ba%d0%b2%d0%b0%d1%82-%d0%b0%d0%b3%d1%80%d0%b5%d1%81%d0%be/", "text": "Армията търси и музиканти Армейски части от 8 държави ще разиграят най-големите маневри у нас на полигона “Ново село” за тази година, сочи календарът на НАТО. Главният акцент в сценария на учението е планиране и отработване на реални действия за отблъскване на хипотетичен агресор. В бойното отработване на учебните въпроси е предвидено да участват подразделения от България, САЩ, България, САЩ, Германия, Полша, Румъния, Естония, Литва и Латвия. Учението под кодовото наименование Saber Junction 18 ще се проведе през септември – от 4-ти до 30-ти, като водеща страна са САЩ. Все още не се съобщава, колко души ще участват. Но се знае, че то ще е бригадно, което означава, че общата численост на войските ще не повече от 5000 души. Военните експерти планират Saber Junction 18 като кулминация на поредица маневри на Алианса у нас. Преди него Platinium lion 18 – американско учение, което ще се разиграе през юли-август. То е на ниво рота – батальон, като главно действащо лице в него ще бъде щатската морска пехота. “Ramstein guard 18” пък ще е учение на силите на пакта за елeктронна война, на което ще се тренира пък отблъскване на нападение с балистични ракети. Отделно нашата армия ще проведе и други учения, които също фигурират в календара на Алианса. Едното е на полигона “Шабла”, където силите и средствата на родните ВВС ще тренират противовъздушна защита. Другото е на нашите ВМС – “Бриз 18” и е насрочено за целия юли месец. Междувременно стана ясно, че освен за платени бойци войската е закъсала и за музиканти. Затова МО обяви конкурс за набиране на кандидати да свирят в Гвардейския представителен духов оркестър. За там се търсят трима души. В духовте оркестри на Сухопътните войски пък са обявени девет места за попълване, а в оркестъра на ВМС- едно. Кандидатите трябва да имат минимум средно музикално образование. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.17", "title": " Вoенни от 8 армии ще отблъскват „агресор“\t\t\t"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-181/", "text": "България вече граничи със Северна Македония Атина и Скопие подписаха за името. Протести съпроводиха церемонията край Преспанското езеро.     Търговската война на Тръмп Новите мита върху стоманата и алуминия вече важат за Канада, Мексико и ЕС. Резултатът ще е понижение на потенциала за растеж както на САЩ, така и на световната икономика – анализ на финансиста Димитър Чобанов.       САЩ дрънкат с оръжия, но искат други да воюват Тежки времена идват за Европа, могат да ги принудят да слушкат дори без да папкат – анализ на д-р Илия Илиев.               Договорът ни с Македония дава достатъчно гаранции Софийската декларация по-скоро замъгли европейския хоризонт за страните от Западните Балкани, казва Любомир Кючуков, директор на Института за икономика и международни отношения, в интервю за “Труд”.       Лятото няма да е скучно Море, футбол и още нещо – новата статия на Иван Гарелов от неговата рубрика TV Панорама.         Творец без граници Силует на Христо Явашев – Кристо. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.17", "title": " Вижте акцентите в броя на вестник “Труд” в понеделник, 18 юни 2018"}
{"url": "https://trud.bg/%d0%b5%d0%b4%d0%b2%d0%b0-50-%d0%b4%d1%83%d1%88%d0%b8-%d1%81%d1%8a%d0%b1%d1%80%d0%b0-%d0%bf%d1%80%d0%be%d1%82%d0%b5%d1%81%d1%82%d1%8a%d1%82-%d0%bd%d0%b0-%d1%81%d0%b8%d0%bd%d0%b8%d1%82%d0%b5-%d1%87/", "text": "Едва 50 човека събра широко рекламираният тази седмица протест на формациите от „Демократична България”. В обединението влизат тъмносините от ДСБ, левите от ПП „Зелените” и неориентираните между ляво и дясно „Да, България”. Подготовката за казионната изява течеше във фейсбук, за да може за митингът да бъде поднесен на обществото като „граждански”. Но още в сряда съпредседателят на ПП „Зелените” Борислав Сандов, която е едно с уж неправителствената коалиция „За да остане природа в България”, обяви че „дясното” обединение подготвя протест. Ставаше дума за същото мероприятие, тоест никакви граждани в социалните мрежи не се самоорганизираха. За да замаскират още по-добре своите истински намерения, от обединението обявиха, че става дума за цели 22 фейсбук-групи, чийто членове са влезли в контакт и са се разбрали да се обединят в името на България. Сред изброените са „Спаси Пирин”, „Спаси Скаптопара”, „Да спасим Кресненското дефиле”, „Да запазим Болата”, „Дива България”, „Зелен Младост”. Подготовката за митинга бе отразена основно от сайта „Дневник”, собственост на олигарха Иво Прокопиев, както и от Медипул, чийто шеф е бившия говорител на президента Петър Стоянов – Стояна Георгиева. Въпреки голямия ресурс, който бе отделен за популяризиране на митинга, пред Министерския съвет се събраха 50-на души, които доста се намокриха от дъжда. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.17", "title": " Едва 50 души събра протестът на сините, червените и зелените"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%b2%d0%b5%d1%87%d0%b5-%d0%b3%d1%80%d0%b0%d0%bd%d0%b8%d1%87%d0%b8-%d1%81%d1%8a%d1%81-%d1%81%d0%b5%d0%b2%d0%b5%d1%80%d0%bd%d0%b0-%d0%bc%d0%b0%d0%ba/", "text": "ВМРО-ДПМНЕ и 70% от гърците против сделката От днес югозападната съседка на България има ново име – Република Северна Македония. Това стана с подписването на договора между Атина и Скопие, който сложи край на 27-годишния спор между двете страни и отвори пътя за потенциално членство на Македония в Европейския съюз и НАТО, съобщиха световните агенции. Споразумението бе подписано от гръцкия външен министър Никос Кодзиас и македонския му колега Никола Димитров в Псаредес – от гръцката страна на Преспанското езеро. На официалната церемония присъстваха и премиерите на двете страни Алексис Ципрас и Зоран Заев, както и върховният представител на ЕС за външната политика Федерика Могерини и еврокомисарят за добросъседство Йоханес Хан. В Псаредес бе и дългогодишният посредник на ООН в спора Матю Нимиц, за когото събитието се превърна в подарък за рождения му ден – той стана 79 години. По този повод гръцките домакини почерпиха делегациите с шоколадова торта. “Това е смела, историческа и необходима стъпка за нашите народи”, заяви гръцкият премиер Ципрас. “Тук сме, за да изцерим раните на времето и да отворим пътя на мира и братството за нашите две държави, за Балканите и за Европа”, допълни той. “Нашите две страни трябва да се отърсят от миналото и да погледнат към бъдещето”, отбеляза на свой ред колегата му Зоран Заев, който пристигна с малък катер за събитието. След подписването Заев свали вратовръзката си и я подари на Ципрас, който е известен с това, че не носи подобни аксесоари дори на най-официални събития. Гръцкият премиер я прие, но я сложи в джоба си. След това, отново с катер, двамата лидери преминаха в Отешево, Македония, за работен обяд. Така Ципрас стана първият премиер на Гърция, който посети бившата югославска република. След връщането си в родината Алексис Ципрас заявил, че атмосферата в Отешево била много добра и било “весело като на сватба”, съобщиха македонски медии. Парафирането на договора обаче е само първа стъпка към влизането му в сила. Първо македонският парламент трябва да го одобри. След това ще бъде подложено на референдум сред македонците и ако той бъде успешен, депутатите трябва да приемат промени в конституцията. Едва тогава документът ще бъде внесен за ратификация в гръцкия парламент. Не всички македонци и гърци обаче са доволни от развитието на тези събития. Гръцката полиция се принуди да използва сълзотворен газ срещу демонстранти, които се събраха на протест на границата между двете страни. Ново проучване, поръчано от вестник “Прото Тема”, показа, че 68,3% от гърците са против сделката, като сред тях са 49 на сто от симпатизантите на управляващата партия СИРИЗА. А късно в събота кабинетът на Ципрас оцеля във вот на недоверие, внесен от опозицията заради договора със Скопие. В неделя основната македонска опозиционна партия ВМРО-ДПМНЕ организира протест в Битоля. Лидерът й Християн Мицкоски заяви, че не признава договора, който нарече “предателство и капитулация” пред Атина.   Поздравления от Бойко Борисов “Поздравявам премиерите Алексис Ципрас и Зоран Заев, както и техните външни министри, за важната и храбра крачка, която заедно направиха днес”, написа вчера във фейсбук премиерът Бойко Борисов, малко след като на церемония на Преспанското езеро бе подписан договорът за името на бившата югорепублика. “Договорът за спора за името отваря пътя на Република Македония към ЕС и НАТО. България винаги е подкрепяла нашата съседка по този път. Най-важното сега е гражданите на всички страни на Балканите да разберат, че този договор не води до териториални претенции или бъдещи проблеми, а напротив – ще ни помогне да живеем заедно по-добре”, посочи българският министър-председател.   ЕС приветства „вдъхновението“ за региона Днес е исторически ден не само за две държави, но и за Евросъюза и за Балканите като цяло, заяви дипломат №1 на ЕС Федерика Могерини при пристигането си в Отешево, Македония, след подписването на договора между Атина и Скопие за разрешаване на дългогодишния спор за името на бившата югорепублика, предаде агенция МИА. “Мнозина бяха скептични относно постигането на взаимно изгодно споразумение. Но посредством дипломация и диалог бе намерено печелившо за двете страни решение на десетилетния проблем”, подчерта Могерини. Тя изрази надежда, че днешното събитие ще бъде вдъхновение за смели стъпки от страна на мнозина в региона, както и в цяла Европа.   Скопие се отказва от античната си история Подписаният договор за името на Македония задължава Скопие да се откаже от историята, която досега представяше като своя антична, но която всъщност е елинска. До 6 месеца македонската страна ще прегледа статута на паметници и други публични обекти и тези, които са част от елинската цивилизация, ще бъдат коригирани. През последните години македонската столица бе осеяна с монументи от древността, като тези на Александър Македонски, Филип Втори и Олимпия. В договора не е посочено какви конкретно мерки трябва да предприеме Скопие, но говорителят на правителството Миле Бошняковски посочи, че се планира на паметниците да бъдат поставени разяснителни надписи. Например този на Александър Македонски ще се нарича “Воин на кон”, за който ще бъде обяснено, че е личност от античния гръцки период. Съгласно разпоредбата в договора, че двете страни не бива да използват символи, считани за историческо или културно наследство на другата държава, Скопие няма да може да ползва “Звездата на Вергина”. Тя бе изобразена на македонското знаме от 1992 до 1995 г., когато то бе променено. Атина и Скопие поемат ангажимент да нямат претенции към границите си, да уважават суверенитета си и да не толерират неприятелски действия. Предвижда се двете страни да променят статута на дипломатическите си отношения, като ги издигнат до ниво посолства, каквито в момента нямат.   Посети са семената на съмнението Откъдето и да бъдат погледнати действията на кабинета в Атина по разрешаването на “македонския” въпрос, нещата стоят по най-лош начин, коментира гръцкият вестник “То Вима”. В момента всеки е срещу правителството на Алексис Ципрас. А по-голямата част от обществото се отнася негативно към сключеното споразумение (със Скопие). Особено в Северна Гърция. Най-проблемното във всичко това е, че Ципрас води преговори с гръцките партньори и кредитори за икономиката и външния дълг, изолиран, без съюзници и без национална подкрепа. Премиерът пося семената на съмнението и ще жъне последствията от тях. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.17", "title": " България вече граничи със Северна Македония (обзор)\t\t\t"}
{"url": "https://trud.bg/%d0%b1%d1%83%d0%bc-%d0%bd%d0%b0-%d0%b8%d0%b7%d0%be%d1%81%d1%82%d0%b0%d0%b2%d0%b5%d0%bd%d0%b8-%d0%bd%d0%be%d0%b2%d0%be%d1%80%d0%be%d0%b4%d0%b5%d0%bd%d0%b8-%d0%b6%d0%b8%d0%b2%d0%be%d1%82%d0%bd%d0%b8/", "text": "Невероятен бум на изоставени новородени кучета и котки отчитат неправителствените организации и сдружения във Велико Търново. От близо месец кашони с животинчета на месечна възраст се подхвърлят до контейнери за боклук, пред фирмени офиси и магазини, както и пред общинския приют. Четирикраки бебета откриват пред домовете си и доброволци от сдруженията „Четири лапи” и „Приятели на животните ВТ”, които са сред основните двигатели за намиране на осиновители на кашончовците. За съжаление, някои от собствениците решават генерално да се отърват от „проблема”, като изоставят кученца и котенца до магистралите, където те биват премазани от колите за броени часове. Не са малко и случаите на изоставени животни от хора, които заминават за живеят в друг град или в чужбина. Последният такъв е от тази седмица, където 5-годишно предано куче е натирено в Килифарево от стопаните си, които първо потърсили неправителствена организация да му намери нов дом, но явно, бързайки, са го натирили на улицата. „Хората или не осъзнават, или нехаят, че повечето от тези животинки, ако оцелеят, ще си останат на улицата и в края на годината ще реват, че има глутници, опасни за обществото. Време е онези, които отглеждат животни, да осъзнаят, че носят същата отговорност, каквато носят и отглеждащите деца и ако не им е по джоба, просто не трябва да си вземат любимец в къщи, щом не могат да си позволят кастрация. После се чудим кой е виновен и прехвърляме топката – животните ли носят вина, които се борят за оцеляване”, недоумяват доброволците, чиито домове са препълнени и неуморно търсят осиновители чрез социалните мрежи. Пълен е и общинския приют край великотърновското село Шемшево. Там вече разполагат с лицензирана манипулационна за кастрация и всеки желаещ може да кастрира безплатно домашния си любимец след предварително направена заявка в екоотдела на община Велико Търново. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.17", "title": " Бум на изоставени новородени животни в Търново\t\t\t"}
{"url": "https://trud.bg/%d0%bc%d0%be%d0%b4%d0%b5%d1%80%d0%bd%d0%b8%d0%b7%d0%b8%d1%80%d0%b0%d1%82-71-%d0%b3%d0%be%d0%b4%d0%b8%d1%88%d0%bd%d0%b0-%d0%b7%d0%b0%d0%b1%d0%b0%d0%b2%d0%b0%d1%87%d0%ba%d0%b0-%d0%b2-%d0%bb%d0%be%d0%bc/", "text": "Детска градина №1 „Снежанка” в Лом ще бъде основна ремонтирана и модернизирана с  1 039 030 лв. по Оперативна програма „Региони в растеж“.  Сградата  е издигната още в далечната  1947 година, съобщиха от общинската управа. 71 годишната забавачка ще бъде санирана и  ремонтирана, предвидени са  енергоспестяващи мерки чрез изграждането на нова отоплителна система и соларни колектори за топла вода. В детските и служебни помещения ще има ново обзавеждане, а дворът ще бъде озеленен и оборудван с  детски и спортни площадки. „Детска градина „Снежанка“ ще се превърне в един уютен, светъл, топъл и съвременен дом за нашите деца!“, каза кметът на крайдунавския град Пенка Пенкова, С ремонта на старата забавачка започва мащабно модернизиране  на учебни заведения в община Лом, което се финансира с 11, 7 млн. лева от европейските фондове. Освен ДГ «Снежанка», основно ще бъдат ремонтирани и оборудвани и 5 училища, още една детска градина и детска ясла.  Слез 30 месеца учебните сгради трябва да бъдат в изцяло нов вид, казаха от местната управа.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.17", "title": " Модернизират 71-годишна забавачка в Лом\t\t\t"}
{"url": "https://trud.bg/%d0%b7%d0%b0%d0%bf%d0%be%d1%87%d0%b2%d0%b0%d1%82-%d0%bb%d0%b5%d1%82%d0%bd%d0%b8%d1%82%d0%b5-%d0%b5%d0%ba%d1%81%d0%bf%d0%b5%d0%b4%d0%b8%d1%86%d0%b8%d0%b8-%d0%bd%d0%b0-%d1%82%d1%8a%d1%80%d0%bd%d0%be/", "text": "Започват летните експедиции на пещерняците от ТД „Академик” и на учениците от Клуба по спелеология при Професионалната гимназия по туризъм „Д-р Васил Берон” във Велико Търново. Посещенията ще стартират от Търновските височини, където преди месец са локализирани нови ниши. Това обяви председателят на пещерен клуб „Дервент” Евгени Коев. В програмата са включени участие в националната експедиция в района на Марина дупка край Трявна, обхождания на землищата на селата Мусина и Емен, както и наблюдения на карстови образувания в района на Балван и Ново село. Към проучванията ще се присъединят седем ученици от Клуба по спелеология както и бивши възпитаници на Професионалната гимназия по туризъм. „Експедициите имат практическа насоченост. Правим комплексни наблюдения на водите в карстовите райони. Отбелязваме какво е влиянието на човешката дейност върху оттока на водите, колониите на прилепите, правим документиране на пропастите и пещерите за обща информираност на местното население”, коментира Евгени Коев. Очаква се до края на месец август изследователите да работят за поредна година и в Скалните манастири до русенското село Иваново. Традиционно спелеолозите ще подкрепят организацията и провеждането на нощния туристически поход от Прохода на републиката до Шипческия проход. Пешеходният тур по билото на Стара планина ще се проведе тази година на 30 юни. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.17", "title": " Започват летните експедиции на търновските пещерняци\t\t\t"}
{"url": "https://trud.bg/%d1%80%d0%b5%d0%b0%d0%bd%d0%b8%d0%bc%d0%b0%d1%86%d0%b8%d1%8f%d1%82%d0%b0-%d0%b2-%d0%b1%d0%be%d0%bb%d0%bd%d0%b8%d1%86%d0%b0%d1%82%d0%b0-%d0%b2-%d0%b3%d0%be%d1%80%d0%bd%d0%b0-%d0%be%d1%80%d1%8f%d1%85/", "text": "Остарялата апаратура в отделението по анестезиология и интензивно лечение в МБАЛ “Свети Иван Рилски” в Горна Оряховица е подменена с нова. Звеното е снабдено със съвременни ЕКГ, дефибрилатор, монитори и аспиратор. “Над 1300 анестезии се дават годишно в отделението. От тях над 300 са интубационни, над 700- венозни и спинални, а останалите са комбинирани”, уточнява д-р Христо Събев, началник на ОАИЛ. Годишно през отделението преминават между 250 и 300 пациенти в тежко състояние. Анестезиолозите лекуват болни в коматозни състояния, с тежки алергични реакции и отравяния. Медиците се борят за живота на пациенти, злоупотребили с медикаменти, натровени след взаимодействие с химични препарати, пестициди, токсични вещества. “Съвсем наскоро имахме случай на злоупотреба с антифриз”, коментира д-р Събев. В реанимацията лекуват и натровени с алкохол или храни, както с въглероден оксид след пожари или при вдишвания на отровни газове. В ОАИЛ в горнооряховската лечебница се приемат и пациенти, които са изпратени във влошено състояние от други отделения- хирургично, вътрешно, неврологично, АГО, които след като се стабилизират, се изпращат за долекуване обратно. Такива са случаите на болни с перфорации на язви, с перитонити, след сериозни гинекологични операции -хистеректомии, с тежки инсулти, с тежка сърдечно- съдова и дихателна недостатъчност. Средният престой в реанимация на болните е около 3 дни.  “В случаите, при които възможностите на нашата болница не позволяват да се овладее ситуацията, изпращаме пациентите в ОАРИЛ във великотърновската болница или в УМБАЛ- Плевен. Имаме много добро взаимодействие с колегите – д-р Сибила Маринова и проф. Радев и неговите заместници”, коментира д-р Събев. В отделението има 6 легла, като винаги половината трябва да са свободни, за да поемат спешни случаи. Екипът на ОАИЛ се състои от шестима лекари, четирима от които със специалност “Анестезиология”, двама ординатори и шест медицински сестри. “Сестринските места са на дневен ред, от години имаме недостиг на реанимационни сестри. И в момента не покриваме стандартите- към един лекар да има две сестри, както и на двама лежащо болни- по една сестра”, коментира началникът на отделението. По думите му, има случаи в които по пациента трябва да се направят толкова медицински манипулации и реанимационни мероприятия, които се равняват на работата дневно в едно терапевтично отделение. След хилядите пациенти преминали през годините в отделението, за 32-годишния си стаж, д-р Събев констатира, че българите се разделят в двете крайности по отношение на здравето си.  “Има прекалено грижовни към здравето си, хипохондрици, а има и българи, които са твърде небрежни към него”, изтъква медикът. Наскоро в ОАИЛ е направен голям ремонт, финансиран от Община Горна Оряховица. Подменени са подовите настилки, извършени шпакловка и боядисване на стените, монтирани окачени тавани, както и нова ПВЦ дограма. Със средствата са ремонтирани отоплителната инсталация и осветлението в залата. Обособена е сестринска манипулационна, както и нови работни плотове. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.17", "title": " Реанимацията в болницата в Горна Оряховица с обновено оборудване"}
{"url": "https://trud.bg/%d0%bf%d0%b5%d0%bd%d1%81%d0%b8%d0%be%d0%bd%d0%b5%d1%80-%d0%bf%d0%b0%d0%b4%d0%bd%d0%b0-%d1%81%d0%bc%d1%8a%d1%80%d1%82%d0%be%d0%bd%d0%be%d1%81%d0%bd%d0%be-%d0%be%d1%82-%d0%ba%d0%be%d0%bb%d0%b5%d0%bb/", "text": "Пенсионер на 75 г. от шуменското село Градище падна от велосипеда си и почина на място. Причината за смъртта на Тефик А. е счупен врат, травма несъвместима с живота. Аутопсия е показала, че не е получил нито инфаркт, нито инсулт, макар че мъжът страдал от високо кръвно. Инцидентът станал при спускане по стръмна улица в събота по обяд, а след произшествието дете открило дядото и веднага се втурнало да търси помощ в близко заведение. Оттам извикали спешна помощ, но пристигналите медици само констатирали смъртта. Изяснено е, че се е счупила вилката на колелото и най-вероятно това е предизвикало падането на едрия мъж. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.17", "title": " Пенсионер падна смъртоносно от колело"}
{"url": "https://trud.bg/%d0%bd%d0%b0%d0%b9-%d0%bc%d0%b0%d0%bb%d0%ba%d0%be-14-%d0%b4%d1%83%d1%88%d0%b8-%d0%b7%d0%b0%d0%b3%d0%b8%d0%bd%d0%b0%d1%85%d0%b0-%d0%bf%d1%80%d0%b8-%d1%81%d0%b0%d0%bc%d0%be%d1%83%d0%b1%d0%b8%d0%b9%d1%81/", "text": "Най-малко 14 души загинаха днес и 45 бяха ранени при самоубийствен атентат в Източен Афганистан – втория за два дни, който помрачи безпрецедентното примирие в страната, предаде Франс прес. Извършителят се самовзриви край офиса на губернатора на провинция Нангархар в град Джалалабад, заяви за АФП говорителят му Атаула Хогиани. Недалеч оттам се намира консулството на Индия. Данните на говорителя за жертвите и ранените бяха потвърдени от източник от афганистанските сили за сигурност, който обаче говори за над 10 жертви. До момента никой не е поел отговорност за атентата. Според Хогиани извършителят, дошъл пеш, е избрал за мишени талибани, цивилни и старци, напускали комплекса, в който се намира губернаторският офис, след празненство по случай мюсюлманския празник Айд ал Фитр, който бележи края на свещения месец рамазан. Днес талибаните отхвърлиха предложение на президента Ашраф Гани да продължат обявеното от тях 3-дневно примирие, съвпаднало с празника и с обявеното от правителството едностранно 8-дневно прекратяване на огъня, което изтича в сряда. Атентатор се самовзриви вчера с кола бомба, уби 36 души и рани 65 на общо празненство, събрало бунтовници талибани, афганистански правителствени войници и цивилни граждани, радващи се на примирието. Боевете в страната може да бъдат подновени още утре, заключава АФП. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.17", "title": " Най-малко 14 души загинаха при самоубийствен атентат в Източен Афганистан"}
{"url": "https://trud.bg/%d0%b3%d1%80%d0%b0%d0%b4%d1%83%d1%88%d0%ba%d0%b0-%d0%be%d0%bf%d1%83%d1%81%d1%82%d0%be%d1%88%d0%b8-%d0%b7%d0%b0-%d0%b2%d1%82%d0%be%d1%80%d0%b8-%d0%bf%d1%8a%d1%82-%d0%b3%d1%80%d0%b0%d0%b4%d0%b8%d0%bd/", "text": "Втора опустошителна градушка падна над старата столица Велики Преслав за месец – в събота следобяд зърна с големината на лешник са унищожили засадени повторно градини, след като на 17 май бяха изравнени със земята. Валежът продължил 40 минути, половината придружен с ледени късове, които масово са свалили на земята растенията, разказват местни хора. Градушката е била толкова силна, че чак изронила грапава мазилка по фасадите на къщите, надупчила и изолации. Специалисти от общината са направили обход на града за нанесени щети и в понеделник те ще се отсраняват. Във Велики Преслав има павирани наскоро улици и от тях пороят е извадил павета. На места са отнесени и стари асфалтови кръпки. Градушка е паднала и в село Кочово и в кв.”Кирково”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.17", "title": " Градушка опустоши за втори път градини в Преслав\t\t\t"}
