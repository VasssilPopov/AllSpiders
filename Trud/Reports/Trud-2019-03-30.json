{"url": "https://trud.bg/%d0%bf%d0%b5%d0%b2%d0%b8%d1%86%d0%b0%d1%82%d0%b0-%d0%b0%d0%bd%d0%b4%d1%80%d0%b5%d0%b0-%d0%bf%d1%80%d0%b5%d0%b4-%d1%81%d1%8a%d0%bd-%d1%86%d0%b5%d0%bb%d1%83%d0%b2%d0%ba%d0%b0%d1%82%d0%b0-%d0%bd/", "text": "Певицата Андреа защити приятеля си Кубрат Пулев след скандала с американската репортерка Джени Суши. Пред британския в.   Андреа обясни, че боксьорът е целунал Суши на шега. „Всичко това е много сериозно. Боксът е неговият живот. Смятам, че това, което се случва е изключително нечестно и съсипва Кубрат“, споделя изпълнителката. Според нея Кобрата е истинската жертва в ситуацията. „Тази жена трябва да бъде съдена, защото се опитва да му урони авторитета“, смята Андреа. Певицата, чието истинско име е Теодора Андреева разкри, че след случката е била ядосана на Пулев, но въпреки това твърденията на Джени Суши, че е била целуната насила й се струват странни. „Шокирана съм. Дори се скарахме заради това. Познавам го много добре. Той има голямо чувство за хумор и го направи на шега“, казва певицата. „Очевидно е, че момичето отвърна на целувката. Тя се усмихва! Целият свят видя, че й беше приятно“,  добавя българската изпълнителка. Според Андреа някой е решил да се възползва от ситуацията и е дал на Джени Суши лошия съвет да обвини Пулев, че я е целунал насила. „Мъчно ми е, че на този свят има толкова зли хора“, коментира изпълнителката. Андреа потвърди твърденията на Кубрат Пулев, че се е познавал с Джени Суши, чието истинско име е Дженифър Равало, преди злощастната целувка. „Тя се е държала много мило с него още от предишния ден. Те са си говорили много по-лично, отколкото би трябвало да го правят един журналист и един спортист. Тя лъже по един много грозен начин“, споделя певицата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.30", "title": " Певицата Андреа пред „Сън“: Целувката на Кубрат беше шега"}
{"url": "https://trud.bg/%d1%80%d0%b0%d0%b4%d0%b0%d0%bd-%d0%ba%d1%8a%d0%bd%d0%b5%d0%b2-%d1%89%d0%b5-%d0%b5-%d0%b2%d0%be%d0%b4%d0%b0%d1%87-%d0%bd%d0%b0-%d0%bb%d0%b8%d1%81%d1%82%d0%b0%d1%82%d0%b0-%d0%bd%d0%b0-%d0%b4%d0%b5/", "text": "Бившият лидер на ДСБ Радан Кънев ще е водач на листата на обединение „Демократична България“ (ДСБ, „Да, България“ и „Зелените“) за предстоящите избори за Европейски парламент. Това обяви на пресконференция в националния пресклуб на БТА съпредседателят на „Демократична България“ и лидер на партия „Да България“ Христо Иванов. Той подчерта, че решението за първите трима в листата е съгласувано от политическия съвет на „Демократична България“. Втори в листата ще е дипломатът Стефан Тафров – кандидат на „Да, България“, и Албена Симеонова, издигната от „Зелените“.", "date": "2019.03.30", "title": " Радан Кънев ще е водач на листата на „Демократична България“"}
{"url": "https://trud.bg/%d0%ba%d0%b0%d1%82%d1%8f-%d0%bd%d0%b8%d0%ba%d0%be%d0%bb%d0%be%d0%b2%d0%b0-%d0%be%d0%b1%d0%b5%d0%b4%d0%b8%d0%bd%d0%b5%d0%bd%d0%b8%d0%b5%d1%82%d0%be-%d0%bd%d0%b0-%d0%b6%d0%b5%d0%bd%d0%b8%d1%82%d0%b5/", "text": "Обединението на жените социалистки (ОЖС) ще се включи много активно с редица събития в предизборните кампании до края на годината. Това заяви председателят на ОЖС към БСП Катя Николова след днешния пленум на организацията. На него беше направен анализ на проведените събития и инициативи от началото на 2019-а година и бяха обсъдени насоките за работа до края й. Близо два часа продължи дискусията по въпросите, свързани с предстоящите европейски избори. В нея жените социалистки бяха много активни и споделиха идеи, свързани с организиране на различни събития. Те отбелязаха, че една от посоките, в които трябва да работят е за равно заплащане на труда на мъжете и на жените. Другата изключително важна тема за ОЖС в БСП е борбата с насилието над жени и деца. Жените социалистки бяха категорични, че е изключително важно да бъде засилена още повече дейността на организацията в тази посока, за да бъде изострено общественото внимание върху този толкова сериозен проблем в България днес. „Годината е под знака на две предизборни кампании и два избора – за европарламент и за местни органи на властта. Периодът е изключително важен. Напълно е възможно да има и трети вид избори – предсрочни парламентарни, както сочи общата политическа обстановка, коментира Катя Николова. – Затова на днешния пленум имахме възможност да чуем различни мнения и предложения за предстоящата ни работа. Жените социалистки винаги сме били много активни в дейността ни за партията и откровени в дискусиите за бъдещето й. Много се радвам, че на този пленум видях приповдигнато настроение и активизиране на жените социалистки. Те показаха, че разбират огромната важност и значимост на европейските избори и са готови да работят за успешното представяне на БСП на тях“. Катя Николова добави, че планираните събития и инициативи са свързани с основните теми, по които Обединението на жените социалистки избраха да работят активно през 2019-а на пленума в края на миналата година – борбата срещу насилието над жени и деца и за повече жени в политиката. „При планирането на нашата дейност по време на двете предизборни кампании насочихме основно вниманието си към тези две теми, каза тя. – Специално за местните избори през есента нашата подготовка започна още от сега. Ще имаме много инициативи и действия, които ще проведем заедно с неправителствени организации и граждански структури по места. По този начин ще имаме възможност да представим нашите способни и успешни жени и местни авторитети, които заслужават да намерят място в листите за местни органи на властта като общински съветници или кметове. В хода на кампанията нашата задача ще бъде да им помогнем и да ги подкрепим с организирането на различни събития и инициативи“. По време на пленума на Обединението на жените социалистки в БСП Анна Славова представи идеите и насоките, по които ПЕС – жени планира да работи през 2019 година. Анна Славова, която е член на оперативното бюро на ОЖС, беше неговият представител на Конгреса на ПЕС – жени, който се проведе в края на февруари в испанската столица Мадрид. „Ние съобразихме нашата работа през годината с насоките, които набеляза ПЕС на Конгреса, обясни Катя Николова. – През април и май планираме оперативни срещи с местните структури на ОЖС по области. Целта ни е да активизираме тяхната работа и да организираме срещи и контакти със структури на гражданското общество – женски организации, организации на хората с увреждания, на младежи и пенсионери, на еколози. Чрез тези събития и инициативи ще се опитаме да представим не само на нашите членове и симпатизанти, но и на по-широк кръг от граждани предизборната платформа на БСП за европейските избори“.", "date": "2019.03.30", "title": " Катя Николова: Обединението на жените социалистки ще се включи много активно в предизборните кампании\t"}
{"url": "https://trud.bg/%d0%bf%d0%be%d0%b6%d0%b0%d1%80%d0%b8-%d1%81%d0%b0-%d0%be%d0%b1%d1%85%d0%b2%d0%b0%d0%bd%d0%b0%d0%bb%d0%b8-12-%d0%bc%d0%b5%d1%81%d1%82%d0%b0-%d0%b2-%d0%bc%d0%b0%d0%ba%d0%b5%d0%b4%d0%be%d0%bd%d0%b8%d1%8f/", "text": "Пожари горят на 12 места в Македония, информира македонският телевизионен канал  . В района на Скопие гори местност „Люботенски бачила“, където горят сухи треви и дъбова гора на голяма площ, а огънят се насочва към местността „Башинец“, като теренът е непристъпен и се гаси със самолети. В Битолско огънят е обхванал около 50 хектара сухи треви и ниска растителност в близост до селата Прелюбие и Покървеник. Сложна е обстановката и в Национален парк „Галичица“ в района на Преспанското езеро, като горят около 70 хектара гори и сухи треви. В тетовския регион пожари са прекъснали електроснабдяването на няколко села. В охридския район пожар гори в близост до село Рамне, в стружкото село Октиси са изгорели две къщи. Пожари горят и в общините Македонски брод, Велес, Щип, Македонска Каменица и Делчево, както и в района на Куманово. Издадена е заповед, с която се забранява навлизането на автомобили на териториите на горските стопанства извън установените пътища и населени места и курортни местности до второ нареждане.", "date": "2019.03.30", "title": " Пожари са обхванали 12 места в Македония"}
{"url": "https://trud.bg/%d1%82%d0%b5%d1%80%d0%b5%d0%b7%d0%b0-%d0%bc%d0%b5%d0%b9-%d0%be%d0%b1%d0%bc%d0%b8%d1%81%d0%bb%d1%8f-%d1%87%d0%b5%d1%82%d0%b2%d1%8a%d1%80%d1%82%d0%be-%d0%b3%d0%bb%d0%b0%d1%81%d1%83%d0%b2%d0%b0%d0%bd/", "text": "Британският премиер Тереза ​​Мей обмисля възможността да подложи сделката си за Брекзит на четвърто гласуван, въпреки че категорично загуби предишните три вота, съобщава  . Вчера парламентът отхвърли сделката, но с доста по-малка разлика от предишните пъти. Това е накарало Мей да обмисли още едно гласуване преди 12 април, когато Обединеното кралство трябва да напусне Европейския съюз без сделка. Отбелязвайки нарастващата подкрепа за сделката си, въпреки поражението, говорителят на Мей заяви пред репортери: „Най-малкото вървим в правилната посока“. Депутатите трябва да се съберат отново в понеделник, за да обсъдят възможни промени в споразумението, които да гарантират, че то ще бъде приета при нов вот. Правителството се противопоставя на преразглеждането на своята стратегия за Брекзит и Мей посочи в петък, че всякакви варианти все пак ще изискват първо подкрепа от парламента за споразумението за оттегляне. Споразумението дава възможност за дълъг преходен период, който временно ще запази статуквото, за да даде възможност на гражданите и фирмите да се адаптират към бъдещите отношения между Великобритания и ЕС. Великобритания трябваше да напусне ЕС вчера, дългоочакваният 29 март. След като парламентът отхвърли сделката на Мей обаче беше гласувано отлагане на Брекзит. От Брюксел дадоха две възможни дати на Лондон. Едната е 12 април при напускане без споразумение, а другата е 22 май. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.30", "title": " Тереза Мей обмисля четвърто гласуване на сделката за Брекзит"}
{"url": "https://trud.bg/%d0%b6%d0%b0%d0%bd%d0%b5%d1%82%d0%b0-%d0%be%d1%81%d0%b8%d0%bf%d0%be%d0%b2%d0%b0-%d0%b2-%d1%8f%d0%bf%d0%be%d0%bd%d0%b8%d1%8f-%d1%81-%d0%bd%d0%be%d0%b2%d0%be-%d0%b3%d0%b0%d0%b4%d0%b6%d0%b5/", "text": "“Мис Плеймейт” се премени като гейша Актуалната носителка на титлата “Мис Плеймейт” Жанета Осипова замина на екзотично пътешествие в Япония, а според мълвата компания й прави новото й гадже. Красавицата обаче крие кой е мъжът до нея след непросъществувалия дълго роман с Христо Сираков. Последователите й коментират, че сега Жанета изглежда наистина щастлива и вероятно причина за това е новата й любов. В столицата Токио блондинката не пропуснала да опита местната кухня и да разгледа красивата природа. А за да се потопи още по-пълно в атмосферата на островите тя се преоблякла и като гейша, се вижда от пъстрите фотографии в социалната мрежа, които бързо събраха хиляди харесвания и коментари.", "date": "2019.03.30", "title": " Жанета Осипова в Япония с ново гадже\t"}
{"url": "https://trud.bg/%d0%b0%d0%b1%d0%b2-%d1%89%d0%b5-%d1%81%d0%b5-%d1%8f%d0%b2%d0%b8-%d0%bd%d0%b0-%d0%bf%d1%80%d0%b5%d0%b4%d1%81%d1%82%d0%be%d1%8f%d1%89%d0%b8%d1%8f-%d0%b5%d0%b2%d1%80%d0%be%d0%b2%d0%be%d1%82-%d0%b2-%d0%ba/", "text": "ПП АБВ ще се яви на предстоящия евровот в коалиция с още шест партии под името „Коалиция за България“, председателствана от председателя на АБВ Румен Петков. „Седемте партии се обединяват на общия принцип и оценка, че България се намира в отровна атмосфера на политическа криза и апатия, обуславяща безпътица и упадък във всички сфери на обществения живот. Водени сме от съзнанието, че е необходима промяна и тя е възможна по пътя на общите усилия на партиите и гражданските организации, милеещи за нова, справедлива и развиваща се България“. Партиите в „Коалиция за България“ са: ПП “АЛТЕРНАТИВА ЗА БЪЛГАРСКО ВЪЗРАЖДАНЕ” с председател Румен Петков, ПП “ОБЕДИНЕН БЛОК НА ТРУДА БЪЛГАРСКИ ЛЕЙБЪРИСТИ” с председател Екатерина Атанасова, ПП „ПОЛИТИЧЕСКО ДВИЖЕНИЕ СОЦИАЛДЕМОКРАТИ“ с председател Елена Нонева, ПП „БЪЛГАРСКА ПАРТИЯ ЛИБЕРАЛИ“ с председател Михаил Шишков, ПП „ДВИЖЕНИЕ ЗА СОЦИАЛЕН ХУМАНИЗЪМ“ с председател Александър Радославов, ПП „ВЪЗРАЖДАНЕ НА ОТЕЧЕСТВОТО“ с председател Емил Миланов и ПП „БЪЛГАРСКАТА ЛЕВИЦА“ с председател Боян Киров. „Коалиция за България“ е перспективен модел, който излъчва стабилност и предсказуемост, посочи Румен Петков „Ние се обръщаме към нашите сънародници за подкрепа, представяйки стратегическа визия за развитието на страната и политическо-стратегическо споразумение, което гарантира съвместното ни участие в предстоящите европейски избори, местни избори, парламентарни и президентски. Българските граждани в „Коалиция за България“ трябва да виждат сигурност, стабилност, предсказуемост и готовност да се води политика на открит диалог и политики, които отговарят на обществените интереси и държавата. „Коалиция за България“ излъчва перспектива, стабилност и предсказуемост. Това са изборите, на които се явяваме заедно, но със същата енергия ще се готвим и ще участваме за изборите в местните органи за самоуправление, парламентарни и президентски, които предстоят до следващите европейски. И това трябва да е ясно за всички“. Председателят на ПП „БЪЛГАРСКАТА ЛЕВИЦА“ Боян Киров заяви, че решението за включване на партията в „Коалиция за България“ се обуславя от общите цели и с представители на коалицията в ЕП се гарантира именно постигането на дългосрочните цели. Председателят на ПП “ОБЕДИНЕН БЛОК НА ТРУДА БЪЛГАРСКИ ЛЕЙБЪРИСТИ” Екатерина Атанасова изрази убеждение, че наложения порочен модел на управление може да бъде отстранен само със сериозно ляво политическо обединение.", "date": "2019.03.30", "title": " АБВ ще се яви на предстоящия евровот в коалиция с още шест партии под името „Коалиция за България“"}
{"url": "https://trud.bg/%d1%81%d0%ba%d0%b8%d0%be%d1%80%d0%b8-%d0%be%d1%82-19-%d0%bd%d0%b0%d1%86%d0%b8%d0%b8-%d0%be%d1%87%d0%b0%d1%80%d0%be%d0%b2%d0%b0%d0%bd%d0%b8-%d0%be%d1%82-%d0%bf%d0%b8%d1%81%d1%82%d0%b8%d1%82%d0%b5/", "text": "Условията за ски в Банско са перфектни независимо, че е края на месец март. Това коментираха участниците във втория слалом за ФИС на Мексико, проведен в ски зона Банско. На старт днес застанаха 49 алпийци от 19 нации. Победител е Леон Никич (Хърватия) с 1:23,90 мин. На само 0,07 сек зад него финишира Марко Слиевич (Босна и Херцеговина), а трети на 0,36 сек е Джовани Помпей (Ит). България се представи с Б националния тим. Най-напред – 12-и се класира Калин Златков – на 2,68 сек. Георги Ергин е 13-и на 2,79 сек. Призьорите бяха наградени от Карлос Прунеда, президент на федерацията по ски на Мексико и принц Хубертус фон Хоенлое, участник в рекордните 13 световни при алпийците и 6 зимни олимпиади. След финала всички благодариха на домакините от „Юлен“ за отличните условия, които са им предложили за състезание и на екипа на 4-звездният хотел „Стражите“ начело с Димитър Ваканчин за топлото гостоприемство и вкусната храна. Перфектните условия, които Банско предлага и в тази част на годината са причина стартовете в края на март да съберат толкова много участници. Заради перфектно обработените писти в ски зоната идната седмица в Банско за участия в два гигантски слалома пристигат звездата на Словения Жан Кранец, победител в гигантския слалом за Световната купа този сезон в Заалбах-Хинтерглем (Ав) и сребърния медалист от алпийската комбинация от Световното в Оре 2019 Стефан Хадалин (Слвн). България ще бъде представена от най-добрите си алпийци начело с Алберт Попов, Камен Златков и Йоан Тодоров.", "date": "2019.03.30", "title": " Скиори от 19 нации очаровани от пистите в Банско"}
{"url": "https://trud.bg/%d1%80%d1%83%d0%bc%d1%8a%d0%bd%d0%b8%d1%8f-%d0%b8-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%be%d0%b1%d0%bc%d0%b8%d1%81%d0%bb%d1%8f%d1%82-%d1%81%d1%8a%d1%82%d1%80%d1%83%d0%b4%d0%bd%d0%b8/", "text": "Румъния и България обмислят съвместна работна група с цел да ограничат вноса на стари автомобили, предаде  , позовавайки се на съобщение на румънското министерство на околната среда. „Властите в двете държави се договориха да засилят сътрудничеството и да очертаят общи политики за подобряване на качеството на въздуха, правилното управление на отпадъците и намаляването на замърсеността на р. Дунав и Черно море“, пише в съобщението, цитирано от БТА . Разговорите се състояха в рамките на румънско-българските междуправителствени консултации в Букурещ вчера, отбелязва Аджерпрес. Румънската и българската страна се съгласиха също, че е от съществено значение да подпишат меморандум за разбирателство за намаляване на замърсяването с пластмаса на Черно море и Дунав при общата граница, посочва още агенцията. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.30", "title": " Румъния и България обмислят сътрудничество в ограничаването на вноса на стари автомобили"}
{"url": "https://trud.bg/%d0%b5%d0%b4%d0%bd%d0%b0-%d1%82%d1%80%d0%b5%d1%82%d0%b0-%d0%be%d1%82-%d0%b3%d0%b5%d1%80%d0%bc%d0%b0%d0%bd%d1%86%d0%b8%d1%82%d0%b5-%d0%b8%d0%bc%d0%b0%d1%82-%d0%bd%d0%b5%d0%b3%d0%b0%d1%82%d0%b8%d0%b2/", "text": "Почти една трета от германците имат негативно отношение към ЕС. Това показва ново проучване на общественото мнение преди изборите в единни блок в края на май, съобщава БГНЕС. Докато негативно отношение имат 31 на сто от анкетираните, 57 на сто от запитаните оценяват положително ЕС, а само 11 процента нямат мнение по въпроса. Това показва публикуваното в събота изследване на пазарната изследователска група „Сплендид рисърч“. Мнозинството от участниците в допитването са посочили липсата на ограничения за пътуване и работа в рамките на евроблока като позитивни аспекти от членството в ЕС, заедно с общата валута и свободното движение на стоки и услуги. Участниците в анкетата са били попитани за мнението им за излизането на Великобритания от ЕС. Мнозинството от запитаните са заявили, че Брекзит ще има негативни последици за икономиката и политическата ситуация и за Великобритания, и за държавите членки на ЕС. Около 85 процента са заявили, че ще приемат обратно Великобритания в ЕС, след като тя напусне. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.30", "title": " Една трета от германците имат негативно отношение към ЕС"}
{"url": "https://trud.bg/%d0%bf%d1%8a%d1%80%d0%b2%d0%b8%d1%8f%d1%82-%d0%b2%d0%b8%d0%bf%d1%83%d1%81%d0%ba-%d0%b8%d1%81%d1%82%d0%be%d1%80%d0%b8%d1%86%d0%b8-%d0%b8-%d0%b3%d0%b5%d0%be%d0%b3%d1%80%d0%b0%d1%84%d0%b8-%d0%bd%d0%b0/", "text": "Вълнуваща среща на бивши и настоящи студенти от първия випуск на специалност „История и география“ във Великотърновския университет, както и на преподаватели от Историческия факултет, се проведе в събота във Велико Търново. 30 години след дипломирането си те бяха приветствани от проф. д-р Христо Бонджолов, ректор на Великотърновския университет „Св. св. Кирил и Методий“, доц. д-р Владимир Попов – (ректор на Великотърновския университет през мандат 1991-1995 г.), доц. д-р Петя Събева, ВрИД декан на Историческия факултет, проф. д.н. Атанас Дерменджиев – ръководител на катедра „География“, проф. д-р Валентин Спиридонов – ръководител на катедра „Нова и най-нова обща история“ и преподаватели, обучавали студентите в периода 1984 – 1989 г. „Радвам се, че ви виждам отново във Великотърновския университет. Тогава, в онези години, всички бяхме бедни в материално отношение, но имахме дух и надежда, че нещата ще се променят. Дух, който все още носим в себе си. Имахме светло бъдеще на хоризонта. Искрено се надявам с това първо поколение, с този първи випуск на специалност „История и география“, която е толкова хубава и дава възможност на учителите ни да преподават и история и география, да сме поставили една здрава основа, с която името на нашия Великотърновски университет да се чува с добро. Това е традицията, това е нещото, на което трябва да стъпят младите хора, които сега идват след нас. Да пазят институцията, да се връщат обратно в своя Университет, да се опират на своите учители, на своите преподаватели. Нека да им благодарим от сърце, че ни обучаваха и ни предадоха любов към науката. Науката, която ни прави по-добри като хора и общество. През последните години направихме така, че да върнем уважението към професията учител. Бъдете здрави!“, каза в приветствието си проф. Хр. Бонджолов. Проф. д.и.н. Людмил Спасов, зам.-декан на Историческия факултет в периода 1983-1987 г., разказа за възникването на идеята за разкриването на специалността, академичните предизвикателства пред изграждането на нова структура – катедра „География“ и нейното ситуиране в Историческия факултет. Благодарствено писмо от името на студентите от първия випуск прочете Елена Радомирова, което бе връчено на Ректора на ВТУ „Св. св. Кирил и Методий“. От името на настоящите обучаеми приветствие към „първопроходците“ поднесе второкурсника Иван Димитров, студент от специалност „Педагогика на обучението по история и география“, както и Иван Маринов. Академичният празничен ритуал намери своя завършен израз чрез предаване на възстановеното знаме на курса на настоящите четвъртокурсници от представителя на първия випуск – Петко Чолаков и общо произнасяне на клетва от завършилите и учещите специалност „История и география“. Събитието продължи с полагането на паметен венец пред паметника на Светите братя Кирил и Методий.   Срещата ще се запомни и с полагането на едно ново начало – в планираното от ръководството на Университета изграждане на духовно пространство, символ на академизма и просвещението. Пред читалнята на Централната университетска библиотека, бе засадена фиданка на кедър. Инициативата е почит към всички приятели и състуденти на първия випуск на специалност „История и география“, които в момента не са тук. Последва посещение в Музея на Великотърновския университет, където част от студентите от първия випуск дариха на доц. д-р Анка Игнатова снимки от личните си архиви, на които са документирани моменти от учебен процес и теренни практики за музейната сбирка.", "date": "2019.03.30", "title": " Първият випуск историци и географи на ВТУ се събра отново 30 г. след дипломирането си"}
{"url": "https://trud.bg/%d0%b2%d0%be%d0%bb%d1%8f-%d0%bf%d0%be%d0%b4%d0%bf%d0%b8%d1%81%d0%b2%d0%b0-%d0%bf%d1%80%d0%b5%d0%b4%d0%b8%d0%b7%d0%b1%d0%be%d1%80%d0%bd%d0%be-%d1%81%d0%bf%d0%be%d1%80%d0%b0%d0%b7%d1%83%d0%bc%d0%b5/", "text": "През идната седмица ще се подпише коалиционното споразумение между политическа партия „Воля“, партия „Обединена социалдемокрация“, Българската социалдемократическа партия и БЗНС „Александър Стамболийски“, съобщава  . Четирите формации ще се явят с обща листа за евроизборите, като всяка от тях ще разчита на преференциалния вот. Това обяви в Пловдив икономистът Кольо Парамов, който ще е кандидатът на Обединените социалдемократи за Европейския парламент. Новото обединение ще търси контакти и с други формации от демократичното пространство, както и с многобройните организации на запасните офицери в България. Целта е да се възроди социалдемократичната идея и тя да бъде представена с нов подход на изборите. Според Обединените социалдемократи в страната липсват справедливост и солидарност, за сметка на огромното забогатяване на група олигарси и техните близки. Парамов се обяви за тотална проверка на олигарсите и приемането на директен конфискационен закон,за коренни промени в съдебната власт и в банковата система . Той предупреди, че ако до юли не станем членове на банковия съюз, ще сме закъснели твърде много.", "date": "2019.03.30", "title": " „Воля“ подписва предизборно споразумение с три партии"}
{"url": "https://trud.bg/%d0%ba%d0%be%d1%80%d0%bd%d0%b5%d0%bb%d0%b8%d1%8f-%d0%bd%d0%b8%d0%bd%d0%be%d0%b2%d0%b0-%d0%b2%d0%bb%d0%b0%d1%81%d1%82%d0%b8%d1%82%d0%b5-%d0%bd%d0%b8-%d0%bf%d1%80%d0%b8%d0%ba%d1%80%d0%b8%d0%b2%d0%b0/", "text": "Смятам, че нашите власти прикриват намесата на Турция в решението по Закона за вероизповеданията, заяви в пернишкото село Дивотино лидерът на БСП Корнелия Нинова, цитирана от БТА. Турският външен министър Мевлют Чавушоглу обяви пред симпатизанти преди два дни, че Турция се е намесила при промените на българския закон, с които в крайна сметка остана възможността чужди държави да финансират вероизповедания у нас. Българските власти категорично отрекоха да е имало намеса, заявиха, че става дума за поредна недопустима предизборна риторика, и привикаха посланика на Анкара. Вчера премиерът Бойко Борисов дори поиска извинение при разговора с турския вицепрезидент. Турската страна обаче отказа да се извини за изявлението на Чавушоглу, с обяснението, че думите му били извадени от контекста. Според Нинова обаче има намеса и това е резултат от провеждана години наред васална външна политика. Тя подчерта, че добросъседските отношения са много важни, но външната ни политика има нужда от друг характер, като се отстоява интересът уважително, възпитано, дипломатично и твърдо. Според социалистката истината е най-доброто решение и трябва да се каже имало ли е намеса на Турция и каква е била тя. „Щом те отказват да се извинят, значи държат на своята позиция. А най-вярното доказателство за това, че е имало намеса, е самият приет закон. Вижда се какви промени той претърпя в промеждутъка, в който са водени разговори. Ефектът, който турската страна е търсила, е постигнат. Въпросът е защо ние сме го допуснали като държава“, каза още Нинова. Тя допълни, че БСП ще се върне в парламента, когато управляващите приемат законови гаранции за честни избори. Корнелия Нинова и Елена Йончева се срещнаха с жители на Дивотино във връзка с навлизане на концесионера на Пернишкия въглищен терен „Мин Индъстри“ в земеделски земи, на които не е променено предназначението. „Цялата документацията за концесията на фирма „Мин Индъстри“ ще бъде изискана от Министерството на енергетиката още в понеделник“, обеща председателката на левицата, като двете с Йончева изтъкнаха, че Министерският съвет е разрешил концесията на терените при през 2003 г., след това е направен анекс през 2015 г., а през 2016 г. е сменен собственикът. „Няма никаква намеса в Закона за вероизповеданията, който беше приет като поправка само преди два дни. Всичко, което сме направили, сме го направили само и единствено водени от интереса на България и за свободата на вероизповеданията в страната“, отрече междувременно твърденията на БСП зам.-председателят на ГЕРБ и председател на Националния предизборен щаб Цветан Цветанов в Поморие. Според него изборите в Турция в неделя нещата вече ще бъдат по-различни. Той припомни, че българските евродепутатите са гласували с „въздържал се“ за прекратяването на разговорите с Турция за членство в ЕС. „И мисля, че, ние като съседи с Турция, трябва да запазим добрите отношения, защото знаете, че в момента около три милиона и половина са бежанците, които са на територията на турско-сирийската граница“, добави той. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.30", "title": " Корнелия Нинова: Властите ни прикриват намесата на Турция в решението по Закона за вероизповеданията"}
{"url": "https://trud.bg/%d0%b2%d1%8a%d0%bb%d0%bd%d1%83%d0%b2%d0%b0%d1%89%d0%b8-%d0%b4%d0%b6%d0%b0%d0%b7-%d0%bf%d1%8a%d1%82%d0%b5%d1%88%d0%b5%d1%81%d1%82%d0%b2%d0%b8%d1%8f-%d0%be%d0%b1%d0%b5%d1%89%d0%b0%d0%b2%d0%b0-b/", "text": "Висшата лига на българския и македонския джаз излиза тази вечер на сцената на фестивала „Blagoevgrad Blues&Jazz” в зала „Орфей” на парк „Македония”. Световноизвестният музикант Теодосий Спасов, виртуозът на китарата от Македония – Влатко Стефановски, триото на Живко Петров, великолепната певица Хилда Казасян в дует с Христо Йоцов, както и Биг бенд-Благоевград – всички те ще поставят кулминацията на музикалното събитие. „Знам за този легендарен блус фестивал. Мечтаех да дойда в Благоевград и съм щастлив, че ще мога да свиря за благоевградската публика. Заедно с Влатко Стефановски решихме точно тук да представим премиерата на най-новия ни проект „Дунавски блус”. В него разказваме за типичните балкански неща – една голяма и съдбовна любов, вино и вечното търсене на жената от страна на мъжа”, сподели Теодосий Спасов. За втора поредна година на „Blagoevgrad Blues&Jazz” своите невероятни джаз истории ще разкаже Влатко Стефановски. Той и Теодосий Спасов ще изсвирят най-популярните си пиеси, с които вече 20 години обикалят света. „Сигурен съм, че довечера концертът ще бъде невероятен, очаквам отново зала „Орфей” да бъде препълнена и всички заедно да се забавляваме”, допълни музикантът от Македония. Известната ни джаз певица Хилда Казасян призна, че е щастлива да работи с Христо Йоцов и с Биг бенд-Благоевград. Тя пожела дълголетие на фестивала в Благоевград и обеща на всички зрители една фантастична вечер. Всички обещаха и доста изненади за публиката. Една от тях е да излязат заедно на сцената Хилда Казасян и триото на Живко Петров, но при условие, че зрителите ги извикат силно на бис. Изпълнителите похвалиха община Благоевград, че се грижи за ценителите на джаз и блус музиката. Концертът довечера започва в 19,00 часа в зала „Орфей” на парк „Македония”.", "date": "2019.03.30", "title": " Вълнуващи джаз пътешествия обещава „Blagoevgrad Blues&Jazz” тази вечер"}
{"url": "https://trud.bg/%d0%bc%d0%b0%d1%80%d1%82%d0%b8%d0%bd-%d0%bc%d0%b8%d0%bd%d1%87%d0%b5%d0%b2-%d0%b1%d0%bb%d1%8f%d0%bd%d1%8a%d1%82-%d0%bd%d0%b0-%d0%bf%d1%8a%d1%80%d0%b2%d0%b0-%d0%bb%d0%b8%d0%b3%d0%b0/", "text": "Мартин Минчев дебютира за националния отбор на България в европейска квалификация срещу Черна гора (1:1). Талантът на „Черно море“ записа името си в историята. Причината – за първи път екипа на „трикольорите“ облече футболист, роден през 21-вия век. В деня на двубоя варненецът бе точно на 17 години и 11 месеца и така влезе в отбраната компания на още петима, изиграли първия си мач за „лъвовете” още преди да са навършили 18 години. Пред него са Николай Михайлов, Никола Стайков, Ради Мазников и Георги Соколов. Кой обаче е Мартин Минчев – футболистът, развинтил ЦСКА и „Лудогорец“? Каква е историята на момчето, което се превърна в блян на родните грандове и именити клубове в Европа?  Всичко започва през лятото на 2008 година. Едно момче стъпва на „Тича”, малко преди да стане второкласник, с до болка познатото желание на много деца – да играе футбол. Четирима негови съученици, играещи по това време в „Черно море“, са го запалили по Цар футбол. Първите си тренировки прави с… фланелка на „Манчестър Юнайтед“. На гърба му номерът е седем, а името Кристиано Роналдо. Бързо Мартин показва, че има дарба за футболист. Впечатлява и треньорите с характер. Дисциплиниран и изпълнителен във всичко. Остава да тренира извънредно, да отстранява слабостите, да играе с двата крака. В школата на тима от Варна са категорични – той никога не създава проблеми. Винаги изпълнява това, което му се казва. На „Тича“ бързо осъзнават, че притежават изключителен талант. Виждат го обаче и редица клубове. Всяка година го искат различни отбори от България, но Минчев е категоричен – „не”. Не желае и да чуе, заради прекрасните си съотборници, колектива и „Черно море“. През 2014-та минава през кризисен период. Изведнъж пораства на ръст с няколко сантиметра. Тогава губи координация и бързина, което рефлектира върху техниката му. След допълнителни тренировки превръща дефектът в ефект. За да го докаже, два месеца по-късно става голмайстор на международния престижен турнир „Готия Къп”, като попаденията му носят купата на „Тича“, а „Черно море“ отива на неофициално световно клубно първенство за деца в Швеция. По-късно е лидер на формацията на „моряците“ до 15 години. По това време Мартин е с една година по-малък, но предвид невероятните си умения се утвърдява като титуляр. Превръща се в голмайстор на тима и с основна заслуга за сребърните медали, които тимът печели на държавно първенство. Въпреки че е лидер, остава тих, скромен и дружелюбен към другите. Треньорите го харесват и заради това, че когато в даден мач вкара 3-4 гола, не гледа да увеличи актива си, а да подава и на другите да вкарат. По ирония на съдбата дебютира за първия тим на „Черно море“ ден след рождения си ден – на 23 април 2017-та, при победата с 3:2 срещу „Локомотив“ (Пловдив) в Каварна. Минчев се появява на терена в 76-ата минута, заменяйки Иван Коконов. Първият треньор, който му дава шанс за изява при мъжете е Георги Иванов. „Много добър футболист – каза Гонзо пред „Труд“. – Заслужи си да играе в „Черно море“ и затова му дадох шанс преди време. Мартин е много трудолюбив и усърден в заниманията. Не съм изненадан от развитието му, макар че може би малко бързо се случиха нещата около него. Той се развива в правилната посока и всички, които го познаваме се радваме за неговите успехи. Не съм изненадан, че ги постига. „Черно море“ е неговият дом и там хората го обичат. Рано или късно ще излезе в чужбина, но сега е важно да продължи в същия дух“. Мартин става най-младият дебютант за „моряците“ в елита. Месец след това записва и първият си двубой като титуляр. Минчев остава на терена през всичките 90 минути при загубата от „Лудогорец“ с 1:3. Сред 11-те е три дни по-късно при равенството 2:2 с „Левски“ на „Герена“. Тогава Гонзо залага на куп юноши, сред които е и именно Минчев. Талантът му веднага бива уловен от радарите на чуждите клубове. Дори емисари от Апенините го искат за петдневен лагер с юношите на Торино до 17 години преди време. Минчев взе участие в контролна среща, в която реализира хеттрик. До договор не се стигна, а от това спечели само „Черно море“, защото задържа бижуто на борда на кораба. През миналия сезон записва 19 мача и 2 гола за тима. В настоящата кампания вече играе с п-голямо самочувствие. „Мартин е пример за всички останали млади футболисти в отбора – каза Илиан Илиев, треньор на „Черно море“. -Влиза в игра, защото знаем, че ще свърши работа, а не защото е перспективен. Това е прекият пример как трябва да се включваш. Само, защото си юноша не значи, че трябва да играеш. Работил е много на тренировки и това, че дори вкарва с неудобния крак показва, че се труди“. Към момента в Първа лига Минчев има 18 срещи, две попадения и три асистенции. Особено силно игра срещу ЦСКА при успеха с 2:0. Срещу „Лудогорец“ (1:0) също бе неудържим. Не случайно веднага след мача с „орлите“ се заговори, че „червените“ и шампионът на България го искат. От „Герена“ също признаха качествата на футболиста. Селекционерът Петър Хубчев изобщо не остана по-назад и го повика за старта на европейските квалификации.  Минчев дебютира в първата среща. Влезе в заключителните минути срещу Черна гора (1:1) и негов удар мина на сантиметри от целта. Крилото игра и в Косово (1:1). В Прищина дори имаше скаути на английския „Норич“ и немския „Ведер“ (Бремен), които следяха именно неговите изяви. Факт, който подсказва, че много трудно роден клуб ще се пребори с чуждестранните грандове за подписа на Минчев. Може би звездата му изгря твърде рано, но това няма значение. Към днешна дата той вече не е само младок с качества. Мартин е национал на България и сред най-големите родни таланти у нас. Именно заради това няма да е изненада, ако в близко бъдеще на „Тича“ се появят други деца, които ще искат да ритат в „Черно море“. И може би няма да носят фланелката със „седмицата на Роналдо, а такава с името на Минчев.", "date": "2019.03.30", "title": " Мартин Минчев – блянът на Първа лига"}
{"url": "https://trud.bg/%d0%b4%d0%b8%d0%b3%d0%b8%d1%82%d0%b0%d0%bb%d0%bd%d0%b8%d1%82%d0%b5-%d0%bf%d1%80%d0%be%d0%b1%d0%be%d0%b9%d0%bd%d0%b8-%d0%b2-%d0%bd%d0%b0%d1%88%d0%b5%d1%82%d0%be-%d0%be%d0%b1%d1%80%d0%b0%d0%b7%d0%be/", "text": "Учителите имат нужда от обучение  В България си говорим за много неща и винаги стигаме до два проблема – няма пари и няма достатъчно пари. Това стана мантра, с която всеки в днешно време може да оправдае дадена липса. И докато преди 20 г. темповете, с които се развиваше светът и България, бяха сравнително по-бавни, то сега разполагаме с безгранични възможности да правим сравнения, да наблюдаваме нечии решения, да се учим от чуждите грешки. И да разберем, че невинаги парите са водещият фактор, от който произлиза решение. Всичко това стана възможно заради интернет средата и дигиталните технологии. Информационната инфраструктура в България е на високо ниво и доказателство за това е IT секторът ни. В същото време обаче, не можем да оползотворим достатъчно ресурсите, с които разполагаме. Това не е мое мнение, а явление, което в световната академичната практика си има име – digital divide (от англ. дигитално разделение). То се използлва за описание на различията между тези, които имат достатъчно познания и достъп до технологии, и тези, които нямат. С намаляването на цената и с увеличаването на достъпността на технологиите, ножицата се отваря все по-широко. По-видимо става разделението между тези, които имат уменията за ефективно използване на технологиите, и тези които ги използват само за развлекателни цели. Така стигаме до момента, в който всеки може да работи с фейбук, но не всеки може да създаде таблица в Exel, или по-общо казано – да използва информационните технологии за усъвършенстване на работния процес. Неотдавна стана ясно, че в една от големите български служби пратките за изпращане и получаване се описват в тефтер. Това е само един малък пример, който чудесно описва термина дигитално разделение. Някои от факторите, които допринасят за дигиталното разделение са бедност, лоша инфраструктура, корупция, бюрокрация, образование. При т.нар digtal divide в образованието има няколко типа несъответствия. Първото и най-очаквано разделение, което се дефинира, е между хората и учебните заведения, които имат технологичен ресурс, и тези които нямат. Тук причините за разделението могат да са географски, социално-икономически и пр. Второто несъответствие е между тези, които могат и използват ресурса, и тези, които не знаят как. Като се има предвид жизненоважната роля на информационните и комуникационните технологии в училище, редица страни в света вече са си поставили за основен фокус да гарантират ефективно равенство в образованието. Усилията за преодоляване на пропастта се увеличават по целия свят и не разчитат единствено на предоставянето на техника. Някои от най-важните допълнения в стесняване на цифровото разделение включват насърчаване на дигиталната грамотност на учители и обучители. Използват се кампании или стимули, устойчиви партньорства с успешни организации и надеждна партньорска мрежа за споделяне на добри практики. Когато заговорим за образованието в България, несъоответствие има както между достъпа до технологии на ученици от малки и не само) населени райони и на такива от по-големите градове, така и между старомодните умения на учителите и високотехнологичните (донякъде идващи “по рождение”) навици на учениците. В Стратегията на МОН за ефективно прилагане на информационни и комуникационни технологии в образованието и науката (2014-2020) се споменават ключови цифри: 2600 действащи образователни институции, 85 000 учители и преподаватели, 100 000 компютърни и терминални устройства. През януари 2019г. министерството на образованието обяви 76 млн. лв. финансиране за 17 програми за модернизиране на образованието. Има стратегия, има инициативи на МОН и на други организации, които се ангажират с образователни проекти. Но средствата достигат до едва 15% от училищата, което по-скоро говори за разделение. Ако инвестициите в технологична инфраструктура не могат да бъдат направени веднага, то има и редица други проекти, чрез които да се елиминира поне едното неравенство – това в уменията. Обучения за развитието на дигиталната грамотност на учителите и на ангажираните в образователните процеси, са начин да се гарантира преодоляване на дигиталното разделение. Тези мерки следва да подпомогнат и преодоляването на поколенчески различия и социо – културни бариери. Модерният учител не само влиза в час, а и самият той „е в час” с тенденциите. За да заслужи и без друго крехкото доверие и уважение на учениците си, учителят трябва да демонстрира познания освен в предмета и в начина на преподаване. Законът за развитие на академичния състав донякъде задължава преподавателите във висши учебни заведения да се развиват и да актуализират уменията си за работа с дигитални технологии, да творят академично, да участват в конференции и събития, както и да участват в национални или международни проекти. Ситуацията в училищата е различна. Не е новина, че учителският състав в България застарява, а размерът на учителската заплата влияе върху интереса на младите към професията. С решение на Министъра на образованието от 2018 г. учителските заплати са повишени от тази година. Това поражда надежда, че професията ще успее да привлече повече млади и гъвкави учители. И тук говоря за преподаватели, които да са наясно, че е необходимо учебният процес да се адаптира към изискванията на високотехнологичната информационна епоха, а и за такива, които да използват модерните средства, за да вдъхновяват и кореспондират с “вродените” компетенции на подрастващите. Не принизявам или подценявам уменията на учителите и директорите, които не попадат в категория “млади”. Напротив. Учителската професия, след може би лекарската, е една от най-благородните. Аз самата се гордея, че я практикувам. Но и тя, както всяка друга, трябва да бъде адаптирана и развивана според времето, в което живеем. * Авторът е преподавател във Висшето училище по застраховане и финанси (ВУЗФ) и изпълнителен директор на Фондация “Право и Интернет”.", "date": "2019.03.30", "title": " Дигиталните пробойни в нашето образование\t"}
{"url": "https://trud.bg/%d0%b1%d0%be%d1%80%d0%b8%d1%81%d0%be%d0%b2-%d1%81%d0%bb%d0%b5%d0%b4-%d1%81%d1%80%d0%b5%d1%89%d0%b0%d1%82%d0%b0-%d1%81-%d1%82%d1%83%d1%80%d1%81%d0%ba%d0%b8%d1%8f-%d0%b2%d0%b8%d1%86%d0%b5%d0%bf%d1%80/", "text": "Те считат, че с нищо не са ни засегнали. Че било извадено от контекста това, което в България се раздухва. Извадихме сайтовете, пуснахме го и сега продължават да говорят по телефона. Не считам, че е нужно едно и също нещо да говорим. Ако преценят, че Чавушоглу трябва да си поднесе извиненията, да го направят. Аз бях неотстъпчив за всякакви други варианти на съвместни изявления, комюникета и интерпретации. Честта и достойнството на една държава не могат да се съизмерват с никакви други ползи. Ние не сме ги засегнали по никакъв начин. Абсолютно никой не ни е оказал каквото и да е въздействие за Закона за вероизповеданията. Това сме го направили, защото считаме, че като държава сме длъжни да плащаме за всяко едно вероизповедание и това направихме. Това заяви премиерът Бойко Борисов, след като прекрати проведената по негово искане   в резиденция „Снагов“ край Букурещ по повод думите на турския министър на външните работи Мевлют Чавушоглу,  . Аз ги разбирам, че са в избори, но и ние сме в избори. Когато всички водят антитурска кампания, ние никога не сме си го позволили. В България антитурската кампания носи плюс. Именно заради добросъседските отношения ние никога не го правим, подчерта Борисов. Въпросният външен министър казва, че ни оказал натиск, за да се приеме закона за вероизповеданията, което е лъжа, което не е истина. На мен никой не ми се е обаждал, нито ми е оказвал натиск. Това ние самите го правихме толкова време – публично, срещи, със Синода, с мюфтиите, с всички, какъв натиск, попита Борисов. Бяхме на Четиристранната среща, вицепрезидентът Октай беше поканен като гост. Говорихме за толкова много проекти, че ме е яд как за такова нещо си влошаваме отношенията, каза още премиерът.", "date": "2019.03.30", "title": " Борисов след срещата с турския вицепрезидент: Аз ги разбирам, че са в избори, но и ние сме в избори\t"}
{"url": "https://trud.bg/%d1%84%d1%80%d0%b0%d0%bd%d1%86%d0%b8%d1%8f-%d0%b8-%d0%b1%d0%b5%d0%bb%d0%b3%d0%b8%d1%8f-%d0%b3%d0%be%d1%82%d0%b2%d1%8f%d1%82-%d0%bf%d1%80%d0%be%d0%b2%d0%be%d0%ba%d0%b0%d1%86%d0%b8%d1%8f-%d1%81-%d1%85/", "text": "Специалните служби на Франция и Белгия подготвят провокация с химическо оръжие в Сирия, твърдят от руското министерство на отбраната, информира БНР. Целта била руските въздушно-космически сили да бъдат обвинени в нападение срещу цивилното население. Провокацията щяла да бъде извършена в зоната за деескалация в провинция Идлиб, съобщава в комюнике руският Център за помирение на враждуващите страни в Сирия. Там агенти на белгийските и френските служби се срещнали с полеви командири на терористичните групировки „Хаят Тахрир аш Шам“ и „Хурас ад Дин“, както и с представители на псевдохуманитарната организация „Белите каски“, пише още в комюникето. За участниците в бъдещата инсценировка били предвидени по 100 долара на човек. Не било изключено за по-голяма достоверност да бъдат използвани истински отровни вещества. От 14 до 27 март белгийците заснели въздушни удари на руски дронове по цели на терористите в зоната деескалация в провинция Идлиб. Кадрите щели да бъдат използвани при монтажа на бъдещия видеоматериал. Под контрола на французите пък на 23 март било доставено отровното вещество, вероятно на хлорна основа, под прикритието на бутилки с кислород и битов газ.", "date": "2019.03.30", "title": " Франция и Белгия готвят провокация с химическо оръжие в Сирия, твърди Москва"}
{"url": "https://trud.bg/%d0%b2%d1%83%d1%87%d0%b8%d1%87-%d0%b7%d0%b0-%d1%81%d1%80%d1%8a%d0%b1%d1%81%d0%ba%d0%b8%d1%8f-%d1%83%d1%87%d0%b0%d1%81%d1%82%d1%8a%d0%ba-%d0%be%d1%82-%d1%82%d1%83%d1%80%d1%81%d0%ba%d0%b8-%d0%bf%d0%be/", "text": "„Строителството на сръбския участък от „Турски поток“ ще започне до дни“, заяви президентът на Сърбия Александър Вучич. По думите на сръбския лидер, техниката вече е на обектите, съобщи той в Букурещ на срещата с лидерите от балканските държави, предава ТАСС, като цитира ТАНЮГ. „Ние участваме в този проект, няма никакво съмнение. Започваме работа до няколко дни, техниката вече е по места“. Държавния глава заяви още, че Сърбия развива промишлеността си и в скоро време ще има нужда от повече газ.“А там, където има газ, има и възможност да се развива икономиката“, отбелязва Вучич и добавя, че газопроводът „ще промени енергийната карта на Балканите“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.30", "title": " Вучич за сръбския участък от „Турски поток“: Техниката вече е по места, започваме до дни"}
{"url": "https://trud.bg/%d0%b4%d0%be%d1%86-%d1%85%d1%80%d0%b8%d1%81%d1%82%d0%be-%d0%bc%d0%b8%d1%85%d0%b0%d0%b9%d0%bb%d0%be%d0%b2-%d1%80%d1%8a%d0%ba%d0%be%d0%b2%d0%be%d0%b4%d0%b8%d1%82%d0%b5%d0%bb-%d0%bd%d0%b0-%d0%ba%d0%b0/", "text": "След края на ловния сезон и преди изборите за Европейски парламент, а след това и за местни органи на самоуправление, за лъжите и истините в особеностите на българския лов, потърсихме за разговор доц. Христо Михайлов. Със зав. катедра „Ловно стопанство“ в Лесотехническия университет говорим още за безумните решения на Българската агенция по безопасност на храните и Министерство на земеделието в борбата с африканската чума по свинете, за сбърканата политика на държавата в отношението й към ловците и дивеча и за бездействието на националната организация на ловците. – Ловният сезон свърши, а изборите предстоят. Интересно време – казват, че тогава се лъже най-много. Така ли е доц. Михайлов?  – Това значи, че се лъжем постоянно защото всички разбират от политика и лов. Всяка година в България се редуват избори и лов, т. е. ние редуваме едни лъжи с други. Но лъжите след лов не са опасни, те са част от бита и народопсихологията ни. – Кои са опасните лъжи?  – И през отминалия ловен сезон ловците не изневериха на себе си и поизлъгаха. Този път, за разлика от традицията да се хвалят, скриха много от отстреляните диви свине. Причината за аномалията е африканската чума по свинете (АЧС), болестта заради която от Българската агенция по безопасност на храните (БАБХ) направиха редица грешки по отношение и на ловците и на дивите свине. – Къде сбъркаха?  – Като започнем от идеята за груповото ловуване през юли-август, строителството на „великата“ преградна стена по границата с Румъния и стигнем до превантивната забрана за лов в райони без вируса, активното търсене на трупове и потенциалният пренос на вируса от хората. И когато видиш, че държавата лъже, че взема адекватни мерки, на човек какво му остава? На повечето ловци им писна от глупости и решиха генерално въпроса – да не отчитат отстреляни диви свине. – Защо, какво си спестяват, като таят истината за реалния отстрел?  – Куп очевидно безсмислени ангажименти, като вземането на проби за АЧС, задължителното загробване на отпадъчните продукти само на едно конкретно устроено място или транспортирането им за собствена сметка до екарисаж или инсинератор, съхранението на целия труп за повече от седмица във фризери до излизането на резултатите от изследванията и пр. Ловците бяхме превърнати в нещатни работници на БАБХ, без някой да иска да чуе мнението ни. – Министър Порожанов обяви решение как до месец – два всички прасета в задния двор трябва да бъдат вписани в регистър заради опасността от африканска чума. Релевантна ли е подобна мярка?   – По темата африканска чума по дивите свине в България може да се напише Ода на глупостта. Не зная някой по света да е спрял разпространението на вируса, за който няма ваксина. Ако това е възможно, то първо да спрем разпространението на грипните вируси по хората или смъртоносния за човека вирус на беса. Налагаше се съвсем друг подход към ловците, но за това трябват диалог, професионални знания и управленски умения. В този случай, те очевидно липсват от страна на държавата. Най-тревожно е, че ловците изгубиха доверието си в институциите. – Заради лъжите преди избори или по повод управленческата немощ след тях?  – У нас, денят за размисъл преди изборите отдавна е заменен от ден за потрес след изборите. Последващата управленска немощ е неизбежна. – Защо, според Вас, обществото асоциира ловците повече с убийци на животните от гората отколкото с природолюбители и пазители на дивеча?  – Не съм склонен да обобщавам отговора. Има общества, като тези в Гърция и Холандия, където отношението към ловците и лова е негативно. На обратния полюс са Швеция, Франция, Германия, Австрия, Швейцария, Чехия, Унгария, където обществото приема позитивно ловеца и лова. Но за това се работи много активно от страна на ловните съюзи и организации. Работи се системно и целенасочено с обществото, с децата, с подрастващите. Ловецът там е за пример с подготовката си, с много знания, умения и отговорност към природата. И най-вече с резултатите, с които е полезен и потребен на обществото. Ловецът регулира запасите и предотвратява стопански щети и загуби за стотици милиони евро върху горите и земеделието. Ловецът ограничава разпространението на инвазивни и понякога нежелани животински видове. Ловецът ограничава разпространението на редица опасни за човека и общественото здраве болести. – Да дадем положителни световни примери.  – Отговорно и мотивирано в Швеция, Финландия, Словения и Словакия ежегодно чрез лов се регулират по 80 – 100 мечки. Ловът е единствената цивилизована форма за регулация и управление на този вид. Ловецът дава продукция за милиони евро в ценно и много скъпо дивечово месо. В Швеция ежегодно чрез лов се добиват и предлагат за продажба над 100 000 лоса. В Германия – 1 200 000 сърни и 700 – 800 000 диви свине. В Австрия, съпоставима по площ с България, ловците ежегодно предлагат на пазара дивечово месо от 280 000 сърни и 60 000 благородни елена. – Как е у нас?  – В България обществото като цяло все още е толерантно към ловците и лова. На ловеца у нас все още се гледа като на „гуляйджия“, който безцелно си губи времето и използва лова, за да се хвали с плячката си. У нас да си ловец е нещо модерно. Но това време отдавна отмина и днес ловът и ловецът имат съвсем друго призвание. Ловът в Европа е преди всичко отговорност и висока квалификация, етика и ангажираност към природата. – Какво трябва да направим, за да се синхронизираме с добрите практики от световния ловен ред?   – Незабавно да започнем промяна в процедурите за подготовка на ловците. Някога 80% от ловците у нас са живели на село и са били земеделци, животновъди, механизатори, горски работници, знаели са от практиката много за дивеча и природата. Не е имало и стопанисване, просто се е спазвал законът. Сега 80 % са градски ловци, които нямат никаква представа за дивеча и природата. Те не могат да различат лисицата от чакала, дивата котка от домашната, да не говорим за разлика между мъжки и женски диви свине, сърни, тяхната възраст, трофейни качества… Сега много ловци първо стрелят, а после гледат какво животно е паднало. – Рисувате пълно безхаберие в сектора, защо се е стигнало до тук?  – Само в България от всички страни членки на ЕС, ловното право се получава сякаш е билет за кино. Затова у нас има тревожни симптоми при практикуване на лов, за които обществото реагира основателно. Квалификацията на ловеца от една страна и взаимодействието с обществеността по темата лов са основни приоритети на държавния орган и ловните организации в Европа. За ловеца, освен като гражданин в обществото ни, е изключително важна неговата ловна организация, традициите и ценностите, на които тя е носител. Но какво точно работи Националната организация на ловците у нас в последните години и какви са резултатите от работата, за мен е загадка. – Защото ориентацията на държавната политика е към ловеца и към лова, а не към дивеча и животинския свят. Не трябва ли да е обратното?  – Ловната политика и ловният закон са призвани да постигнат баланс между дивеча и природата от една страна и ловците и обществото от друга страна. У нас такъв баланс засега не се постига. Нещо по-лошо, тенденцията е в обратна посока. Намаляват постоянно основни ловни видове – пъдпъдък, гургулица, горски бекас, планински кеклик, диви патици, глухар. Заекът и тракийският кеклик в много райони почти изчезнаха. И това е голямата заплаха за ловеца и лова у нас, защото предимно се ловува, а не се стопанисва и опазва дивеча. Ловците се обединяват в ловни организации, за да защитават своите интереси. Постоянно се иска увеличаване на сроковете за лов, на видовете за лов, премахване на регулациите за броя на ловците, разширяване на позволените средства и методи за лов и пр. Идеите на народните представители за промени в законодателството са все в тази посока, нали трябва да се харесат на електората. Не виждам дивеча сред интересите на ловците и отговорностите на политиците. Нито едните, нито другите са чели Емилиян Станев, който освен блестящ белетрист е и един от най-прочутите ловци у нас. Дивечът не може нито да говори, нито да се защитава, нито да се обединява в съюзи. – Дайте пример.  – Преди половин година от катедрата внесохме официално, мотивирано писмо до компетентните министерства и националната ловна организация да започнем процедура за междудържавна спогодба за опазване на пъдпъдъка и временен мораториум за ловуването му във всички страни. Отговор и до днес няма…Ето това е големият въпрос днес пред българският ловец и ловната политика! За да има лов и ловци, трябва да опазим и увеличим значително дивеча. Само за пример, в Германия за миналата година са загинали от автомобилни злополуки 233 000 елени, сърни и диви свине. А у нас официално са отстреляни само 33 000 диви свине, елени и сърни! – Това ли е причината у нас на ловците да не се гледа с много добро око и от държавата. Звучи безумно, но има случаи на отнети разрешителни за оръжие и пушки за неправилно паркиране. Защо е такова отношението?   – Този пример говори за безхаберието и безсилието на институциите да решават конкретни проблеми и прехвърлянето на топката встрани от полето им. Ако на ловците ще се отнема и правото и оръжието за актове за превишена скорост и неправилно паркиране, предлагам на тези, които не са ловци да се отнемат автомобилите, на други вилите, а на трети съпругите. – Предстои седмицата на гората. Какви са предизвикателствата за гората и ловните стопанства в нея?  – Годината има 52 седмици и във всички тях трябва да работим здраво за българската гора и дивеч, като показваме резултатите пред обществото. Само така ще върнем доверието. В последните години има тенденция за засилено ползване на достъпните горски територии, влошено състояние на частните гори, масови пожари, влошено здравно състояние на много гори, занемарени традиционни лесовъдски дейности. Всичко това прави основателно впечатление на обществеността. Тревожи и лесовъдната колегия. Икономическите функции и ползване на гората доминират значително над екологичните. Поставянето на горското и ловното стопанство само и единствено в условията на пазара е грешна, недалновидна и конюктурна политика. Гората и дивечът са едно от малките изключения в секторните политики, които не бива да се регулират от пазарите. Днес ползваме дивиденти, заложени от лесовъдите в миналото, но не инвестираме достатъчно в бъдещето на горите и дивеча ни. Само на хартия и думи стоят екосистемните функции и ползи от горите. А те са най-важни за хората. Не трябва да забравяме, че горите произвеждат е 4/5 от водата в България и са неизменният фактор за кръговрата на въглеродните емисии, които превръщат в кислород. Ръководенето на ловното и горско стопанство е проста работа, но само ако много искаш, много знаеш и много можеш. Нашият гост  Доц. Христо Михайлов е роден на 27 юли 1962 г. в гр. Брезник. През 1987 г. се дипломира в Лесотехническия университет специалност „Горско стопанство”. След спечелен конкурс през 1988 г постъпва на работа като асистент по Ловно стопанство в Лесотехническия университет. През 1995 г. защитава докторска дисертация върху екологията и биологията на пъдпъдъка в България, а от 2000 г. е доцент по Ловно стопанство. Трети мандат е ръководител на едноименната катедра и председател на Общото събрание на Лесотехническия университет. Специализирал е екология на дивеча и устойчиво дивечовъдството в Австрия и Германия. Два мандата е бил председател на управителният съвет на Съюза на ловците и риболовците в България. За себе си казва, че е оптимист, максималист и перфекционист”.", "date": "2019.03.30", "title": " Доц. Христо Михайлов, ръководител на катедра „Ловно стопанство“ в Лесотехническия университет пред „Труд“: Ловци много, а дивечът е хвърлен курбан"}
{"url": "https://trud.bg/%d1%82%d0%b5%d1%80%d0%b2%d0%b5%d0%bb-%d0%bf%d1%83%d0%bb%d0%b5%d0%b2-%d0%b0%d0%ba%d0%be-%d0%b5%d0%b4%d0%bd%d0%b0-%d0%b6%d0%b5%d0%bd%d0%b0-%d0%b5-%d1%81%d0%b5%d0%ba%d1%81%d1%83%d0%b0%d0%bb%d0%bd%d0%be/", "text": "„Ако една жена е сексуално пресирана, насилена или застрашена по някакъв начин, от някой в компанията, вероятно не би останала цяла нощ до 6:00 сутринта. Не би стояла в скута на различните мъже на въпросната компания“, това написа в профила си във фейсбук Тервел Пулев по повод скандала между брат му Кубрат и репортерката Джени Суши. Малко по-късно Тервел публикува видео, на което се вижда как репортерката танцува в скута на мъж по време на партито по случай победата на Кобрата. Заради целувката след победата на Кобрата над Богдан Дину,  АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.30", "title": " Тервел Пулев: Ако една жена е сексуално насилена или застрашена, не би стояла в скута на различни мъже\t"}
{"url": "https://trud.bg/%d0%b0%d0%bd%d0%b4%d0%b6%d0%b5%d0%bb%d0%b8%d0%bd%d0%b0-%d0%b4%d0%b6%d0%be%d0%bb%d0%b8-%d0%bf%d1%80%d0%b8%d0%b7%d0%be%d0%b2%d0%b0-%d0%b4%d0%b0-%d0%b1%d1%8a%d0%b4%d0%b0%d1%82-%d0%b2%d0%ba%d0%bb%d1%8e/", "text": "Актрисата и актовистка Анджелина Джоли, която е специален пратеник на агенцията за бежанците на ООН, изнесе реч на министерска среща в централата на световната организация, посветена на опазването на мира. Тя предупреди, че светът „ще остане заклещен във водовъртежа на насилието и конфликтите“, докато страните продължават да поставят почти всеки друг въпрос пред този за равенството, правата и участието на жените, съобщи Асошиейтед прес. „Това да не се дава право на половината население да участва в мирни преговори или в правителството не е път към дългосрочна стабилност“, каза тя. Актрисата призова по-конкретно да бъдат включени жени в преговорите за слагане на край на конфликта в Афганистан, отбеляза Ройтерс. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.30", "title": " Анджелина Джоли призова да бъдат включени жени в преговорите за спиране на конфликта в Афганистан"}
{"url": "https://trud.bg/%d0%bf%d0%be-%d0%ba%d0%be%d0%bb%d0%ba%d0%be-%d0%bd%d0%b0%d1%87%d0%b8%d0%bd%d0%b0-%d1%81%d0%b5-%d0%bf%d0%b8%d0%b5-%d1%80%d0%b0%d0%ba%d0%b8%d1%8f/", "text": "Из фейсбук:  Пролетта дойде! Желая на всички да намерят пари по джобовете на пролетните дрехи! *** – Ало, това ли е телефонът на ДАНС за анонимни сигнали?  – Да, Мишо! Кажете! *** – По колко начина се пие ракия?  – По четири: с вода, без вода, като вода и вместо вода. *** – Скъпи, какво ще получа, ако утре ти сготвя обяд като днес?  – Ами… застраховката ми живот! *** Гарванът седял по цял ден на дървото, без да прави нищо.  Заекът го попитал:  – Мога ли и аз като теб да седна и да не правя нищо по цял ден?.  – Разбира се, защо не – отговорил гарванът.  И така, седнал заекът на земята и си почивал. Унесъл се, една лисица изскочила от храстите и го изяла.  Бизнес поука: За да седите без да правите нищо, трябва да сте на висока позиция. *** – Чу ли? Пешо го изгонили от отбора по алпинизъм.  – Това пък защо?  – Хванали го, че се качва до шестия етаж с асансьора… *** Седят си трима приятели в една кръчма. Двама викат на третия:  – Абе, намерили сме ти една жена!  – Коя е тая бе?  – Ами Ненка бе… от съседното село!  – Коя Ненка бе? Че тя не е ли една глуха?!?  …- Да бе… ама тамън няма да те чува като я псуваш!  – Ами тя нещо недовиждаше бе!  – Абе да бе… ама тамън няма да те вижда като пиеш с приятели!  – Ами тя не куцаше ли с единия крак?!  – Да ама тамън няма да те гони да те бие като се напиеш!  – Абе тя тая Ненка е много глупава!  – Тамън можеш да си я лъжеш както си искаш!  – Абе тя тая е много грозна бе!  – Ееее ти пък сега… то не може всичко да й е убаво!!! *** Ловът – това е вид спорт! Особено, когато куршумите са свършили, а ранената дива свиня е още жива. *** Клиент се обръща към автомонтьора, от когото е получил отремонтираната си кола:  – Много съм доволен от ремонта на колата: моторът бучи, каросерията трещи и не чувам гласа на жена си и тъща си, като са с мен в колата. *** Летят две врани с дозвукова скорост:  – Стена!  – Виждам!  Пляк-пляк  Летят две врани със свръхзвукова скорост:  – Стена!  Пляк  – Виждам!  Пляк  Летят две врани с хиперзвукова скорост:  Пляк-пляк  – Виждам!  – Стена! *** Една българка се обажда на приятелката си:  – Скъпа, посъветвай ме какво да правя. Моят нали преди две години отиде в Америка и сега ме вика да отида с двете деца.  – Ама ти си луда! – обадила се приятелката й. – И още стоиш. Какво чакаш, стягай багажа!  – А бе, то да замина, ама децата станаха четири! *** Президентите Обама и Путин спорили чия баня е по-хубава. Обама твърдял:  – Моята! – и поканил Путин да се изкъпе.  Влязъл Путин в банята, натиснал червеното копче. Измили го, изтъркали го, парфюмирали го и го облекли.  След това той на свой ред поканил Обама да пробва неговата баня.  Обама натиснал червеното копче, но нищо не се случило. Измил се сам, излязъл и обиден казал:  – Не ви работи червеното копче!  – Как да не работи?! Цял час ви даваха по телевизията! *** В шивашкото ателие:  – Панталонът ви е добре скроен, много е елегантен – какво не му харесвате?  – Малко ме стяга под мишниците… *** Вървят си по улицата малкият Нострадамус и майка му.  – Мамо, мамо, какво имаме за вечеря?  – Ти ли не знаеш гадинко малка!… *** Прибира се мъжът вкъщи видимо разтревожен и тъжен.  – Скъпи, какво се е случило?  – Нищо…  – Как нищо? Нали виждам колко си разтревожен. Нали сме съпрузи? Помниш-клехме се – “…и в радост и в беда.. докато сме живи..” Твоите проблеми са и мои.  – Сигурна ли си?  – Да, мили. Давай .. слушам те..  – НАШАТА любовница е бременна… и аз не знам какво да правя… *** В едно селце докторът имал тайна връзка с даскалицата. Случило се обаче, че забременяла. Някак си успяла да скрие от селото, че е бременна. Като дошло време да ражда отишла тайно при доктора. След като родила му казала:  – Това дете си е твое и ти го оставям! – и си отишла.  Малко по-късно при доктора дошъл селския поп, който имал голям корем и се оплаквал от болки в стомаха. Докторът му сложил упойка и му изрязал доста от тлъстините на корема. Като дошъл в съзнание попа чул:  – Попе, оказа се, че си бил бременен. Я виж какво хубаво бебе си родил!  Попът ошашавен взел бебето и го отгледал, като негово.  След години, когато вече бил остарял попа и легнал на смъртно легло, казал на сина си:  – Сине, трябва да ти призная една страшна тайна. Аз не съм ти баща, а съм ти майка. А баща ти е поп Киро от съседното село. *** Съдят жена, защото ударила мъжа си по главата с тиган. Съдията:  – Госпожо, вярно ли е, че сте ударили съпруга си с тиган?  – Точно напротив, господин съдия, ударих го с тенджера! *** Първо основно правило в психотерапията:  – Който пръв облече цялата престилка – той е докторът! *** Дете след посещение на зоопарка пише съчинения на тема, как е изкарало почивните дни:  “Видях елен. Той има закачалка на главата.” *** Мъж в магазин за бельо. Иска да купи сутиен на жена си като подарък за празниците.  – Kакъв размер носи? – пита продавачът.  – Не знам.  – Добре, де, колко са й големи – колкото дини?  – Не!  – Колкото праскови?  – Не, не!  – Колкото яйца?  – Да – ама пържени! *** – Какво работиш????  – По специалността….  – И каква е тя???  – …..безработен!!! *** Мъж се прибира вкъщи след работа, а жена му още от вратата го подхваща:  – Хич не се събличай! Отиди у съседа и му набий един в муцуната!  Мъжът кипва веднага, очите му се наливат с кръв. Излиза от дома си и звъни у съседа. Жената чува силни удари и яки псувни… След няколко минути мъжът й се прибира запъхтян и пита:  – Готово! А защо трябваше да го пребивам?  – Защо, защо… Седя си тука аз по цял ден сама и си скучая… *** Между приятели.  – Иване, какво с стана с обявата във вестника: търся си жена? Имаш ли отговор?  – Да стотици хиляди.  – Какво пишеше в тях?  – Вземете моята! *** Попитали радио Ереван:  – Какво е ластик?  – Конец с опънати нерви… *** Голям виенски магазин. Сред клиентите се чува българска реч:  – В тая тоалетна беше по-топло, отколкото е в нашия апартамент, Гоше! Направо ми се прииска да остана да си живея там!  В отговора със сигурност нямаше грам вина:  – Ми да се върнем да те оставя, Марийче, щом толкова ти се иска?", "date": "2019.03.30", "title": " По колко начина се пие ракия?"}
{"url": "https://trud.bg/%d0%bc%d0%b5%d1%81%d1%82%d0%b8%d0%bc-%d1%81%d1%82%d1%80%d0%b5%d0%bb%d0%ba%d0%b8%d1%82%d0%b5-%d0%bd%d0%b0-%d1%87%d0%b0%d1%81%d0%be%d0%b2%d0%bd%d0%b8%d0%ba%d0%b0-%d1%81-%d0%b5%d0%b4%d0%b8%d0%bd-%d1%87/", "text": "Местим с един час стрелките на часовника напред по лятното часово време. Лятното часово време за 2019 г. се въвежда в 3.00 часа (официално време) събота срещу неделя. Лятното часово време е система, въведена за спестяване на разходи за осветление, чрез увеличаване на използването на дневна светлина. При нея официалното време се измества обикновено с един час по-напред от астрономическото време, като остава така за пролетните и летните месеци. С това се цели подсигуряване на по-добро съвпадане на часовете от светлата част на денонощието и активните часове за работа и училище. В ЕС преминаването към лятно часово време е регламентирано с директива 2000/84/EG, която определя началото и края на периода за всички страни от ЕС. Тази директива се преразглежда и удължава на всеки пет години. Спазват я и други европейски страни, които не влизат в състава на ЕС. Следващото преразглеждане на директивата е през 2021 г. Още от момента на въвеждане на тази практика се води и дискусия за нейната целесъобразност. В края на 20 в. бе установено, че икономическият ефект от лятното време е незначителен. Голяма част от страните от Азия, Африка, Южна Америка се отказаха от него, но то е запазено засега в Европа и САЩ. Лятното часово време е въведено в България на 1 април 1979 година. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.30", "title": " Местим стрелките на часовника с един час напред тази нощ"}
{"url": "https://trud.bg/%d0%bc%d0%be%d0%b1%d0%b8%d0%bb%d0%bd%d0%b0%d1%82%d0%b0-%d0%b1%d0%b5%d0%b7%d0%be%d1%82%d1%87%d0%b5%d1%82%d0%bd%d0%be%d1%81%d1%82-%d0%bd%d0%b0-%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%b8/", "text": "Интересен и все пак трудно смилаем от българския политически живот е фактът, че широкият и неограничен достъп до информация не просто изисква, а дори налага пълна прозрачност по отношение на делата, засягащи публичния интерес. Това доскоро се отнасяше до голяма степен само за предствителите на българското Народно събрание и висшия чиновнически и държавнически апарат на републиката. В този дух длъжностната характеристика на евродепутата бе изключително привлекателна за търсещите минимална отговорност срещу максимално заплащане. При все заобикалящите ни ежедневно вътрешнополитически проблеми и скандали, кризи и предсрочни избори, на будната българска обшественост, а в това число и на медиите, не им оставаше време и ресурси да следят всяка крачка и всяко гласуване на народните ни представители в структурата на Европейския парламент. 12 години след присъединяването на България към Европейската общност едва ли е имало и един случай, в който гласът на българските представители в Брюксел и Страсбург да е бил от огромно значение, да е бил ключов и решаващ за съдбата на един или друг законопроект. До понеделник – 25 март 2019 г. Излишен драматизъм би било да определяме датата като съдбоносна за България. Пакетът от законодателни промени, касаещи транспортния бранш в Европа, известен като Пакет „Мобилност 1“ и Пакет „Макрон“ в най-лошия случай ще е изключително вреден за един от секторите на българската икономика, свързан с бизнеса на българските превозвачи. Макар евентуалните загуби за българския бизнес да биват изчисляване на стотици милиони и дори милиарди годишно, няма как едно такова събитие да е сравнимо с Брекзит, например. Със сигурност тези текстове не са първите, а няма и да са последните, които Европейският парламент и като цяло Европейският съюз приема в ущърб на българските интереси. В крайна сметка единната европейска общност изглежда все по-разединена на фона на чисто националните интереси на отделните страни-членки. Дори европейските семейства, като това на Европейската народна партия и Партията на европейските социалисти, отстъпват на заден план пред тези интереси – твърдение, лесно доказуемо не само на фона на гласуването по пакета „Мобилност“, но и в други подобни казуси. Съдбоносен е обаче за начина, по който ще се отнасяме към българските представители в европарламента оттук-нататък. Защото отсъствието на трима от тях се превърна в пряка причина за влошаване на шансовете на България да постигне отлагане или отхвърляне на законодателството, което пряко застрашава транспортния сектор. Става дума за Николай Бареков от „България без цензура“, Неджми Али от ДПС и Светослав Малинов от ДСБ. Тримата, с различни мотиви, пропуснаха гласуването на дневния ред на европейския парламент в понеделник, с което допуснаха в него да попадне обсъждането на текстовете по Пакета „Мобилност“. Докато Бареков зае традиционна алтернативна позиция, а Али оправда отсъствието си с лични проблеми, то един от най-дейните евродепутати по транспортния казус Светослав Малинов обвини немските авиолинии за пропускането на гласуването. В своя пост в социалните мрежи той заяви, че го е изпуснал заради закъснение на полет LH 1427 с един час и последвала повреда на информационната система на летището във Франкфурт. Дотук добре. Оказва се обаче, че полетът LH 1427 е планиран да излети в 14:10 българско време от София и да кацне в 15:35 централно европейско време. Гласуването според самия Малинов е проведено в 17:30 часа централно европейско време, а той не е могъл да пристигне в сградата на Европейския парламент преди 18:00 часа. Разстоянието между Франкфурт и Страсбург е 185 км по натоварена магистрала. Дори да пренебрегнем времето за излизане от аеропорта във Франкфурт и намирането на транспорт, както и градското движение в Страсбург до сградата на Европейския парламент, напълно невъзможно е било Малинов да стигне за гласуването с или без закъснението на полета. Каква е истинската причина за отсъствието му от Европейския парламент в този важен ден и защо тя не е разкрита към настоящия момент, остава неясно. Проблемът тук не е дали Малинов е излъгал или не. Дали Али действително е имал лични проблеми или не. Дари Бареков е предвидил да се разграничи от иначе общата позиция на всички останали български евродепутати. Проблемът е, че психологията на българския евродепутат продължава да бъде свързана с безотчетност, безотговорност и безхаберие. И макар това да не важи в пълна степен за всички евродепутати, то общото усещане е именно такова. Всеки желаещ може да си направи труда да отвори сайта на Европейския парламент и да провери как българските евродепутати са участвали в други важни за страната ни гласувания. Нерядко голяма част от тях отсъстват от списъка с присъстващи и гласуващи представители в европарламента, без да се посочва конкретна причина за това.   Културата на прозрачност Предстои дълъг процес на осъзнаване и изграждане на култура на прозрачност. Промотиране на всяко едно гласуване в Европейския парламент, представяне на мотиви по него, поемане на лична, както и партийна отговорност. И ако това не засяга пряко някого от тримата провинили се евродепутати, или дори всеки от тях, то би трябвало да е обеца на ухото за следващите, които ще изберем след по-малко от два месеца. Ако ли не, предстоят още много оправдания тип Али, Бареков и Малинов. Колкото до последния, избирателите му очакват поне по-добре скалъпени оправдания. Като будни и разумни граждани, заслужават поне това.", "date": "2019.03.30", "title": " Мобилната безотчетност на българските евродепутати\t"}
{"url": "https://trud.bg/%d0%b8-%d0%b4%d0%b5%d1%81%d0%b8-%d1%84%d0%be%d1%82%d0%be%d1%81%d0%b5%d1%81%d0%b8%d1%8f%d1%82%d0%b0-%d0%bd%d0%b0%d0%bf%d0%b8%d1%81%d0%b0-%d0%ba%d0%bd%d0%b8%d0%b3%d0%b0/", "text": "Силиконката тръгна по стъпките на Криско и Джулиана Гани Глория също описва живота си на хартия Напоследък много популярни личности решиха, че писането на книга е лесна работа. Не един и двама опитват да припечелят някой лев или допълнителна известност като опишат житейските си истории в книга. Последният пример за това е плеймейтката Деси Димитрова, известна като Деси Фотосесията, заради страстта си към снимките, на които най-често не остава почти нищо на въображението. Силиконката се похвали с литературните си напъни в социалните мрежи, видя “Труд”. “Представям ви моята първа книга. Всички ваши съобщения с въпроси за това как да се избавя от излишните килограми, ме стимулираха да напиша своя начин за справяне с излишните килограми”, гласи текстът по снимката. Новото й поприще изненада интернет потребителите, защото по изказа на Деси в нейни интервюта личи, че тя няма особено богат речник и хич не изглежда като човек, запален по четенето. Явно моделката, която доскоро се занимаваше с отглеждане на торни червеи, е решила да смени попрището.  Преди време друга плеймейтка – Джулиана Гани издаде книга с поезия, носеща съдържателното заглавие “Мъжете са боклуци, но не можем без тях”. Рапърът Криско също разказа за живота си на хартия, а скоро и колежката му от попфолка Глория ще представи своя биографична книга.", "date": "2019.03.30", "title": " И Деси Фотосесията написа книга"}
{"url": "https://trud.bg/%d0%bf%d0%b5%d1%82%d0%b8%d0%bc%d0%b0-%d0%b7%d0%b0%d0%b3%d0%b8%d0%bd%d0%b0%d0%bb%d0%b8-%d0%b8-%d1%82%d1%80%d0%b8%d0%bc%d0%b0-%d1%80%d0%b0%d0%bd%d0%b5%d0%bd%d0%b8-%d0%bf%d1%80%d0%b8-%d0%b5%d0%ba%d1%81/", "text": "Петима работници бяха убити и трима ранени при експлозия в петък вечерта във фабрика за перлит, причинена от изтичане на газ в източен Китай, съобщиха местните власти. Това е станало в град Цинчжоу, провинция Шандонг. По време на експлозията петте жертви са били във фабриката. Според съобщението на местните власти първоначалната версия причината за инцидента е теч на втечнен природен газ, води се разследване. Официален представител на компанията е задържан от местните власти. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.30", "title": " Петима загинали и трима ранени при експлозия във фабрика в Китай\t"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b7%d0%b0%d1%85%d0%b0%d1%80%d0%b8%d0%b5%d0%b2%d0%b0-%d0%b8%d0%bc%d0%b0-%d0%b4%d0%b8%d0%bf%d0%bb%d0%be%d0%bc%d0%b0%d1%82%d0%b8%d1%87%d0%b5%d1%81/", "text": "„Има дипломатическо напрежение между България и Турция, но то не е предизвикано от нас“, това заяви пред   външният министър Екатерина Захариева. По думите й не само Турция, но и други държави започват да използват религията като част от политиката. Според нея това е много опасно за целия свят и очевидно никой не си дава сметка. Захариева заяви, че най-лесното е Турция да се извини за изказването на турския външен министър Мевлют Чавушоглу, че страната му е повлияла на поправките в Закона за вероизповеданията заради факта, че ние ще продължим да бъдем съседи. Външният министър е на мнение, че е крайна мярка да се късат дипломатическите отношения с Турция, защото тя е един от най-големите ни икономически партньори. „Очевидно е, че не го правят за първи път и вече става системно. Много е лесно и ние да втвърдим тона, но не го правим. Изборите ще минат, но след това отново ще сме съседи и ще искаме да имаме добри съседски отношения“, коментира Екатерина Захариева. Тя припомни, че миналата година отново преди избори имаше изказване на президента Реджеп Ердоган, след което се наложи България да реагира остро. „Тази година отново има невярно, неприемливо и несъотвестващо на добросъседските отношения изказване. Отново на предизборен митинг в район, където има изселници от България. Очевидно, за да се мотивират мюсюлманските избиратели, които са по-религиозни“, на мнение е министър Захариева. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.30", "title": " Министър Захариева: Има дипломатическо напрежение между България и Турция, но то не е предизвикано от нас"}
{"url": "https://trud.bg/%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b0-%d0%ba%d1%80%d0%b0%d0%b9-%d1%80%d0%b0%d0%b7%d0%b3%d1%80%d0%b0%d0%b4-%d0%b7%d0%b0%d0%b3%d0%b8%d0%bd%d0%b0-19-%d0%b3%d0%be%d0%b4%d0%b8%d1%88/", "text": "19-годишно момиче от Разград загина при тежка катастрофа на пътя Разград-село Недоклан, съобщават от ОДМВР – Разград. Момичето се возело на задната седалка на лек автомобил „Фолксваген Голф“, управляван от 19-годишен от село Мортагоново. На предната седалка се возел друг 19-годишен младеж от Разград. Около 20 часа на 29 март при движение с висока скорост на десен завой, водачът изгубва контрол над колата, излиза вляво от пътя и се преобръща многократно в земеделска нива. На място умира момичето, пътникът на предната седалка е със счупена лопатка на дясната ръка. Той и водачът, който е с контузни рани, са настанени в ОАИЛ без опасност за живота. На шофьора е взета кръвна проба за наличие на алкохол. По случая се води досъдебно производство по чл.343, ал.4 във връзка с чл.342, ал.1 от НК. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.30", "title": " Катастрофа край Разград, загина 19-годишно момиче\t"}
{"url": "https://trud.bg/%d0%b7%d0%bb%d0%b0%d1%82%d0%be%d1%82%d0%be-%d0%be%d1%82-%d0%b7%d0%bb%d0%b0%d1%82%d0%b8%d0%bd%d0%b8%d1%86%d0%b0-%d0%bd%d0%b0-%d0%b4%d0%b0%d0%bd%d0%b8%d0%b5%d0%bb%d0%b0-%d0%b0%d0%b3%d1%80%d0%b5/", "text": "До владетеля е цялото му въоръжение През първите пет години на ХХІ в. медиите през лятото буквално бяха затрупани от постиженията на българската археология. Основно това бяха „ударите“ на Георги Китов в Старосел, Александрово, Долината на тракийските царе край Казанлък и моите скромни приноси в скалния град Перперикон, светилището при Татул, Храма на Великата богиня-майка. Но ето, че в нашето благородно съревнование се намеси и една дама. През юли 2005 г. Даниела Агре търпеливо проучва огромна могила между елховските села Златиница и Маломирово. Цели пет години тя е търсила средства за този обект. Иманярите отдавна дълбаят отвсякъде могилата, защото се говори, че вътре има приказно тракийско съкровище. Но след месец и половина работа археолозите са пред неуспех и сред екипа цари униние. Вярно, излезли са интересни материали от къснобронзовата и ранножелязната епоха, но тракийска гробница липсва. И ето, че към 14 ч. на 20 юли неочаквано се срива голям къс земя и се отваря обемиста дупка. Работниците се струпват и започват да коментират, че вероятно става дума за леговище на язовци. Даниела Агре обаче е на друго мнение и наистина още в ранните часове кирките изравят животински кости. Оформят се скелетите на два коня, принесени в жертва непосредствено до култова площадка с натрошена керамика. Недалеч от конете лежи огромно куче от непозната днес порода. То е убито ритуално с голям камък, по който се намира полепнала козина. Останките на животните са покрити с три конопени рогозки. Малко по-късно в появилата се предния ден полукръгла дупка се очертават огромни необработени камъни. Изхвърлянето на камъните продължава на 22 юли. Оформя се дълбока 3 м яма и археолозите трескаво търсят стълба. Първата се чупи, като за малко не се стига до злополука. Но всичко е забравено, когато се показват изтлелите останки от масивни дъбови талпи. Часът е 18.30, когато лъчите на следобедното слънце се отразяват в някакъв метален предмет. Оказва се, че това е позлатената коса на Великата богиня-майка, изобразена на великолепен параден сребърен наколенник. Даниела Агре вече знае, че е открила погребение на виден тракийски цар. Несъмнено 23 юли е денят на нейния живот. В гроба на човека се оказват неизброими гробни дарове. Скелетът е положен върху конопен саван с орнаменти и очевидно е на мъж с атлетично телосложение. Наоколо са разхвърляни бронзови, керамични и алабастрови съдове. На главата е поставен великолепен златен венец с изображение на богинята на победата Нике. Около венеца върху конопена лента са били пришити 29 златни розети. От висококаратно злато е и масивният пръстен на лявата ръка. Миниатюрната сцена на неговата плочка представя Великата богиня-майка, поднасяща чаша с вино на самия цар. До владетеля е цялото му въоръжение – вложен в дървена кания меч със сребърна ръкохватка във форма на грифон; желязна люспеста ризница; два колчана с 200 бронзови стрели; бронзов шлем атически тип. Не липсват и съдовете за угощения – два ритона и четири фиали от сребро, покрити с великолепни сцени и животински изображения. А в краката са сребърните апликации от юздите на принесените в жертва коне. Тези четири дни Даниела Агре ще помни винаги. Но веднага възниква въпросът – чий е гробът на тайнствения тракийски владетел. Датировката на откритите находки сочи към средата на ІV в. пр. Хр. Първоначално археоложката се спира на одриския цар Керсеблепт. Той управлявал земите в днешна Югоизточна България и чак до Дарданелите между 359-341 г. пр. Хр. Бил внук на Севт І и син на Котис І, при който Одриското царство достигнало втори разцвет след великия Ситалк. Именно Керсеблепт трябвало да води героичната борба на траките срещу македонската инвазия. Но Даниела Агре знае, че през 1997 г. гробът на Керсеблепт вече е бил „открит“ от турски археолози. Тогава в околностите на Текирдаг край Мраморно море е разкопано разкошно погребение на тракийски владетел от същата епоха. Освен съкровищата, човекът бил с пурпурни дрехи – белегът на върховната власт. Хипотезата на турските учени за Керсеблепт обаче рухва, когато се разбира, че погребаният е бил на 24-25 г. Документално е известно, че при смъртта си известният тракийски цар е бил на не по-малко от 50 г. След научните анализи същият проблем възниква в Златиница. Според антропологическите изследвания погребаният в могилата човек е бил на не повече от 18-19 г. Но кой е бил тогава той? Може би някой от четиримата известни сина на Керсеблепт, поели държавата след смъртта му. Със сигурност двама от тях се сражавали срещу войските на Филип ІІ Македонски при неговите нападения в периода 341-339 г. пр. Хр. Възможно е край Златиница да е бил погребан загинал в сраженията потомък на великата династия на Терес и Ситалк. Експертизите сочат в тази насока. Оказва се, че трупът на погребания при Златиница е бил осолен след смъртта. В древността това винаги се правело, когато тялото на някой владетел е трябвало да се пренесе от полесражението до мястото на неговия вечен покой. Анализите показват, че под ризницата и на главата мъртвецът е бил облечен с пурпурни одежди на цар. А може би точно неспокойните времена са причината да липсва истинска гробница от камък. Така чрез методите на науката златото от Златиница започна да разказва неизвестни събития от историята. И показва за пореден път невероятните възможности на създадената от човека машина на времето – науката археология.   Верният кон на тракийския цар По-късните изследвания на специалистите показаха, че в хълбока на единия от конете се е калцирало острие на стрела, проникнала по време на битка. Явно той е служил вярно и смело на своя господар. Възходът на Одриското царство в ІV в. пр. Хр. Одриското царство достига своя апогей при Севт І (424-407 г. пр. Хр. и Котис І (383-359 г. пр. Хр.) Той установява контрол над градовете по Беломорието и над много земи на Балканския полуостров. Неговият наследник Керсеблепт пък се сражава със самия Филип ІІ Македонски.", "date": "2019.03.30", "title": " Златото от Златиница на Даниела Агре\t"}
{"url": "https://trud.bg/%d0%b1%d0%be%d0%ba%d1%81%d0%be%d0%b2-%d1%81%d1%8a%d0%b4%d0%b8%d1%8f-%d0%be%d1%82-%d0%b2%d0%b8%d0%b4%d0%b5%d0%be%d1%82%d0%be-%d1%8f%d1%81%d0%bd%d0%be-%d1%81%d0%b8-%d0%bb%d0%b8%d1%87%d0%b8-%d1%87/", "text": "„Реферът и съдия на Световния боксов съвет Венцислав Николов коментира пред  , че след края на мача срещу Богдан Дину, който Кубрат Пулев спечели много убедително, адреналинът му е бил приповдигнат и както е целунал тази репортерка е можел да прегърне или целуне всеки един зрител. Според Николов, от видеото ясно си личи, че Джени Суши сияе след целувката и целта й, както и тази на адвокатите, е да спечелят едни бързи пари. Той каза, че е имал подобна случка в Маями преди години и случаите там за агресия срещу нежния пол се преекспонират. Николов смята, че Пулев е един от малкото, които не се притесняват да кажат всичко право в очите. Той обясни, че заради временно отнетия лиценз, Кобрата не може да играе само в Калифорния, но може да се боксира на всяко друго място.", "date": "2019.03.30", "title": " Боксов съдия: От видеото ясно си личи, че Джени Суши сияе след целувката на Кобрата"}
{"url": "https://trud.bg/%e2%80%8b%d0%b5%d0%bc%d0%b8%d0%bb-%d0%b4%d0%b8%d0%bc%d0%b8%d1%82%d1%80%d0%be%d0%b2-%d1%81%d0%ba%d0%b0%d0%bd%d0%b4%d0%b0%d0%bb%d1%8a%d1%82-%d1%81-%d0%b0%d0%bf%d0%b0%d1%80%d1%82%d0%b0%d0%bc%d0%b5%d0%bd/", "text": "Нека разделим закона и морала. Не че законът е неморален, но когато нямаш нарушения се опитваш да вкараш допълнителни категории, само и само някой, който не ти е симпатичен – да го очерниш, е зле. Това заяви пред   Емил Димитров-Ревизоро, депутат от ПГ на „Обединени патриоти“ като коментар по темата с апартаментите на властта. „Тук досега не съм видял нито един документ, за да кажа този е виновен, този не е виновен. Плюс това не съм аз компетентният, има институции“, заяви депутатът от ПГ на „Обединени патриоти“. По думите му, целият скандал с апартаментите ще се окаже битов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.30", "title": " ​Емил Димитров: Скандалът с апартаментите ще се окаже битов"}
{"url": "https://trud.bg/%d0%b4%d0%b5%d0%bb%d1%84%d0%b8%d0%bd%d0%b8%d1%82%d0%b5-%d1%81%d0%bf%d1%8f%d1%82-%d1%81-%d0%b5%d0%b4%d0%bd%d0%be-%d0%be%d1%82%d0%b2%d0%be%d1%80%d0%b5%d0%bd%d0%be-%d0%be%d0%ba%d0%be/", "text": "Общуват помежду си подсвирквайки Сменят най-външния слой на кожата си на всеки два часа Дължината им достига до 2,5 метра, а теглото до 400 кг. Древните гърци почитали делфините като богове и издигали олтари в тяхна чест. Приемали за добра поличба появата им около корабите. Убийството им се считало за кощунство и било наказвано със смърт. Маорските племена в Южния Пасифик ги провъзгласили за пратеници на небето. В древния Рим вярвали, че като отлични плувци могат да пренасят душите на мъртвите в отвъдния свят. Учените все още спорят кога са се появили делфините – преди 10 или преди 30 млн. години. Обаче са категорични, че първоначално те живеели на сушата и имали крайници, подобни на човешките крака. Всъщност, въпреки че са почитани от хилядолетия за делфините се знае и много, и малко. Науката все още не може да отговори на въпроса има ли делфински език. Сигурно е обаче, че морските бозайници общуват с помощта на звуци, наподобяващи подсвиркване. Предполага се, че всеки звук изразява различно настроение. Освен това всеки от бозайниците има собствено име, тоест конкретен звук, на който реагира. След направени експерименти става ясно, че бозайниците могат да общуват помежду си и по телефона и успешно комуникират чрез съвременните технологии. Повечето делфини имат остро зрение както във водата, така и извън нея. Слухът им превъзхожда нашия. Подобно на прилепите се ориентират в тъмното чрез ехолокация. Делфинът никога не спи на 100%, така че не е препоръчително възлюбената да кръшка. Причината е, че за разлика от хората морските бозайници дишат напълно съзнателно и ако прекарат над 10-15 минути под водата могат да се удавят. Всъщност е нужно една единствена лъжица със солена вода да попадне в дробовете им, за да ги погуби. Затова и рибарските мрежи, в които се заплитат делфините са толкова опасни за тях. Специфичното дишане е и причина те да са единствените бозайници, чиито малки се раждат с опашката напред вместо с главата, за да не се удавят. Делфините обикновено спят близо до повърхността, плувайки бавно и близо до друго същество. Спи обаче само едната половина от мозъка им. Вахтите на полукълбата се сменят на два часа. Едното око винаги е отворено и следи за опасности и рифове. Интересен и е фактът, че когато спят, се въртят в кръг. Посоката зависи от това в кое полукълбо на света се намират. В Южното най-често плуват по посока на часовниковата стрелка, а в Северното – в обратната. Делфините са социални същества и се движат на групи, като често броят на животните в тях достига до 1000. Срещат се близо 40 вида делфини. Дължината им достига до 2,5 метра, а теглото до 400 кг. За да се движат безпрепятствено във водата освен формата им помага и уникалната им кожа. На всеки два часа епидермисът й се сменя. Затова е и толкова гладка и позволява на бозайниците да развиват по-големи скорости с по-малко усилия. Повечето видове не могат да плуват назад с изключение на вид речни делфини, обитаващи река Амазонка. Има различни теории за това защо обичат да скачат над морската повърхност. Като сред обсъжданите версии са желанието им да се оттърват от паразити, да изненадат бъдещия си улов или просто да се забавляват подобно на сърфисти, гонейки вълните. Делфините винаги изглеждат усмихнати, но това е, защото не могат да движат лицевите си мускули. В устата им има над 100 зъба, но въпреки това поглъщат плячката си – основно риба, цяла. Имат два стомаха, като с едния се използва за склад за улова, а другия за храносмилане. Набавят си течности от храната, която поглъщат и не пият вода.   60% от хората си мечтаят да плуват с тях В Коста Рика и Унгария емоцията е забранена Според проучванията, 60% от хората си мечтаят да плуват с делфини. И са готови да търсят усмихнатите водни обитатели навсякъде по земното кълбо. Цената на удоволствието не е малка и се различава от това дали ще плувате в басейн в Европа или Турция например, или в откритите води на Мексиканския залив. Така или иначе сумата за около 30-45-минутното преживяване е около 200-300 лева. Естествено в открито море е много по-приятно, въпреки че делфините и там са заградени с помощта на мрежи, които не могат да преминат и да отплуват свободно. Ако решите да плувате в басейн, по-добре изберете период извън туристическия сезон, който ви гарантира, че или ще сте сам в басейна или с по-малка компания. И по-този начин ще можете да прекарате повече лично време с вечно усмихнатите бозайници. Дори и да не можете да плувате няма проблем, защото така или иначе задължително сте със спасителна жилетка. Приятните моменти започват със стрелкащите се около вас делфини, които демонстрират най-различни номера и подскоци, окуражавани от рибата-награда, която получават между всеки номер. Така имате възможността да погалите делфин, да се ръкувате с него, да го оставите да ви целуне по бузата или дори по устата, ако не ви притеснява миризмата на риба. Следва разходка из басейна или океана върху гърба на делфина, докато го държите здраво за перката. Ако сте по-екстремно настроен можете да бъдете и подхвърлен във въздуха от два делфина, които ви помагат да отскочите с носовете си, всеки поставен под двата ви крака. За спомен можете да си купите професионални снимки или видео от невероятното изживяване. Освен удоволствие плуването може да бъде и полезно, тъй като при специални условия при делфините се допускат и деца с двигателни или психични нарушения, защото е доказано, че контактът с морските бозейници лекува и отнема напрежението. Дресираните делфини се използват и от военните. Те долавят присъствието на подводни мини и помагат за откриването им. Въпреки това според някой задържането в плен на делфини, само за да задоволяват човешките потребности от емоции е престъпление и е неморално. Затова и много често се разпространяват петиции за освобождаването на гледаните в плен над 3000 делфина в цял свят. Индия, Унгария, Коста Рика и Чили дори отиват по-далеч в търсене на справедливост. Те са обявили делфините за “нечовекоподобни хора” и са забранили улова им и използването им за забавление на двукраките, включително и в делфинариуми. В откритите вода на САЩ пък е забранено да се галят или хранят дивите морски бозайници.   Секскуални маниаци са Ухажват се като хората, но могат да бъдат и агресивни Акушерки израждат малките  Въпреки забавния им и усмихнат вид има научно доказани факти за делфините, които със сигурност поне малко ще ви шокират. Делфините често са приемани за сексуални маниаци, тъй като са единствените бозайници освен хората и маймуните бонобо, които правят секс не само за размножаване, но и за удоволствие. Склонни са да търсят наслада не само чрез представители на своя вид, но и самостоятелно или с помощта на други морски видове. Има документирани случаи и за нападения над хора с тази цел. Освен това понякога делфините могат да бъдат агресивни и група мъжки да принуждава със сила морска дама да участва в сексуалните им забавления. Те много често са и бисексуални и със сигурност не са моногамни. Имат и други, считани за човешки черти. Когато се ражда бебе, на майката помагат две “акушерки”. Бременността при делфините трае между година и 17 месеца според вида на бозайниците. Какъв е полът на новороденото се разбира по формата на плавниците му. Малките се гледат от майките си между 3 и 8 години. В повечето случаи преди да си направят бебе, делфините, също като хората, се ухажват с милувки, докосвания и дори серенади. Предимство при свалките е, че ако нещо не им се понрави, делфините лесно могат да отпрашат надалеч с до 40 км в час. Както и фактът, че нямат обоняние. Така, ако муцуната на избраника понамирисва на застояла риба, любимата никога няма да разбере.  Средната продължителност на живота им е около 25 години, но може да достигне и до 60. Разбират значението на смъртта и тъжат емоционално за близките си, също като хората.", "date": "2019.03.30", "title": " Делфините спят с едно отворено око\t"}
{"url": "https://trud.bg/%d0%b2%d0%bc%d1%80%d0%be-%d1%82%d1%83%d1%80%d1%81%d0%ba%d0%b8%d1%82%d0%b5-%d0%bf%d0%be%d0%bb%d0%b8%d1%82%d0%b8%d1%86%d0%b8-%d0%bf%d1%80%d0%b5%d0%bc%d0%b8%d0%bd%d0%b0%d1%85%d0%b0-%d0%b2%d1%81%d1%8f/", "text": "България не е турска провинция, за да ни казва Анкара какви законопроекти да правим и да се намесва във вътрешните ни работи. Това се казва в позиция на Патриотите от ВМРО във връзка с отказа от страна на турския вицепрезидент Фуат Октай да поднесе извинения за думите на колегата си Чавошоглу, съобщават от партията. Преди дни външният министър на Южната ни съседка Мевлют Чавушоглу в публична реч в центъра за обществено образование каза: „Турция беше принудена да се намеси и се наложи България да внесе промени в закона за вероизповеданията“ и допълни още,  че Анкара „ден и нощ работи за интересите на турските общности в чужбина и това e един от приоритетите на външната политика на страната“. От ВМРО отбелязват, че са реагирали на тези думи и поискали спешно външният ни министър Екатерина Захариева да бъде изслушана в Народното събрание, за да стане ясно дали са водени разговори от българска страна и каква точно намеса е оказана. „За първи път от 30 години българското правителство в лицето на външния министър Захариева и министър-председателят Бойко Борисов изрази категоричната си позиция срещу казаното от турски политик. За първи път от 30 години българската държава се противопоставя по този начин на политиката на Турция за вмешателство във вътрешните работи на България“, пише още в позицията. От партията припомнят факта, че именно те, заедно с техните колеги от Обединени патриоти, са оказали сериозна съпротива в пленарната зала при гласуването на законопроекта на ГЕРБ, БСП и ДПС, подписан лично от Цветан Цветанов, Корнелия Нинова и Мустафа Карадайъ. Това е законопроект, написан от ДПС като контра на законопроекта за вероизповеданията на ВМРО, който имаше за цел тоталното пресичане на всякакво външна финансиране и намеса в делата на вероизповеданията, като така щеше да бъде гарантиран техният суверенитет, както и пресечен пътят на радикалния ислям към страната ни, отбелязва ВМРО. В този контекст и позицията и изказванията на БСП по темата са нищо повече от опит да се измъкнат от отговорност. Припомняме, че точно те гласуваха този спорен законопроект докато още бяха в пленарната зала и точно тях ги нямаше, когато ОП се борихме срещу скандалното предложение за финансова амнистия на мюфтийството. Ако те си бяха на работните места с нашите, техните и гласовете на „Воля“ този текст нямаше да мине. Именно тях ги нямаше и да подкрепят нашето предложение да се забрани всякакво чуждо финансиране на религиозните общности. Тук не само, че не е нужен политически популизъм, а той в този момент даже е опасен за националната сигурност на страната. Мястото на депутатите е в парламента, за да отстояват позициите на партиите, чиито избиратели са ги избрали. Популистки са и призивите на Корнелия Нинова ОП да напуснем управлението. Какво цели тя с тях – да вкара страната в политическа криза месеци наред и така да проправи пътя за поредното вредно управление на коалицията БСП – ДПС? Благодарение на ОП всички тези теми излизат на бял свят. Благодарение на Патриотите във властта днес държавата ни има категорична и ясна позиция за ненамеса на чужди държави в българската политика. Ето защо г-жо Нинова, вместо да обикаляте студията, върнете депутатите си в парламента, за да отстояват там политиките в защита на националния интерес. В телевизиите политика не се прави! Единственият начин да пресечем опитите на чужди държави и политически субекти да се намесват в делата на България е да се приемат отхвърлените текстове на ВМРО за категорична забрана за финансиране на вероизповеданията от чужди държави, физически лица, фирми или НПО-та. Казваме го ясно за пореден път, за да бъде пределно ясно за всички. Нахалството на турските управници този път премина границите на дипломатическото благоприличие. Да откажеш извинение при очевидно твърдение за политически натиск от страна на Турция е демонстрация на незачитане на суверенитета на страната ни, пише в позицията. ВМРО уточняват, че ще изразят своето категорично несъгласие с политиката на Турция. „Още в понеделник в 8.30 ч. сутринта ще изразим своя протест пред посолството на Република Турция в България, за да покажем, че България е суверена държава, която сама взема своите решения и не ни е нужно опекунството нито на Анкара, нито на друга столица. Каним всички български граждани, които искат да изразят несъгласието си, да се присъединят“, отбелязват от партията. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.30", "title": " ВМРО: Турските политици преминаха всякакви граници в наглостта си"}
{"url": "https://trud.bg/%d1%82%d0%b5%d0%b6%d0%ba%d0%b0-%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b0-%d1%81-%d0%bc%d0%bb%d0%b0%d0%b4%d0%b5%d0%b6%d0%b8-%d0%b4%d0%b2%d0%b0%d0%bc%d0%b0-%d0%b7%d0%b0%d0%b3%d0%b8/", "text": "Тежък пътен инцидент е станал в 5,57 часа на 30 март, на главния път 1-6, между разклона за с. Глушник и с. Калояново, съобщиха от Областната дирекция на МВР в Сливен. Лек автомобил „Пежо“, движейки се към Калояново, по неясни засега причини, е излязъл от платното. При инцидента на място са загинали 28-годишният водач и момиче на 20 години. 26-годишният им спътник е в тежко състояние, с опасност за живота. 18-годишно момиче е с леки наранявания.  Жертвите и ранените са от сливенското с. Тополчане. Едно от момичетата е работило в заведение. След края на смяната й младежите решили да отидат да хапнат някъде. Какви са причините за тежкия пътен инцидент, тепърва ще се установява. Коментира се и евентуална техническа повреда. Според полицейски източници, колата не се е движила с несъобразена скорост. В момента на произшествието не е имало други превозни средства на пътя. Води се досъдебно производство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.30", "title": " Тежка катастрофа с младежи: Двама загинаха, един е тежко ранен на главен път"}
{"url": "https://trud.bg/%d1%81%d0%be%d1%86%d0%b8%d0%b0%d0%bb%d0%b8%d1%81%d1%82%d0%b8-%d0%be%d1%82-%d0%b2%d0%b5%d0%bb%d0%b8%d0%ba%d0%be-%d1%82%d1%8a%d1%80%d0%bd%d0%be%d0%b2%d0%be-%d0%b3%d0%b0%d0%b1%d1%80%d0%be%d0%b2%d0%be/", "text": "Активисти на БСП и Антифашисткия съюз се събраха край едноименния паметник, за да отбележат 75-та годишнина от гибелта на партизаните от Габровско-севлиевския отряд. Народните представители от Велико Търново Весела Лечева и Валентин Ламбев и от Габрово Кристина Сидерова, лидерите на социалистите в двете области Петко Тюфекчиев и Николай Григоров, кметът на Сухиндол инж. Пламен Чернев, както и кметът на Балван Недьо Георгиев, който беше символичен домакин на събитието, бяха сред десетките, избрали в съботния ден да почетат паметта на загиналите герои. 38 партизани са водили сражение срещу 4000 жандармеристи, полицаи и войници, които са били в пъти по-добре въоръжени от малкия отряд. Партизаните дават 11 жертви, но успяват да отбият атаките. Днес като спомен от тази битка, съществуват два паметника – Антифашисткият мемориален комплекс край Балван, където всяка година се събират социалистите, за да отдадат почит пред загиналите партизани, и още един, който се намира в землището на с. Ветринци, там, където в действителност са се водили сраженията. Тази година социалистите положиха цветя и пред този паметник. „Днес сме тук, за да изразим своята почит и признателност и да сведем глави пред подвига на героите ни. Тези, които ни завещаха каузата за свободна и справедлива страна – подвиг, който няма да забравим. Но какво означават днес понятията свобода и равенство. Те със сигурност не са нещо, което можем да пипнем. Те са послание, което всеки ден трябва да отстояваме, всеки ден и с усилията на всеки български гражданин“, каза в словото си народният представител Весела Лечева. „Почитаме 75 г. безсмъртие, 75 г. почит към подвига на тези млади българи, които излязоха в неравна битка с фашистката власт, за да бъде България независима и свободна. Една България, която отново е изправена пред предизвикателство. Демокрацията е в опасност, свободите са в опасност. Неравенствата в нашето общество се задълбочават, проблемите стават все по-големи и все по-нерешими. Затова ние като наследници на тези герои сме длъжни да отстояваме техния подвиг и в предстоящите избори да покажем, че имаме силите, възможността и желанието да променим България“, бяха думите на Валентин Ламбев. Пред насъбралото се множество говори и областният лидер на БСП Петко Тюфекчиев, който каза, че единственият начин да покажем признателността си към загиналите в битката партизани, е да покажем, че сме обединени, че сме готови да продължим тяхното дело, да продължим битката, която те са започнали и в която са загинали, за да ни има нас. Кметът на Сухиндол Пламен Чернев припомни, че жертви в тази битка е дало и борбеното село Коевци. „Ние имаме 11 убити партизани в габровско-севлиевския. Баба Съба Енева даде всичките си четири деца в тази антифашистката борба. Затова, трябва да се помни и да се знае, че фашизъм в България е имало“, заяви инж. Чернев. След като официалните гости и участниците в поклонението сведоха глави пред паметта на загиналите партизани и положиха цветя пред паметника, денят продължи с изпълненията на състави от Габрово, Балван и Велико Търново.", "date": "2019.03.30", "title": " Социалисти от Велико Търново, Габрово и Севлиево отбелязаха 75 г. от Балванската битка"}
{"url": "https://trud.bg/%d0%b7%d0%b0%d0%b4%d1%8a%d1%80%d0%b6%d0%b0%d1%85%d0%b0-%d0%bc%d1%8a%d0%b6-%d0%be%d0%bf%d0%b8%d1%82%d0%b0%d0%bb-%d0%b4%d0%b0-%d0%bf%d1%80%d0%b5%d0%bc%d0%b8%d0%bd%d0%b5-%d0%b7%d0%b0%d0%b3%d1%80%d0%b0/", "text": "В Лондон мъж беше арестуван, след като се опита да премине загражденията пред резиденцията на премиера Тереза Мей, информира БНТ. Инцидентът се случи в ден, белязан от протести. Хиляди британци се обявиха против отлагането на Брекзит, докато в парламента Мей и кабинетът ѝ търсят начини за ново гласуване по споразумението в Камарата на общините в опит за четвърти пореден път да спечели подкрепата на депутатите. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.30", "title": " Задържаха мъж, опитал да премине загражденията пред резиденцията на Тереза Мей"}
{"url": "https://trud.bg/%d0%be%d0%b1%d0%bd%d0%be%d0%b2%d1%8f%d0%b2%d0%b0%d1%82-%d0%bf%d0%bb%d0%be%d1%89%d0%b0%d0%b4%d0%bd%d0%be-%d0%bf%d1%80%d0%be%d1%81%d1%82%d1%80%d0%b0%d0%bd%d1%81%d1%82%d0%b2%d0%be-%d0%b2-%d0%b4%d0%b5/", "text": "Градският площад в Дебелец ще бъде обновен изцяло с финансиране по програма „Инициативи на местните общности”. С близо 8000 лева пространството ще получи нова визия, съобщи кметът на населеното място Снежана Първанова. Теренът е с площ над 2000 квадратни метра. „Съгласно проекта в средата на обекта ще бъде направен разделителен остров, с който ще се обособят три улични платна с габарит на двупосочно движение. Върху разделителната ивица, която ще бъде оформена с бордюри, ще се създаде зелена зона. Пътните платна ще бъдат осигурени с вертикална и хоризонтална маркировка, ще има и места за паркиране. Настилката на прилежащата тротоарна площ, където миналата година засадихме храсти, ще се смени с павета”, поясни кметът на Дебелец. Според предварителни изчисления на кметството след реализацията на проекта ще се намалят разходите при бъдещо преасфалтиране и средствата за  поддръжката на площада. Проектът е изготвен от лицензирани проектанти, в момента се съгласува с КАТ и местната комисията по транспорт и паркиране към Община Велико Търново. Снежана Първанова подчерта, че решението за реконструкцията на площадното пространство на ул. „Васил Левски” е взето след обсъждане с членовете на Обществения съвет,  в който участват  13 човека – директори на образователни институции, представители на бизнеса, на младите хора, от гражданска квота. Очаква се строително-монтажните работи да приключат до средата на година. С 16 хиляди лева от програмата „Инициативи на местните общности” разполага Дебелец за 2019 г. С останалите 8 хиляди лева и 14 000 хиляди от Инвестиционната програма ще бъдат преасфалтирани участъците от уличната мрежа в най-лошо състояние.", "date": "2019.03.30", "title": " Обновяват площадно пространство в Дебелец с 8 000 лв. по Местни инициативи"}
{"url": "https://trud.bg/%d0%bc%d0%b0%d0%bd%d1%84%d1%80%d0%b5%d0%b4-%d0%b2%d0%b5%d0%b1%d0%b5%d1%80-%d0%b5%d1%81-%d1%82%d1%80%d1%8f%d0%b1%d0%b2%d0%b0-%d0%b4%d0%b0-%d1%81%d0%b5-%d0%bf%d1%80%d0%be%d1%82%d0%b8%d0%b2%d0%be%d0%bf/", "text": "Европейският съюз трябва да се противопостави по-силно на Китай в икономическата сфера, заяви лидерът на Европейската народна партия Манфред Вебер в интервю, публикувано в днешния брой на германския в. „Велт“, предаде ДПА. „Когато субсидирани от държавата компании тръгнат да изкупуват ударно, ЕС трябва в бъдеще да е способен да го предотврати в конкретни случаи“, каза Вебер. По думите му ЕС е натрупал „политическа сила“ от търговската война между Китай и САЩ и сега трябва да я използва като преимущество в преговори с Пекин. Вебер настоява Китай да отвори публичните си търгове за европейски бизнеси и да положи повече усилия в защита на европейските инвеститори, информира БТА. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.30", "title": " Манфред Вебер: ЕС трябва да се противопостави по-силно на Китай в икономическата сфера"}
{"url": "https://trud.bg/%d0%bf%d0%bb%d0%b0%d0%bd%d0%b8%d0%bd%d1%81%d0%ba%d0%b8%d1%8f%d1%82-%d0%ba%d1%80%d0%b8%d1%81%d1%82%d0%b0%d0%bb-%d0%b3%d0%be%d0%b2%d0%be%d1%80%d0%b8-%d1%81-%d0%b8%d0%b7%d0%b1%d1%80%d0%b0%d0%bd%d0%b8/", "text": "Кристалната топка е неотменен атрибут на ясновидци, магьосници, гадатели, заклинатели и лечители. Така е било от древни времена, така е и сега. Планинският кристал е най-мощният камък не само за практикуващите езотерици, но и за всеки, който търси талисман за закрила и душевно спокойствие. С него продължаваме поредицата „Тайните на камъните“.  Сълзите на боговете, драконова слюнка, вкаменена изворна вода… Почти всеки народ си има обяснение за съществуването на този така обаятелен прозрачен минерал. Планинският кристал може да бъде сведен до простата химическа формула на силициевия двуокис. Сухата наука обаче не може да изрази неустоимата му прелест, заради която още от дълбока древност е обгърнат от толкова легенди, митове и дори мистификации. Естественият планински кристал най-често е във формата на неправилен шестоъгълник от 2 до 4 см в напречно сечение с остър връх. В природата се открива като единични или пък слети кристали (друзи). Разновидност на планинския кристал е така нареченият хъркимърски диамант – през XVIII век в окръг Хъркимър в щата Ню Йорк, САЩ са открити сравнително малки кварцови кристали с формата на необработен диамант. Те са с изключителна чистота и се използват много широко в бижутерията. Въпреки че кварцовите скали са разпространени по цял свят, висококачествен прозрачен планински кристал има в Бразилия, Казахстан и Китай, като най-големите и най-качествените кристали се добиват в Средния Урал и във френските и швейцарските Алпи. Твърдостта му – 7 по Моос, го прави един от най-предпочитаните полускъпоценни камъни. Планинският кристал може да образува както мини формирования, например по повърхността на друзите, така и гигантски, като известния бразилски кристал с предполагаемо тегло около 44 тона. На остров Мадагаскар е намерен гигантски прозрачен кварцов кристал с обиколка около 7,5 метра. Египтяните извайвали от кристал лицата на починалите, за да улеснят прехода им към света на мъртвите. В Китай вярвали, че с негова помощ човек може да погледне в миналото и бъдещето. В древна Гърция се е смятало, че планинският кристал произхожда от сълзите на боговете, съответно носи тяхната сила. Японците го мислели за замръзнал драконов дъх или драконова слюнка. Келтските друиди използвали кристали в своите магически практики 2000 г. преди Христа. В Европа скалният кристал се нарича “арабски”, а също и „бохемски диамант”. Предполага се, че кристалът е получил името си от гръцкия учен Теофраст. Името му произлиза от гръцкото crystallus, което се превежда като „лед“. Минерали с това име са описани в „Илиада“ и „Одисея“. Артефакти от планински кристал са открити в Китай, Индия и Мексико. Свещените огньове в Древна Елада са запалвани с помощта на заоблени парчета планински кристал. По същия принцип сфери от планински кристал са използвани в древността за спиране на кръвотечение от рани чрез изгаряне с фокусирана слънчева светлина. Древните римляни използвали съдове, чаши и кани от планински кристал. Тази мода била възродена впоследствие в Европа през Ренесанса. Носи закодирана информация За хората, които се стремят към висшето познание, кристалът е магически камък с топла и силна енергия. Смята се, че в него е закодирана информация от други светове или древни цивилизации. Твърди се, че всеки кристал е нещо като компютър, в който е съхранено висшето познание. Това познание е достъпно за този, който умее да овладее силата на камъка. Дългото съзерцание на скалния кристал може да отвори способността за ясновидство и телепатия, твърдят езотериците. Планинският кристал често се използва в спиритични сеанси. Много практики от радиестезията включват използването на кварцови призми или топки, използвани под формата на махала. А кристалната топка е неизменен атрибут на ясновидци и гадатели. Най-голямата сфера от планински кристал без вътрешни дефекти и несъвършенства е в Националния музей по естествена история – Вашингтон, Окръг Колумбия. Тя е с диаметър 32,7 см и тежи 48,5 кг. Идеален за студенти и ученици Според едно поверие, който сънува планински кристал, ще се избави от враговете си. Освен това се вярва, че този сън е показател, че имаш магически и гадателски способности. Тъй като стимулира умствената дейност, изостря чувствителността на мозъка към новата информация, подобрява паметта, като в същото време успокоява и уталожва нервното напрежение, той е подходящ за ученици и студенти, особено по време на изпити. Символ е на женската чистота и невинност, и затова се смята, че тя помага на момичетата в търсене на истинската любов. Планинският кристал успокоява, предотвратява кавгите и премахва лошите вибрации в дома. Има тонизиращо и лечебно действие върху тялото като цяло. В Китай все още се използват заострени кристали за акупресура. А в Тибет и до днес обгарят с фокусирани през кристални лещи слънчеви лъчи откритите рани. Индианците в Америка вярват, че душите на умрелите се превръщат в планински кристал и съответно той съдържа всички човешки познания, натрупани на Земята до този момент. Поради тази причина с планински кристал, с магически и лечебни цели, следва да боравят единствено посветените.   Подхожда за всички зодиакални знаци Това е един от малкото универсални талисмани, подходящи за абсолютно всички зодиакални знаци. Камъкът е свързан с Меркурий и въздушния елемент. Въпреки това някои астролози препоръчват планинския кристал като амулет за родените под знака на Лъва. Близнаците и Стрелците също трябва да притежават талисмани от планински кристал. Планинският кристал се зарежда, като се изнесе на слънце. Трябва да се отбележи, че този минерал не е приятелски настроен към медта и затова в бижутата е добре да се съчетава със сребро или злато.   Истинският е студен Самият планински кристал се използва, за да се правят имитации на други, по-скъпи камъни. За тази практика пише още Плиний, като добавя също, че планинския кристал от своя страна е имитиран от стъкло. В наши времена пример за това са така наречените камъни Сваровски. Независимо, че кристалът не е най-скъпият полускъпоценен камък, на пазара може да се намерят много негови ментета. Най-често имитациите са от стъкло, но естественият минерал има няколко основни характеристики, по които ще го разпознаете. – Твърдостта му е по-висока от тази на стъклото. Ако се опитате да го надраскате, няма да се получи. – В естествения минерал, за разлика от стъклото, не може да има мехурчета или очевидно изкуствени включвания. – Планинският кристал остава хладен, когато го хванете в ръка. Нагрява се бавно и, щом го пуснете, веднага изстива.   Загадката на кристалните черепи Най-старият е поне на 5000 г. 13 зловещи, но и безкрайно красиви кристални черепа, дремят – част от тях може би неоткрити, в древните градове на маите. Освен че се смята, че всеки от тях поотделно притежава магически сили и е предавател и приемник на космическа информация, най-важната част от поверието е, че ако се съберат на едно място, ще отключат тайните на вселенското познание. Има хипотези, че кристалните черепи са с извънземен произход. Те са предадени от високоразвита чужда цивилизация на атлантите, които пък ги предали на маите. Първият открит и най-известен кристален череп е бил сред руините на древния град Лубаантун в Белиз, където археологът Мичъл-Хеджис търсел Атлантида. Случило се през 1924 г., навръх Нова година и на 17-ия рожден ден на Анна, осиновената дъщеря на археолога. Разкопките за деня били приключили и Анна Мичъл-Хеджис се разхождала сред руините, когато забелязала нещо блестящо в една дупка. Спуснали я с въже до дъното, където намерила изящно изработен, чист като сълза кристален череп в естествена големина. Той тежи около 5 килограма, а долната му челюст е подвижна. Предполага се, че е на възраст най-малко 5000 години и според легендата е бил използван от върховния жрец на маите, за да проклина враговете, затова и местните го нарекли Черепът на проклятието. След смъртта на баща си през 1960 г. Анна дава магичния череп за анализ в лабораториите на Хюлет-Пакард. След 6-месечно изследване, заключенията са следните: кристалният череп е изработен от естествен кварц с висока чистота – анизотропен силициев двиокис. Долната и горната челюст са от един и същ блок от планински кристал. Няма никакви следи от инструмент, съответно не е възможно да бъде датирана възрастта му. Изработката на подобен череп със съвременни инструменти би продължила година. А ако се обработва ръчно, това би отнело около 300 години. Макар че бащата на Анна смятал, че е бил изваян от поколения майстори, които всекидневно го търгали с пясък и вода, предположенията на днешните учени са, че е бил обработван с диамант. То се потвърждава и от проучвания, проведени върху два други черепа – единият се съхранява в Британския музей, другият – в института Смитсониън. През 2008 г. с помощта на рентгенова кристалография екип от британски и американски учени установява, че черепът от Британския музей е обработен с високоабразивен прах от корунд или диамант, като е използван въртящ се диск. Вторият артефакт е изваян с друг абразив – силициев карбид. Това е синтетична субстанция, производството на която датира от 90-те години на XIX век, а черепът най-вероятно е бил изработен след 1950-а, сиреч е менте. На мистичните черепи е посветен филмът „Индиана Джоунс и кралството на кристалния череп“.   ИНТЕРГЕОРЕСУРС – ТЪРГОВИЯ СЪС СКЪПОЦЕННИ КАМЪНИ И МИНЕРАЛИ София, ул. Козяк 17, бл.4 партер; www.intergeoresource.com; е-мейл: intergeoresource @gmail.com  тел: 02 980 58 70; мобилен: 0887 196 193; фaкс: 02 980 54 83", "date": "2019.03.30", "title": " Планинският кристал говори с избраните"}
{"url": "https://trud.bg/%d0%bc%d0%b0%d0%ba%d0%b3%d1%80%d0%b5%d0%b3%d1%8a%d1%80-%d1%81%d0%b5-%d0%be%d1%82%d0%ba%d0%b0%d0%b7%d0%b0-%d0%bd%d0%be-%d0%bd%d0%b8%d0%ba%d0%be%d0%b9-%d0%bd%d0%b5-%d0%bc%d1%83-%d0%b2%d1%8f%d1%80%d0%b2/", "text": "Само преди дни Конър Магкрегър, една от най-големите звезди в ММА, изненадващо обяви, че се оттегля от спорта. Но никой не му повярва. А в социалните мрежи заваляха хиляди коментарии от типа: Отказваш се повече, отколкото са защитите на титлите. През 2016-а бившият шампион на UFC в две различни категории също прибегна до подобен ход, за да се сдобие с нов мач срещу Нейтън Диас (САЩ). Сега най-проницателните заподозряха, че това е поредна крачка ирландеца пак да извлече  дивиденти, а защо не и да натрупа още богатство. В ММА средите той се слави като един от най-добрите бизнесмени, способни да изкарат от всичко печалба. Според списание „Форбс“ неговото богатство е близо 100 000 млн. долара в края на 2017 година, има своя марка уиски, отлично знае как да се рекламира срещу много пари, а наскоро поиска и дял от UFC. Миналата година Макгрегър загуби от Хабиб Нурмагомедов, но пък това му донесе печалба от поне 90 млн. долара. Ирландецът поиска реванш, а до договорка така и не се стигна. През есента боецът подписа договор с UFC за още 6 мача, който все още е валиден. И разтрогването му би струвало солидна сума пари, които засега Макгрегър на предвижда да дава.  Историята показва, че завръщането на великите в спорта винаги се продава по-добре от действащата им кариера. А Конър отлично знае как да рекламира себе си. Ирландецът е известен не само със способностите си за 13 секунди да пребие своя съперник, но и умело се грижи за атрактивния си имидж. Има безупречен стил на облекло, с който всеки път при появата на обществени места, фокусира вниманието на медиите.  Той не крие, че обича шопинга. Сред любимите му марки са Dolce & Gabbana, Gucci, Louis Vuitton и Hermиs.  Боецът предпочита да поръчва костюмите си при американския дизайнер Дейвид Август Хейл, който се занимава с шиене от 1989 г., а от 2003-а пуска и собствен бренд David August. Костюмите му струват около 5300 долара, саката по поръчка са близо $3300, а кожените маратонки – 600 долара. Между другото, Конър притежава и своя колекция съвместно с Хейл, в която има ризи, костюми и аксесоари на достъпни цени. В добавка боецът умело борави със своя стил, с чиято помощ изпраща и.. послания. Така, например, бе и една от пресконференциите между него и Флойд Мейуедър. Американският боксьор бе със спортни дрехи, докато ирландецът излезе с класически костюм, ушит по поръчка. Но най-интересна бе шарката на сакото. При по-внимателно вглеждане, лентата безкрайно изписваше фразата „F ** k you“, очевидно предназначена за  противника. А посланието бе нокаут, макар че самият Макгрегър бе нокаутиран през август миналата година. След загубата той стана по-богат с поне 70 млн. долара.  Марката Gucci преобладава в облеклото на Конър. Спортистът има щамповани шапки (около $460), маркови маратонки и раирани чорапи (около $920), както и анцунг от последната колекция ($1200). А след като получи наградата си от ESPN се снима с шал на жълти мечета на марката GUGGI, чиято стойност е около 300 долара. Но Конър не се спира само на облеклото. Като истински ирландец той не може да мине без уиски. През септември Макгрегър обяви, че е купил собствена марка. Напитката  носи името Proper No.Twelve. Бутилката струва 25 долара, като част от парите отиват за благотворителност. По пет долара от тази сума се отделят за Службите за бързо реагиране в района, от който е закупен алкохолът. И въпреки че по неофициални данни печалбата му от алкохолния бизнес е над 1 млн. долара, Макгрегър не спира да популяризира бренда. И често го прави край октагона. И едва ли толкова лесно ще се откаже от тази евтина реклама в пика на кариерата си. А най-честата фраза в социалните мрежи сега е: „Макгрегър се оттегли, за да го помолим да се върне!“", "date": "2019.03.30", "title": " Макгрегър се отказа, но никой не му вярва"}
{"url": "https://trud.bg/%d1%86%d0%b2%d0%b5%d1%82%d0%b0%d0%bd-%d1%86%d0%b2%d0%b5%d1%82%d0%b0%d0%bd%d0%be%d0%b2-%d1%86%d0%b5%d0%bb%d1%82%d0%b0-%d0%bd%d0%b8-%d0%b5-%d0%b4%d0%b0-%d0%b2%d0%ba%d0%b0%d1%80%d0%b0%d0%bc%d0%b5-7-8/", "text": "„Целта ни е да вкараме 7, а защо не и 8 депутати в Европарламента. Резултатите на ГЕРБ на тези евроизбори ще бъдат по-добри от всякога. Това заяви в Поморие зам.-председателят на ГЕРБ Цветан Цветанов. В морския град се провежда среща на областния актив на партията. Присъстваха всички бургаски депутати и кметове на партията. Цветанов предупреди, че се очаква мръсна компроматна война, която ще водят опонентите на ГЕРБ. Винаги два месеца преди избори срещу мен има атаки, каза Цветанов и даде пример със случая в Костинброд:“Спомням си 2010-та – 2011-та година, когато имахме местни и президентски избори. Тогава също бях атакуван. През 2013-та беше внесен анонимен сигнал от БСП срещу мен и като капак направиха и Костинброд, който беше в самия ден за размисъл“, заяви зам. ппредседателят на ГЕРБ.  Що се отнася до това, че в ГЕРБ оставките са твърде много за сметка на тези в БСП, той подчерта че трябва да се мери с един и същи аршин – нещо което социалистите не правят. „В нашата евролиста няма нито един кандидат, който да има обвинения за пране на пари и нито един кандидат, който да има повдигнато някакво обвинение”, каза Цветанов. Той припомни, че утре в 12 часа ще бъде представена евролистата на ГЕРБ и по тази причина в Поморие не назова водача и подредбата и. Има риск от миграционна вълна и трябва да внимаваме с изказванията, обясни още той и посочи, че на турско сирийската граница има 3. 5 милиона бежанци. Цвеганов категорично заяви, че няма вътшна намеса във връзка със Закона за вероизповеданията.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.30", "title": " Цветан Цветанов: Целта ни е да вкараме 7-8 евродепутати"}
{"url": "https://trud.bg/%d0%b1%d0%be%d1%80%d0%b8%d1%81%d0%be%d0%b2-%d0%be%d1%82%d0%ba%d0%b0%d0%b7%d0%b0%d0%bb-%d0%b2%d0%b8%d1%82%d0%b8%d0%b5%d0%b2%d0%b0%d1%82%d0%be-%d0%b8%d0%b7%d0%b2%d0%b8%d0%bd%d0%b5%d0%bd%d0%b8%d0%b5/", "text": "Продължителни разговори с прекъсвания и неколкократни позвънявания до Анкара белязаха извънредната среща на премиера Бойко Борисов с турския вицепрезидент Фуат Октай. Последният е провел няколко разговора и с президента на Турция Реджеп Ердоган. Прослушани са отново от записи и думите на външния министър на Турция относно намесата на южната ни съседка по новите текстове в закона за вероизповеданията. От турска страна са предлагани до сега три варианта на изявление на Октай. Но българският премиер ги е определил като витиевати и е предупредил, че няма да приеме недоизказани думи. Извънредните съвместни изявления на българския премиер Бойко Борисов и вицепрезидента на Турция Фуат Октай трябва да се състоят след напрегнатия разговор между двамата в рамките на форума в Румъния. Още по време на лидерските изявления на Румъния, България, Сърбия и Гърция Борисов заяви, че ще постави остро въпроса за изказването на външния министър на Турция. Извънредният разговор между премиера Бойко Борисов и вицепрезидента Фаут Октай в Румъния се състоя в резиденция „Снагов”. Двамата се видяха на 4 очи между лидерската среща на България, Румъния, Сърбия и Гърция и официалната вечеря, на която бе поканен и турският вицепрезидент. Малко преди 23.00 ч. от протокола на президенството на Турция започнаха да организират импровизирана съвместна трибуна за изявления пред медиите на Борисов и Октай. Кабините за звук и за преводачите обаче вече бяха демонтирани. А представители на „Дондуков” 2 нямаха потвърдена информация за подобна съвместна проява. След 23.00 ч. в резиденцията останаха само делегациите на България и Турция.", "date": "2019.03.30", "title": " Борисов отказал витиевато извинение от Анкара"}
{"url": "https://trud.bg/%d0%b7%d0%b0%d0%bb%d0%b5%d1%81%d1%8f%d0%b2%d0%b0%d1%82-%d0%b3%d0%be%d1%80%d0%bd%d0%b0-%d0%be%d1%80%d1%8f%d1%85%d0%be%d0%b2%d0%b8%d1%86%d0%b0-%d1%81-%d0%bd%d0%b0%d0%b4-120-%d0%b4%d1%80%d1%8a%d0%b2/", "text": "Започна пролетното залесяване в Горна Оряховица. На този етап ще бъдат засадени над 120 нови дръвчета и храсти. Залесяването се извършва от работниците на Общинско предприятие „Поддръжка на пътища, инфраструктура и озеленяване“. Ежегодното засаждане на дръвчета е една от мерките за подобряване на качеството на въздуха в Горна Оряховица. Нови дръвчета и храсти се засаждат в парковете „Детски кът“, „Никола Петров“ и в зелената площ срещу ОУ „Св. св. Кирил и Методий“. Ще се засадят дръвчета и по улиците „Янко Боянов“, „Отец Паисий“, „Мано Тодоров“, „19 февруари“, „Цар Освободител“, „Пирот“, както и около санирания блок на ул. „Юрий Гагарин“ № 45. За пролетното залесяване са подбрани подходящи за градската среда и парковете храсти и дървесни видове – албиция, шестил, офика, розов кестен, китайски мехурник, ликвидамбър, кълбовидна акация, явор, ясен, липа, бреза, златен дъжд и лигуструм. За Седмицата на гората дръвчета ще получат и училищата. От Общинското предприятие се обръщат към гражданите с молба да пазят дръвчетата. Всяка година общината засажда по над 100 нови дръвчета и постоянно има посегателства и вандалски прояви над тях. Ако гражданите забележат недобросъвестни прояви, нека да сигнализират, апелират от Общинското предприятие. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.30", "title": " Залесяват Горна Оряховица с над 120 дръвчета и храсти"}
{"url": "https://trud.bg/%d0%b4%d0%bd%d0%b5%d1%81-%d0%be%d1%82%d0%ba%d1%80%d0%b8%d0%b2%d0%b0%d1%82-%d0%bc%d0%be%d1%82%d0%be%d1%81%d0%b5%d0%b7%d0%be%d0%bd%d0%b0-%d0%b2-%d1%81%d0%be%d1%84%d0%b8%d1%8f/", "text": "С традиционно шествие по софийските булеварди ще бъде открит мотосезонът в София. Началото е в 10 часа на пл. „Св. Александър Невски“. Пътната полиция ще улеснява преминаването на шествието и ще следи за нарушения, каза заместник началникът на столичния КАТ Любомир Костадинов, цитиран от „Молбата ми е всички мотористи, които ще участват в това събитие, ще си имате стюарди и хора, които да организират, да съблюдават нашите изисквания да може да се осъществява придвижването. Колкото по-малко се пречи на останалите граждани, толкова по-добре“, каза той. „Дисциплината е едно от основните правила за участие в пътното движение, който не е дисциплиниран винаги получава негативна оценка“, допълни Любомир Костадинов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.30", "title": " Днес откриват мотосезон 2019 в София"}
{"url": "https://trud.bg/%d0%b7%d0%b2%d0%b5%d0%b7%d0%b4%d0%b8-%d0%bd%d0%b0-%d0%b1%d0%be%d1%80%d1%83%d1%81%d0%b8%d1%8f-%d1%81%d0%bb%d0%b0%d0%b3%d0%b0%d1%82-%d0%b0%d0%b2%d1%82%d0%be%d0%b3%d1%80%d0%b0%d1%84/", "text": "По случай 110-годишнината от основаването на един от най-популярните германски футболни клубове „Борусия“ (Дортмунд) ще излязат два специални модела на Opel Adam и Opel Astra. Автомобилите открояват с цветовете на отбора – черна каросерия, черни 17-инчови джанти и жълти елементи в интериора. Наред с някои допълнителни екстри, купувачите получават и автографи от футболисти на „Борусия“ върху арматурното табло. Партньорството между клуба и автомобилния производител датира от 2012 г. Моделите от специалната серия са оборудвани със 7-инчов сензорен мултимедиен екран, комуникационна система за свързаност с мобилни телефони Radio R 4.0 Intelli Link, климатична инсталация, отопление на предните седалки и волана. Системите за асистенция и сигурност включват парктроник, асистент за потегляне по наклон, круиз контрол с ограничител на скоростта, а при Astra се предлагат и сертифицираните ергономични седалки, щадящи гърба.", "date": "2019.03.30", "title": " Звезди на „Борусия“ слагат автографи на коли\t"}
{"url": "https://trud.bg/%d1%82%d1%80%d1%83%d1%81-%d0%be%d1%82-5-2-%d0%bf%d0%be-%d1%80%d0%b8%d1%85%d1%82%d0%b5%d1%80-%d1%80%d0%b0%d0%b7%d0%bb%d1%8e%d0%bb%d1%8f-%d1%8e%d0%b6%d0%bd%d0%b0-%d0%b3%d1%8a%d1%80%d1%86%d0%b8%d1%8f/", "text": "Регистрирано е земетресение с магнитуд 5.2 в Коринтския залив в Южна Гърция, показва справка на страницата на Европейския средиземноморски сеизмологичен център. Трусът е станал в 12:46 местно време на 51 километра източно от Патра и на 129 километра западно от Атина на дълбочина от 10 километра. Засега няма информация за пострадали хора и нанесени материални щети. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.30", "title": " Трус от 5.2 по Рихтер разлюля Южна Гърция"}
{"url": "https://trud.bg/47-%d0%b8-%d1%80%d0%be%d0%b6%d0%b4%d0%b5%d0%bd-%d0%b4%d0%b5%d0%bd-%d0%bf%d1%80%d0%b0%d0%b7%d0%bd%d1%83%d0%b2%d0%b0-%d0%b4%d0%be%d0%bc%d1%8a%d1%82-%d0%bd%d0%b0-%d1%85%d1%83%d0%bc%d0%be%d1%80%d0%b0/", "text": "На 1 април  – Международният ден на хумора и шегата, Музеят на хумора и сатирата ще отбележи своя 47-и рожден ден. Знайно е, че „Най-празният от нашите дни е този, в който не сме се засмели нито веднъж″. През тези вече 47 години – не на шега – тук празен ден няма. Основан през 70-те години на 20 век в Габрово, Музеят събира и представя хумор от цял свят, а колекциите му съдържат над 50 000 произведения на изкуството и етнографски артефакти от над 170 държави. Днес той целогодишно предлага на посетителите си богата програма от изложби и събития. Както всяка година, екипът на Музея показва истинска габровска щедрост и обявява 1 април за Ден на отворените врати, като специалните празнични прояви са безплатни за всички габровци и гости на града. През целия ден са предвидени интересни събития за всички възрасти. От 10, 14 и 17 часа гостите ще могат да видят най-популярните габровски шеги в нова светлина в Шеговити театрални етюди – специален поздрав от Драматичен театър „Рачо Стоянов“ по случай 1 април. За малките посетители на Музея в празничния ден са предвидени две творчески ателиета. От 11:00 часа започва творческата работилница за рисуване върху балони „Повече усмивки” – балоните ще са от нас, а усмивките от малките художници. В 14:30 е детската работилница „Малкият Чарли Чаплин“ за изработване на бомбета и мустачки, посветена на 130 години от рождението на Чарли Чаплин. През целия ден посетителите ще имат възможност да се снимат в специални рамки по случай 47-мия рожден ден на Музея и да споделят в социалните мрежи празника с #47годиниХумор и #yearsHumour. Споделете нашия празник с много усмивки, призовават от най-веселата къща в Габрово! АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.30", "title": " 47-и рожден ден празнува Домът на хумора в Габрово"}
{"url": "https://trud.bg/190-%d0%b1%d0%b5%d0%b7%d1%80%d0%b0%d0%b1%d0%be%d1%82%d0%bd%d0%b8-%d0%be%d1%82-%d0%b2%d0%b5%d0%bb%d0%b8%d0%ba%d0%be%d1%82%d1%8a%d1%80%d0%bd%d0%be%d0%b2%d1%81%d0%ba%d0%b0-%d0%be%d0%b1%d0%bb%d0%b0%d1%81/", "text": "190 безработни  от региона ще бъдат включени в различни курсове за придобиване на умения в осем професии. Те са работник в озеленяването, продавач-консултант, охранител, сътрудник в бизнес-услуги, касиер, работник в хранително-вкусовата промишленост, офис-секретар и помощник в строителството. Четири са проектите. Те се реализират от КНСБ, КТ „Подкрепа”, Съюза за стопанска инициатива и Българската стопанска камара. По принцип това са проекти, изпълнявани на национално ниво. След приключването им се очаква половината от завършилите курсовете да бъдат наети в съответните браншове. Първите две групи за озеленители вече започнаха занятия. Те са за безработни в общините Елена и Златарица. В момента се приемат заявления за останалите курсове. През април поетапно ще започнат и техните обучения. За включените се осигуряват стипендии и се покриват пътните им разноски, ако са от друго населено място, обясниха от Бюрото по труда във Велико Търново. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.30", "title": " 190 безработни от Великотърновска област ще усвоят осем професии по проекти"}
{"url": "https://trud.bg/%d0%b4%d0%be%d0%b1%d1%80%d0%be%d0%b2%d0%be%d0%bb%d1%86%d0%b8-%d0%bf%d1%80%d0%b5%d0%be%d0%b1%d1%80%d0%b0%d0%b7%d1%8f%d0%b2%d0%b0%d1%82-%d1%81%d1%82%d0%be%d0%bb%d0%b8%d1%87%d0%bd%d0%b8%d1%8f-%d0%ba/", "text": "Вече месец посвещават уикендите си на каузата, досега са изхвърлили над 500 чувала боклук През последната седмица се включват около 50 човека от квартала Още преди елитният столичен квартал “Изток” да бъде разтресен от политически скандали за евтини апартаменти, група млади хора решават да променят грозните гледки, които виждат от прозореца и да вдъхнат нов живот на занемарените градинки в междублоковите пространства. Случайно или не, началото е на 3 март. Именно тогава започва освобождаването на квартала от боклуците. Идеята се ражда отдавна, но тогава времето й е дошло, разказа пред “Труд” основният организатор Виктор Райковски. Една неделя той излиза, за да изчисти градинката пред дома си. Казва, че доброто е заразно и се оказва прав. Само месец по-късно доброволците са събрали над 500 чувала с пръст и боклуци, а пет градинки вече са изцяло преобразени. И не смятат да спират – амбицията им е да изчистят целия квартал с помощта на съмишленици. Те не просто събират боклуци – ринат затрупаните от десетилетия пътеки, боядисват и ремонтират катерушки, коват пейки. Въоръжени са с лопати, кирки и други инструменти, които си купуват сами, с пари от собствения си джоб. Само до момента са похарчили повече от 700 лева. Обединени са и във фейсбук групата “Бъди обществено полезен”. “Имам идея за подобна инициатива много отдавна. Още през януари започнахме с приятели да се събираме в едно кафене и да мислим какво можем да направим и как можем да сме обществено полезни. В първите топли дни излязох да изчистя градинката до моя блок, защото не мога да бъда за пример на хората, а пред нас да е кочина. В началото бях сам, после се включиха още трима-четирима съседи. Следващият път отидохме на друга градинка и там за уикенда се включиха 17-18 човека. В квартала се познаваме и сме като едно село, това е хубавото – има общност, като видят един, идват и други да помагат, не те оставят сам”, разказва Виктор Райковски. На третата градинка за два дни се включват 30 човека, а последния уикенд – над 50 човека. “В последната неделя нямаше много хора, голяма част бяха изморени, все пак четири уикенда подред отделяха време и енергия, бяхме леко обезсърчени. Но изведнъж започнаха да идват много хора, със страшен позитивизъм, много надъхани и макар планът да беше да работим до обяд, останахме целия ден. Просто хората ни заредиха и ни върнаха увереността, че това което правим има смисъл”, казва още Райковски. Макар той да е основният двигател на инициативата, подчертава, че има група от около 10-12 човека, които са нейното твърдо ядро и не пестят време и енергия за каузата, на която са се посветили. Един от тях е Константин Стоилов. С приятелката му скоро очакват дете и въпреки това той я оставя, за да се помага на квартала и приятелите си. Казва, че тя не му се сърди, а дори го подкрепя и се радва. С усмивка споделя, че някой ден може би детето им ще играе в градинските, които сега почистват. Той ни разказва, че много родители се включили в почистването, а малчуганите следвали примера им. “На децата им беше много интересно, помагаха с желание и енергия. Те казваха – “мама и тате чистят, искам и аз”. Едно момиченце на около 5 години боядиса няколко пейки и се справи чудесно, докато майка й копаеше с лопатата. В началото се притеснихме да не се омаже цялото с блажна боя, но всъщност то много внимаваше и боядисваше с желание. Идват хора и от други краища на квартала, дори и от други райони. Имаше и такива, които са живели преди в квартала и дошли да помагат. Със сигурност и ние ще се включим да помагаме в други райони, за да им върнем жеста. Вече чуваме, че започват да се организират”, разказва Константин. Задавам им въпроса какво ще кажете, на всички, които са на мнение, че младите хора ги мързи и по цял ден са пред компютъра. “Всъщност не ги мързи, а много от тях не се чувстват част от обществото, разединени сме. Направи ми впечатление, че първия ден хората надничат зад завесите на дома си и ни гледат малко с недоверие, а на втория ден вече излизат. Затова решихме вече преди да отидем да разлепяваме по входовете бележки, че предстои почистване и всеки е добре дошъл. Проблем е когато всеки се е затворил в апартамента си, това е неговата кутийка, всичко друго е чуждо и щом не го чувства като свое не го интересува – нищо, че там ще си играе детето му”, казва Виктор.   Вълна от подкрепа за каузата От община Изгрев обещават съдействие Магазини правят отстъпки, хора им носят храна Виктор разказва, че са много приятно изненадани от огромната подкрепа, която събират за каузата си. “Срещаме голяма отзивчивост, където и да отидем. Хората навсякъде ни се радват, правят ни отстъпки. Ще дам пример – едната метла се счупи и отивам да я сменя, а жената в магазина ми каза – вие не сте ли тези, които чистят градинките – разпозна ни и много се зарадва, направи ни най-голямата възможна отстъпка, която е около 10%, но е важно, че усещаме подкрепата на хората. В магазина за дървен материал също са много любезни и ни помагат, както и в този за боя”, разказва с усмивка Виктор. Срещат и много интересни хора – като например чичо Стефан, който бил цирков дресьор и укротител на лъвове и също излязъл да помага в боядисването. Доброволците са истински благодарни за малките жестове, които им показват, че това, което правят има смисъл. “Майката на едно от момчетата, с които чистим, направи баница и ни я свали за обяд, както и една кутия с боя, която имала вкъщи и я пазела за нещо. Един човек ни донесе 20 бири, друга жена купи 50 кебапчета и кюфтета, различни хора ни носят шоколадови бонбони, кой с каквото може помага. Такива реакции наистина ни зареждат, защото като прекараш два дни в тежък труд, вечерта се питаш струва ли си, но на следващия ден, като ти мине умората и видиш, че има реален резултат, вече знаеш отговора”, казват Виктор и Константин. През тази седмица се срещат и с кмета на район Изгрев инж. Цветомир Жеков и неговата заместничка арх. Павлета Пеловска. “Те ни посрещнаха като герои, бяха много отзивчиви и обещаха да ни помагат с всичко, с което могат. Подчертаха, че не искат да ни взимат каузата – тя си е наша, но ще ни съдействат с боя, с дъски, с превоз”, разказват момчетата пред вестника.   Деца отново играят на възкръсналите площадки Амбициите им са да включат и учениците в каузата Виктор и Константин разказват, че веднага след почистването децата отново играят на площадките, които били мръсни и занемарени от много години. По-възрастните хора пък не могат да се нарадват на резултатите и отново се разхождат там, където доскоро избягвали дори да минават. “На следващия ден, след като изчистихме градинката, виждам жената, която ни донесе баница с друга – казаха, че са толкова радостни, че просто не им се качва горе и си седят навън. Една майка сподели, че детето й за първи път си играе на тази площадка, сутринта първо дръпнала завесата и погледнала площадката, за да й се порадва”, каза Виктор. “В началото имаше хора, които ни казваха – това е работа на общината. Ние много добре знаем, че е работа на общината, но на някои места мръсотията си седи от 30 години. В една от градинките имаше пътека, зарита с над 30 сантиметра пръст”, обяснява Константин Стоилов. Амбицията им е да включат и учениците в каузата, с надеждата, че по този начин те ще станат по-отговорни и ще се замислят следващия път преди да си хвърлят боклука на улицата. Но това трябва да стане доброволно – да им е интересно и те самите да го поискат.", "date": "2019.03.30", "title": " Доброволци преобразяват столичния квартал „Изток”\t"}
{"url": "https://trud.bg/%e2%80%8b%d0%ba%d1%80%d0%b0%d1%81%d0%b8%d0%bc%d0%b8%d1%80-%d0%b2%d0%b5%d0%bb%d1%87%d0%b5%d0%b2-%d0%bd%d1%8f%d0%bc%d0%b0%d1%88%d0%b5-%d0%ba%d0%b0%d0%ba-%d1%82%d1%83%d1%80%d1%86%d0%b8%d1%8f-%d0%b4/", "text": "Не мога да кажа, че новините от Букурещ са лоши. Едва ли някой, който се занимава с политика, е разчитал, че точно Турция ще се извини на България и то един ден преди техните избори – това заяви пред   зам.-председателят на ПГ на ГЕРБ Красимир Велчев. Според всички анализатори, изявлението на външния министър Мевлют Чавушоглу за турска намеса в промените в Закона за вероизповеданията у нас е било подготовка за утрешните избори и втвърдяване на електората. След повече от 5 часа разговори между премиера Бойко Борисов и турския вицепрезидент Октай, българският министър-председател каза, че турската страна по никакъв начин не е приела, че има вина за казаното от външния министър Чавушоглу и твърди, че това по никакъв начин не е намеса във външните работи на страната ни. Красимир Велчев посочи, че изказва адмирации към българския премиер. Той попита защо отново към ГЕРБ се отправят обвинения, тъй като решението Законът за вероизповеданията да влезе в парламента е на КСНС при президента. „На последното заседание на първо четене на закона, когато той можеше да се блокира, гласувалите бяха 8 „за“ и двама „против“. Ако БСП присъстваха на това заседание с техните 6 народни представители – резултатът щеше да бъде 8 на 8. Законът щеше да бъде блокиран и нямаше да влезе в зала. Те какво искат да кажат? Корнелия Нинова какво иска да каже? Нека обясни защо не пусна своите депутати в комисия. Сега излиза, че те ще разследват на кого и как е оказвано влияние“, коментира Велчев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.30", "title": " ​Красимир Велчев: Нямаше как Турция да се извини на България ден преди изборите"}
{"url": "https://trud.bg/%d0%bd%d0%b8%d0%bd%d0%be%d0%b2%d0%b0-%d0%b1%d1%81%d0%bf-%d0%b8%d0%bc%d0%b0-%d0%b2%d1%8a%d0%b7%d0%bc%d0%be%d0%b6%d0%bd%d0%be%d1%81%d1%82-%d0%b7%d0%b0-%d0%bf%d0%be%d0%b1%d0%b5%d0%b4%d0%b0-%d0%bd%d0%b0/", "text": "„Имаме възможност за победа на предстоящите Европейски избори”, заяви председателят на БСП Корнелия Нинова по време на работна среща с Иън Макникъл, политик от Лейбъристката партия, бивш неин дългогодишен генерален секретар и член на Камарата на лордовете, съобщават от БСП. Двамата разговаряха  по откритите въпроси за бъдещето на Европа, предстоящите европейски избори и Брекзит. „Знам, че решението за Брекзит е сложно, но бихме искали във вариантите, които обсъждате,  да защитите правата на българската общност във Великобритания”, заяви Нинова. Двамата се обединиха около общото твърдение, че бедността нараства както на национално равнище – в България и Великобритания, така и в цял свят, което разтваря широко ножицата между бедни и богати. Нинова изтъкна проблемите на България, свързани с доходите, неравенствата, здравеопазването,  корупционните практики с евросредства. „Нашите евродепутати ще отстояват в бъдещия Европарламент еднакъв стандарт в храните, еднакви права на българите с тези на другите европейци, минимална европейска заплата и пенсия, младежка гаранция за работа на младите хора“- каза тя. Корнелия Нинова разказа още за множеството обиколките на БСП в страната по повод проекта „Визия за България“ и „Визия за Европа“. „Ние сме единствената партия с програма за европейските избори. За нас на първо място е какво ще правим там, как ще отстояваме българския интерес.  Искаме дебат  за Европа, но няма с кого. Другите партии не излизат с програма. А опонентите ни от ГЕРБ са затънали в корупционен скандал с апартаменти”, каза още Нинова.  От своя страна, Макникъл коментира: „Брилянтно! Вие правите това, което и ние правим.  Дори отивате по-далеч от повечето европейски социалистически партии с „Визия за България”. „Значи няма  нужда да съм тук”, пошегува се британският политик. По мнението на Макникъл, БСП трябва да продължава работата си в същата посока, защото тя е правилната. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.30", "title": " Нинова: БСП има възможност за победа на предстоящите Европейски избори"}
{"url": "https://trud.bg/%d1%85%d1%80%d0%b0%d0%bd%d0%b5%d0%bd%d0%b5-%d0%b7%d0%b0-%d0%b7%d0%b4%d1%80%d0%b0%d0%b2%d0%b5-%d0%bf%d0%be-%d0%b2%d1%80%d0%b5%d0%bc%d0%b5-%d0%bd%d0%b0-%d0%b2%d0%b5%d0%bb%d0%b8%d0%ba%d0%b4%d0%b5%d0%bd/", "text": "При избор на неправилните храни е възможно да се постигне обратния ефект – повишена кръвна захар, чувство на отпадналост, напълняване Полезни са растителни продукти с високо съдържание на белтъчини, за предпочитане са пълнозърнестите пред рафинираните култури, както и плодовете и сладките зеленчуци пред захарните изделия Постенето е често срещана практика в много религии с една обща цел – пречистване на душата и тялото. В православното християнство има четири многодневни поста. Най-дългите са Великденските пости (40 дни). В този свещен период спазването на строг хранителен режим е от изключително значение. През първата седмица от поста хората се въздържат от всички месни храни, а след това се спира консумацията и на яйца, риба и млечни продукти. Следователно, през по-голямата част от Великденските пости хората консумират основно храни с растителен произход. Храненето по време на пости е прекрасна възможност да пречистите тялото си, да се заредите с енергия и не на последно място – да свалите някой излишен килограм. Изследване, публикувано в британското списание за Обществено здраве „BMC Public Health”, показва понижено количество холестерол в кръвта и намаляване индекса на телесна маса при хората, които спазват православните пости и се хранят предимно с варива, пълнозърнести култури, зеленчуци и плодове. Все пак при избор на неправилните храни е възможно да постигнете обратния ефект – повишена кръвна захар, чувство на отпадналост, напълняване. Изключването на всички храни от животински произход за продължителен период от време може да бъде много полезно, но и много рисково, най-вече защото животинските храни са основен източник на белтъчини в диетата на съвременния човек. Белтъчините са един от основните макроелементи в човешкото тяло, една от най-важните градивни частици на живата материя, чиито многобройни функции са свързани с растежа и енергията, регулацията на хормоните, имунната защита и др. Следователно по време на строгите пости е необходимо да намерим такива продукти, които да ни набавят необходимите хранителни вещества, да поддържат баланса в тялото и да ни зареждат с енергия. Предлагам ви няколко съвета, които биха могли да ви бъдат полезни при избора на храни по време на постите, за да поддържате оптимално психическо и физическо здраве. 1. Яжте растителни продукти с високо съдържание на белтъчини. Сред най-богатите източници на растителен протеин са бобовите растения (фасул, леща, боб, едамаме), нахут (може да си го набавяте под формата на хумус), тофу (направено от соево мляко), ядки и семена. Но внимавайте с порциите – тези храни съдържат не само белтъчини, но и значително количество допълнителни калории под формата на мазнини и въглехидрати, които в излишък могат да се отразят не особено благоприятно върху фигурата ви. 2. Избирайте пълнозърнестите пред рафинираните култури. В днешно време магазините са пълни с обработени зърнени продукти, като в процеса на тяхната обработка се премахват значителна част от полезните вещества. При пълнозърнестите култури външният слой на зърната се запазва, а с него и много от хранителните вещества, вкл. белтъчини, витамини, фибри и антиоксиданти. Например, вместо бял ориз – сгответе с кафяв, а ако сте почитатели на пастата – пробвайте пълнозърнестите разновидности. Не само са по-хранителни, но може да ви харесат повече на вкус! 3. За предпочитане са плодовете и сладките зеленчуци пред захарните изделия. Всъщност, това е препоръка, която важи целогодишно. Често изпадаме в ситуации, когато… просто ни се прияжда нещо сладичко! По време на постите е особено важно да се контролира приема на захар и тестени изделия, тъй като така или иначе приемате по-голямо количество въглехидрати, а ако често си похапвате „постни“ вафлички или кексчета, можете да претоварите организма си. Вместо това хапнете плод или сладък зеленчук. В днешно време се предлагат най-различни плодове и зеленчуци, както местни, така и по-екзотични от най-далечни краища на света – възползвайте се и разнообразете менюто си с вкусна и полезна растителна храна!   Домашен хумус  Продукти:   – 400 гр. нахут от консерва (или домашно сварен)  – 2 скилидки чесън  – 2 с.л. Тахан  – 1 ч.л. сол  – 1 прясно изстискан лимон  – Зехтин, семена/ядки по избор (тиквени семки, кедрови ядки и др.) Приготвяне:  1. Блендирайте/пасирайте всички съставки (с изключение на зехтина и семената/ядките) до получаване на хомогенна смес.  2. Сервирайте в купичка, като поръсите с малко зехтин и ядки/семена по желание. * Авторката е нутриционист към Британската асоциация за нутриционисти, завършила Медицинския факултет в Лондонския университетски колеж (University College London). Преди това завършва Интегративно хранене в Ню Йорк и психология в НБУ.", "date": "2019.03.30", "title": " Хранене за здраве по време на Великденските пости\t"}
{"url": "https://trud.bg/%d1%80%d1%83%d1%81%d0%b8%d1%8f-%d1%83%d1%81%d0%bf%d0%b5%d1%88%d0%bd%d0%be-%d1%82%d0%b5%d1%81%d1%82%d0%b2%d0%b0-%d0%bd%d0%be%d0%b2%d0%b8%d1%8f-%d1%81%d0%b8-%d0%b2%d0%be%d0%b5%d0%bd%d0%bd%d0%be-%d1%82/", "text": "Русия изпита нов модел военно-транспортен самолет Ил-112В, предава TACC. Алексей Рогозин, вицепрезидент за транспортна авиация на ПАО „ОАК“, генерален директор на „Ил“, припомни, че „Ил-112В е първият военно-транспортен самолет, създаден от нулата в постсъветския период“. „Ил-112 ще помогне за решаването на много проблеми, както в областта на военната логистика, така и в цивилния сектор“, каза Рогозин. Той отбеляза, че „конструкторското бюро Илюшин е изправено пред не по-малко важни и отговорни задачи за провеждане на летателни тестове и подготовка за масовото производство на Ил-112В, което ще се извършва във Воронеж.“ Рогозин подчерта, че всички компоненти и агрегати на самолета са произведени в Русия, повечето от които са създадени от държавната корпорация „Ростех“.  ", "date": "2019.03.30", "title": " Русия успешно тества новия си военно-транспортен самолет Ил-112В"}
{"url": "https://trud.bg/%d1%88%d1%83%d0%bc%d0%b5%d0%bd%d1%86%d0%b8-%d0%b1%d0%b5%d0%b7-%d0%b2%d0%be%d0%b4%d0%b0-%d0%be%d0%b1%d1%81%d0%b0%d0%b4%d0%b8%d1%85%d0%b0-%d0%b3%d1%80%d0%b0%d0%b4%d1%81%d0%ba%d0%b8%d1%82%d0%b5-%d1%87/", "text": "Авария на главния довеждащ водопровод от язовир „Тича“ остави близо 80 000 души от Шумен и околните села без вода в събота. От ВиК-Шумен оповестиха официално минути преди 8 часа сутринта, че се спира водоподаването, а в този момент чешмите в жилищата вече бяха пресъхнали. Прогнозно водата ще бъде пусната в полунощ. Заради липсата на вода, шуменци обсадиха изворните чешми в града, като най-близкото място, откъдето могат да си напълнят бързо и безплатно. Тази вода обаче, не е годна за пиене, защото често анализи показват, че е със завишено съдържание на нитрати. В магазините също има ръст на покупките на минерална вода. Съобщението на ВиК гласи: „Поради отстраняване на авария по довеждащия водопровод от язовир „Тича” за гр. Шумен, днес 30.03.2019 г. от 7,00 часа  до 24 часа ще бъде спряно водоподаването за потребителите на гр.Шумен, кв.Дивдядово, и селата Дибич, Белокопитово и П.Волов от Община Шумен. Спирането и възстановяване на водоподаването ще става поетапно“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.30", "title": " Шуменци без вода, обсадиха градските чешми"}
{"url": "https://trud.bg/%d0%b7%d0%b0%d0%bf%d0%b0%d0%bb%d0%b5%d0%bd%d0%be-%d0%ba%d0%be%d1%88%d1%87%d0%b5-%d0%b7%d0%b0-%d0%b1%d0%be%d0%ba%d0%bb%d1%83%d0%ba-%d0%bf%d1%80%d0%b5%d0%b4%d0%b8%d0%b7%d0%b2%d0%b8%d0%ba%d0%b0-%d0%bf/", "text": "Движението на градския транспорт на площад „Славейков“ бе затрудено за кратко днес след обед. Пожарната трябваше да се намеси, за да загаси пожар зад загражденията на все още ремонтирания столичен площад, предава  . Пристигналият автомобил на пожарната, трябваше да паркира върху трамвайното трасе на ул. „Граф Игнатиев“, което доведе спиране на движението. Причината за пожара е запалено кошче за боклук. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.30", "title": " Запалено кошче за боклук предизвика пожар на площад „Славейков“"}
{"url": "https://trud.bg/%d0%b0%d0%bb%d0%be-%d0%b8%d0%b7%d0%bc%d0%b0%d0%bc%d0%bd%d0%b8%d0%ba-%d1%81%d0%b5-%d0%be%d0%bf%d0%b8%d1%82%d0%b0-%d0%b4%d0%b0-%d0%b2%d0%b7%d0%b5%d0%bc%d0%b5-%d0%bf%d0%b0%d1%80%d0%b8-%d0%be%d1%82-%d1%82/", "text": "Телефонен измамник се е опитал от името на Община Ловеч да иска дарение от Троянския манастир, съобщават от общинската администрация. Той се е представил по телефона като заместник-кмет на Ловеч, на име Ангел, и е съобщил, че събира суми за благородна кауза, предава БТА. Игуменът на манастира Велички епископ Сионий веднага се е досетил, че е измамата и се е свързал с полицията и с кмета на Ловеч Корнелия Маринова. Известно е, че няма заместник-кмет в Ловеч с това име, и второ – няма такава практика за събиране на пари по телефона за каквото и да е, посочват от Общината. От там заявяват, че Общината не практикува чрез частни телефонни обаждания да се обръща към лица и институции за включване с парични средства в каквато и да е кауза. Когато Общината поеме подобна инициатива, тя е публична и се разпространява чрез медиите, се казва още в прессъобщението на администрацията. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.30", "title": " Ало измамник се опита да вземе пари от Троянския манастир"}
{"url": "https://trud.bg/%d0%ba%d1%83%d0%b1%d1%80%d0%b0%d1%82-%d0%bf%d1%83%d0%bb%d0%b5%d0%b2-%d0%bf%d1%80%d0%b5%d0%b4-%d0%b1%d0%b8%d0%bb%d0%b4-%d0%bd%d0%b5-%d0%b5-%d0%b2%d1%8f%d1%80%d0%bd%d0%be-%d1%87%d0%b5-%d1%81%d1%8a/", "text": "Нямам никаква вина. През кариерата си съм давал хиляди интервюта и всички ме познават като мил и приятелски настроен човек. С тези думи Кубрат Пулев коментира пред германския в.   случката с репортерката Джени Суши, която го обвини, че я е целунал против волята й след  победата му над румънеца Богдан Дину. Заради действията си след срещата Пулев   до изслушването на 14 май пред Атлетическата комисия. В отговор на обвиненията на американката, чието истинско име е Дженифър Равало, от щаба на Пулев публикуваха клип от партито след мача и интервюто, на който се вижда как репортерката танцува в скута на един от приближените на Кобрата. „Не е вярно, че съм я хванал за задните части. Тя не е мой тип жена. Не се страхувам. Имам видео, ако се наложи“, коментира Пулев. „Тя дойде при мен при тегленето на кантара и каза: „След мача ще вдигнем купон“, разкри още той. Джени Суши нае известната адвокатка Глория Олред, която да представлява интересите й ако се стигне до съд. Двете заявиха, че искат Световната боксова асоциация (WBA) да отнеме лиценза на българина не само за Калифорния, а наказанието му да бъде „адекватно“. По случая се изказа и треньорът на българина – Ули Вегнер. „Бях точно до тях. Беше след мача. Кубрат даде интервю на красивата и любезна дама и после я целуна. Това бе израз на емоция“, каза Вегнер. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.30", "title": " Кубрат Пулев пред „Билд“: Не е вярно, че съм хванал Джени Суши за задните части, тя не е мой тип"}
{"url": "https://trud.bg/%d0%bf%d1%87%d0%b5%d0%bb%d0%b0%d1%80-%d1%81-%d0%b8%d0%b7%d0%b3%d0%b0%d1%80%d1%8f%d0%bd%d0%b8%d1%8f-%d1%81%d0%bb%d0%b5%d0%b4-%d0%ba%d0%b0%d1%82%d0%be-%d0%bf%d1%80%d0%b5%d0%b4%d0%b8%d0%b7%d0%b2%d0%b8/", "text": "82-годишен пчелар е с изгаряния след като предизвикал пожар в стопанска постройка в Горна Оряховица. Инцидентът станал около 14,20 часа днес в железничарския град. Злополуката станала, когато старецът захванал да опушва кошерите си, но по невнимание подпалил пристройка към къщата си. Стопанинът се опитал сам да потуши пламъците, но получил обгаряния по главата от Първа и Втора степен. Съседи забелязали огнената стихия и подали сигнал на телефон 112. На място пристигнали огнеборци и потушили пламъците. Спасени са къщата и стопанската постройка. Пламъците са унищожили врати и има опушени стени. Пострадалият е откаран в областната болница във Велико Търново.", "date": "2019.03.30", "title": " Пчелар с изгаряния след като предизвикал пожар в Горна Оряховица\t"}
{"url": "https://trud.bg/%d0%b0%d0%b2%d1%82%d0%be%d0%b1%d1%83%d1%81-%d1%81%d0%b5-%d0%b1%d0%bb%d1%8a%d1%81%d0%bd%d0%b0-%d0%b1%d0%bb%d0%b8%d0%b7%d0%be-%d0%b4%d0%be-%d1%81%d0%bf%d0%b8%d1%80%d0%ba%d0%b0-%d0%b2-%d0%bf%d0%bb%d0%be/", "text": "57-годишен шофьор на автобус е починал в движение в Пловдив днес следобяд, съобщиха от пресцентъра на ОД на МВР. Инцидентът е станал около 17.20 часа. При ляв завой по бул.“Цар Борис III Обединител“, идвайки от Сточна гара, автобус без пътници преминал в насрещната лента и се блъснал край спирката пред Пловдивския университет „Паисий Хилендарски“. За късмет няма пострадали хора, тъй като до мястото, където рейсът се е забил, има и детска площадка. Екипи на Спешна медицинска помощ и Пътна полиция веднага са пристигнали, но са констатирали смъртта на водач, на когото най-вероятно е прилошало поради здравословен проблем. Предполага се, че е получил инфаркт, но това ще установи аутопсията. Очевидци разказаха, че граждани са се опитвали да извадят водача от катастрофиралия рейс, разбивайки вратата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.30", "title": " Автобус се блъсна близо до спирка в Пловдив, шофьорът починал в движение\t"}
{"url": "https://trud.bg/%d0%bf%d0%b0%d0%bf%d0%b0-%d1%84%d1%80%d0%b0%d0%bd%d1%86%d0%b8%d1%81%d0%ba-%d0%bc%d0%b8%d0%b3%d1%80%d0%b0%d0%bd%d1%82%d0%b8%d1%82%d0%b5-%d1%82%d1%80%d1%8f%d0%b1%d0%b2%d0%b0-%d0%b4%d0%b0-%d1%81%d0%b5/", "text": "Папа Франциск призова светът да промени отношението си към мигрантите, хиляди от които загинаха през последните години при опит да достигнат Европа, предаде  . Папата отправи призива си малко след началото на двудневното си посещение в Мароко, откъдето хиляди пътуващи към Европа мигранти се насочват към Испания. Мигрантите трябва да се възприемат като личности, а не цифри и да се признават правата и достойнството им във всекидневния живот и при вземането на политически решения, заяви Франциск на официална церемония по посрещането в Рабат. „Вие знаете за моята голяма загриженост за често мрачната съдба на такива хора, повечето от които не биха напуснали страните си, ако не са били принудени“, добави той. Този проблем „няма да бъде решен чрез издигане на бариери, подхранване на страх от другите или отказ да се помогне на тези, които законно се стремят към по-добър живот за себе си и семействата си“, подчерта Франциск. Папата призова Мароко да продължи да приема мигранти и да им предлага защита, предаде Асошиейтед прес. Той изрази надежда, че страната ще продължи да бъде модел за човечност, добър прием и защита на мигрантите, стремящи се към по-добър живот. В африканската страна има около 100 000 мигранти и правозащитни организации съобщават за случаи на злоупотреби. Очаква се по-късно Франциск да се срещне с мигранти в център за подслоняване, управляван от католическо благотворително дружество. Освен това папата призова за развиване на диалога между християни и мюсюлмани. „Бих искал да подчертая отново нашата нужда от сътрудничество, за да дадем нов тласък на изграждането на свят на по-голяма солидарност, отличаващ се с честни, смели и необходими усилия за развиването на диалог, който уважава богатството и различието на всеки народ и на всеки индивид“, подчерта Франциск. „Всички ние сме призвани да посрещнем това предизвикателство, особено в сегашния момент, когато има риск нашите различия и липса на познания едни за други да бъдат експлоатирани като повод за конфликт и разделение“, предупреди той на церемонията. „Ние вярваме, че Бог е създал човешките същества равни по права, задължения и достойнство и Той ги призовава да се отнасят едни към други като към братя и сестри и да разпространяват ценностите на добротата, любовта и мира“, добави Франциск, призовавайки за търпелив, обмислен, честен и откровен диалог, който да помогне да се намерят решения на проблема с глобалното затопляне и премахването на бедността. В реч на същата церемония крал Мохамед Шести защити религиозната толерантност. „В качеството ми на крал на Мароко и Предводител на правоверните, на мен е поверено да гарантирам свободата да се упражняват всички небесни религии“, подчерта той. В Мароко има малки християнски и еврейски общности, но мнозинството жители са мюсюлмани. По оценки на Ватикана католиците са около 23 000. Очаква се утре папата да отслужи литургия на стадиона в Рабат.", "date": "2019.03.30", "title": " Папа Франциск: Мигрантите трябва да се възприемат като личности и да се признават правата и достойнството им"}
{"url": "https://trud.bg/%d0%b5%d1%80%d0%b4%d0%be%d0%b3%d0%b0%d0%bd-%d0%b0%d0%ba%d0%be-%d0%bc%d0%be%d0%b6%d0%b5%d0%bc-%d1%89%d0%b5-%d1%80%d0%b5%d1%88%d0%b8%d0%bc-%d0%bf%d1%80%d0%be%d0%b1%d0%bb%d0%b5%d0%bc%d0%b8%d1%82%d0%b5/", "text": "Турският президент Реджеп Ердоган заплаши, че след изборите страната му може да предприеме военна операция в Сирия. Държавният глава заяви на митинг в квартал „Кяътхане“ в Истанбул, че на тези, които са опитали да затворят Турция с „терористичен коридор“ по южната граница е бил преподаден урок. Турският президент беше категоричен, че те няма да имат шанс да направят това и в бъдеще, съобщава  . „Първата работа след изборите ще бъде непременно да решим сирийския въпрос – ако е възможно, не на масата на преговорите, а на терен. Няма да спрем!“, каза Ердоган. И продължи: „На тези вътре и извън страната, хвърлили око на работата и хляба на турския народ, няма да простим. Със същата решителност, с която спряхме въоръжения терор, също толкова решителни сме да спрем и икономическия терор“. Днес е последният ден от предизборната кампания и турския лидер говори на поредица от митинги в европейската част на мегаполиса.", "date": "2019.03.30", "title": " Ердоган: Ако можем ще решим проблемите в Сирия на терен"}
{"url": "https://trud.bg/%d0%bd%d0%b5%d1%80%d0%b0%d0%b7%d1%80%d0%b5%d1%88%d0%b5%d0%bd-%d0%bf%d1%80%d0%be%d1%82%d0%b5%d1%81%d1%82-%d0%bd%d0%b0-%d0%bf%d1%80%d0%be%d0%b8%d0%b7%d0%b2%d0%be%d0%b4%d0%b8%d1%82%d0%b5%d0%bb%d0%b8/", "text": "Неразрешен протест се провежда близо до КПП Пристое. Протестиращите са около 80 души и са на пътното платно. Движението в участъка е затруднено. Полицейски служители пренасочват пътуващите от Шумен в посока към Силистра през алтернативен маршрут – село Изгрев, село Тъкач, Каолиново, село Тодор Икономово, Секулово. По същия път се насочват пътуващите от Силистра към Шумен. На мястото на протеста има полицейски екипи от РУ- Каолиново, които имат задача да не допускат  нарушаване на обществения ред. Движението по пътя Шумен-Силистра към 12,40 ч. беше възстановено, съобщиха от пресцентъра на МВР-Шумен. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.30", "title": " Неразрешен протест на производители на тютюн"}
{"url": "https://trud.bg/%d1%88%d0%b8%d0%b2%d0%b0%d1%88%d0%ba%d0%b0-%d1%84%d0%b8%d1%80%d0%bc%d0%b0-%d0%b2-%d0%b3%d0%be%d1%80%d0%bd%d0%b0-%d0%be%d1%80%d1%8f%d1%85%d0%be%d0%b2%d0%b8%d1%86%d0%b0-%d0%b1%d0%b0%d0%b2%d0%b8-%d0%b7/", "text": "762 нарушения установи Инспекцията по труда във Велико Търново при проверки на 218 обекта от началото на годината. Това съобщи ръководителят на структурата Невена Стефанова. 213 са проверените обекти са малки и средни предприятия с до 250 заети лица, а останалите пет фирми са  с по-голям от този капацитет. Осем от нарушенията са за неизпълнени предписания. Установени са  случаи на забавено плащане на работни заплати в размер на 63 407 лева. След направените предписания и последващи проверки констатираната сума е увеличена на 89 610 лева. Неизплатените заплати са от шивашка фирма в Горна Оряховица. Нейните задълженията са основно към работници с прекратени трудови правоотношения. Има и забавено плащане в предприятието на заплати от няколко месеца. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.30", "title": " Шивашка фирма в Горна Оряховица бави заплати в размер на 89 610 лв."}
{"url": "https://trud.bg/%d0%b4%d0%be%d0%ba%d1%82%d0%be%d1%80%d1%81%d0%ba%d0%b0%d1%82%d0%b0-%d0%bf%d1%80%d0%be%d0%b3%d1%80%d0%b0%d0%bc%d0%b0-%d0%bf%d0%be-%d0%b5%d1%82%d0%bd%d0%be%d0%bb%d0%be%d0%b3%d0%b8%d1%8f-%d0%b2%d1%8a/", "text": "Националната агенция за оценяване и акредитация е дала висока оценка на докторската програма по Етнология, която ВТУ предлага. Това съобщи  проф. Маргарита Карамихова, преподавател в катедра „Нова и най-нова история на България” към Историческия факултет на висшето училище. „Новината е прекрасна! С идеята да бъде нивото продължение от следващата генерация. Затова даваме максимума на своите студенти, да сме оставили хабилитирани колеги, които са сериозна школа в съвременната българска етнология”, посочи още тя. Докторанти през годините са изследвали широка палитра от теми като социализма, миграцията, брака, крайдунавските градове и др. Като отделна специалност „етнология” във ВТУ има от началото на това хилядолетия. Преди пет години е акредитирана докторската програма за втори път. Това е третата акредитация. „Българска етнология” е сформирана от покойния доц. Николай Колев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.30", "title": " Докторската програма по етнология във ВТУ с нова акредитация"}
{"url": "https://trud.bg/%d1%80%d0%b0%d0%b7%d0%bf%d0%b8%d1%81%d0%b0%d0%bd%d0%b8%d1%8f%d1%82%d0%b0-%d0%bd%d0%b0-29-%d0%b2%d0%bb%d0%b0%d0%ba%d0%b0-%d1%81%d0%b0-%d0%b7%d0%b0%d1%81%d0%b5%d0%b3%d0%bd%d0%b0%d1%82%d0%b8-%d0%be%d1%82/", "text": "Предстоящата смяна на часовото време, в нощта срещу неделя, ще наложи промени във времепътуването на общо 29 влака, съобщават от БДЖ. При преминаването от зимно към лятно часово време всички влакове, които се движат след 03:00 ч., ще генерират виртуално 60 минути закъснение в нощта между 30.03.2019 г. и 31.03.2019 г. Смяната на часовото време тази година ще засегне 11 бързи влака, един международен влак, 9 пътнически влака, както и 8 крайградски влака. Тези композиции ще се движат с коригирани разписания, тъй като при разминаването с други влакове в еднопътни участъци, се предизвикват промени и в техните разписания от порядъка на 10-15 мин. Поради тази причина няма да бъдат осъществени връзките на общо 8 влака, основно на пътуващите с нощните композиции, във възелни гари с влакове по други направления, които се движат в сутрешните часове в интервала между 05:00 ч.- 07:00 ч. Влаковете, които ще се движат с коригирани разписания, пътуват по направленията основно на нощните влакове: София-Варна /през Горна Оряховица и Карлово/, Пловдив-Варна, София-Пловдив-Бургас, Повеляново-Добрич-Кардам, както и единични влакове Мездра-Видин, Самуил-Силистра, Самуил-Русе. Подробна информация за разписанията на влаковете клиентите на националния железопътен превозвач могат да получат от служителите на гишетата „Информация” и билетните каси в железопътните гари и бюра в страната или на националния информационен телефон 0700 10 200.", "date": "2019.03.30", "title": " Разписанията на 29 влака са засегнати от смяната на часовото време"}
{"url": "https://trud.bg/%d0%b3%d0%b0%d0%b9-%d0%b4%d0%b5%d0%b9%d0%b2%d0%b8%d1%81-%d0%bf%d0%be%d1%82%d0%be%d0%bf%d0%b8-%d0%b1%d0%bb%d0%b0%d0%b3%d0%be%d0%b5%d0%b2%d0%b3%d1%80%d0%b0%d0%b4-%d0%b2-%d0%bc%d0%b0%d0%b3%d0%b8%d1%8f/", "text": "Легендарният Гай Дейвис завладя зрителите на фестивала „Blagoevgrad Blues&Jazz” с най-добрите си блус истории. Музикантът, който обикаля света с китара в ръка, очарова публиката в Благоевград с атрактивните си изпълнения. Световноизвестният блусар бе гвоздеят в програмата на втората фестивална вечер на “Blagoevgrad Blues&Jazz”. Блус историите на американския виртуоз докоснаха всички в препълнената зала „Орфей” в парк „Македония”. Гай Дейвис разкри със своята китара и глас магията на автентичния блус. Един от най-добрите представители на тази музика в последните години бе бурно аплодиран от зрителите. С участието си във фестивала, посветен на блуса и джаза, Гай Дейвис стана поредният световноизвестен музикант, който утвърждава високото ниво на музикалното събитие в Благоевград. Втората фестивална вечер се оказа премиера на юбилейното турне на Васко Кръпката и „Подуене блус бенд”. Родният музикант и бандата му избраха Благоевград за начало на концертите си по повод 30-годишнината от създаването на групата. И тъй като Васко Кръпката се превърна в главен герой на „Blagoevgrad Blues&Jazz”, когото публиката познава, той и останалите от групата бяха поздравени от зрителите с „Happy birthday”. „Много ми е любим този фестивал. Чувствам се много щастлив тук”, каза развълнуваният музикант. Кулминацията на вечерта обаче дойде със съвместните изпълнения на американския блусар Гай Дейвис, на Васко Кръпката и на „Подуене блус бенд”. Те предизвикаха бурните аплодисменти на зрителите, много от хората танцуваха в ритъма на блуса. Публиката върна няколко пъти на бис музикантите на сцената и ги аплодира бурно. Фестивалът „Blagoevgrad Blues&Jazz” продължава тази вечер от 17 часа в зала „Орфей“, парк „Македония“. Жители и гости на Благоевград, любители на джаза, ще видят на сцената световноизвестния кавалджия Теодосий Спасов и виртуоза на китарата от Македония – Влатко Стефановски, триото на Живко Петров, великолепната певица Хилда Казасян в дует с Христо Йоцов, както и Биг бенд-Благоевград. Всички тези музикални звезди ще имат честта да закрият петото юбилейно издание на фестивала. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.30", "title": " Гай Дейвис потопи Благоевград в магията на блуса"}
