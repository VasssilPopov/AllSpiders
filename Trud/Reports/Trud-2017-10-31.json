{"url": "https://trud.bg/4-%d1%81%d0%b8%d0%bb%d0%bd%d0%b8-%d1%82%d1%80%d1%83%d1%81%d0%b0-%d1%81%d0%b0%d0%bc%d0%be-%d0%b7%d0%b0-%d1%87%d0%b0%d1%81-%d1%80%d0%b0%d0%b7%d1%82%d1%8a%d1%80%d1%81%d0%b8%d1%85%d0%b0-%d0%b8%d0%bd%d0%b4/", "text": "Серия силни трусове с магнитуд над 5 по скалата на Рихтер разлюляха Индонезия във вторник следобед. Само час са регистрирани 4 такива земетресения, като най-силното от тях е с магнитуд 6,3 . Трусът предизвика паника сред жителите в провинция Малуку, нанесе леки щети, но не причини цунами.  Епицентърът му е бил на около 32 километра югозападно от град Хила и на дълбочина от около 30 километра под морското дъно, по данни на Европейския средиземноморски сеизмологичен институт. Земетресението е причинило леки щети на летище „Патимура“ в град Амбон. Националната служба за справяне с бедствията заяви, че има информации за пострадали сгради, включително търговски център в града. Не се съобщава за жертви. В района са регистрирани и още няколко земетресения с магнитуд между 4-та и 5-та степен. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.31", "title": " 4 силни труса само за час разтърсиха Индонезия и предизвикаха паника"}
{"url": "https://trud.bg/%d0%b1%d0%b0%d1%89%d0%b0-%d0%b8-%d0%b4%d1%8a%d1%89%d0%b5%d1%80%d1%8f-%d1%83%d0%b1%d0%b8%d1%82%d0%b8-%d0%b2-%d0%b4%d0%be%d0%bc%d0%b0-%d0%b8%d0%bc-%d0%bf%d0%be%d0%b4%d0%be%d0%b7%d0%b8%d1%80%d0%b0%d1%82/", "text": "Възрастен мъж и дъщеря му бяха открити убити днес сутринта. Кръвопролитието се разиграло в нощта срещу вторник в плевенското село Горни Дъбник. На зловещото престъпление се натъкнал братът на 35-годишната Наталия. 72-годишният Стефан и дъщеря му Наталия били наръгани много пъти с нож. Пенсионерът бил издъхнал. Дъщеря му била в тежко състояние и починала на път за болница. Съседи твърдяха, че не са чули нищо подозрително от дома на жертвите. Часове след двойното убийство бил арестуван 36-годишен заподозрян. Според главния секретар на МВР Младен Маринов мотивът не е с цел грабеж, а вероятно става въпрос за лични отношения. До задържането на мъжа се стигнало след акции на полицията в три области – Стара Загора, Габрово и Плевен. 35-годишната Наталия има четири деца, които за щастие по време на убийството били при бащите си, разказаха местни хора. Те допълниха, че с последния си съпруг жената се развела наскоро и след това сключила брак с друг мъж. В Горни Дъбник подозират, че ревност стои зад екзекуцията. Миналата година имаше дарителска кампания за Наталия, която страдаше от аневризъм. След като събра нужните пари за лечение, тя дари остатъка от сумата за друг нуждаещ се. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.31", "title": " Баща и дъщеря убити в дома им, подозират ревност (обзор)\t\t\t"}
{"url": "https://trud.bg/%d1%88%d0%be%d1%84%d1%8c%d0%be%d1%80-%d0%be%d0%b1%d1%8a%d1%80%d0%bd%d0%b0-%d0%b0%d0%b2%d1%82%d0%be%d0%b1%d1%83%d1%81-%d0%b2-%d0%ba%d0%b0%d0%bd%d0%b0%d0%b2%d0%ba%d0%b0-%d0%bd%d0%b0-%d1%82/", "text": "Автобус по линията София-Слънчев бряг се обърна в канавка на магистрала “Тракия”. Близо 20 души от пътуващите 31 човека бяха ранени, но по чудо катастрофата се размина без жертви. Днес само двама от тях останаха на лечение в болница “Свети Панталеймон” в Ямбол. Злополуката станала около 22 ч в понеделник на километър 296 в района на Стралджа. По време на движение автобусът на фирма “Юнион Ивкони” внезапно излязъл встрани от платното, заорал в канавка , обърнал се и изминал по инерция над 50 метра, преди да спре. Докато се влачил, се пробил резервоарът му и дизеловото гориво заляло куфари и чанти в багажните отделения. Имало е реална опасност катастрофиралият автобус да избухне в пламъци, но пожарът се разминал на косъм. Макар и повечето ранени, изпадналите в шок пътници успели сами да излязат през счупените стъкла в предната и задната част. Прокуратурата образува досъдебно производство срещу 49-годишния шофьор за причиняване на две средни телесни повреди по непредпазливост. Мъжът е бил задържан с полицейска мярка до 24 часа, но магистратите няма да искат за него постоянен арест. Три са версиите за причините за инцидента. Водещата е, че шофьорът е бил преуморен и е заспал на волана. Тя се подкрепя от твърдения на пътниците от предните седалки, които се опитвали да си говорят с него и да му пускат музика, за да го държат буден. Друга свидетелка твърди, че този водач на автобуса я е возил и същия ден сутринта от Слънчев бряг до Пловдив, тоест – той е карал и на отиване до София, и на връщане. Шефовете му не изключват да е взел курса на свой колега, без да съобщи на диспечерите. Тахошайбата на автобуса била манипулирана и от нея не ставал ясен нито маршрута, нито кога е имало почивки. Втората версия е, че автобусът е засечен от неизвестен автомобил и затова е излязъл от пътя. Това е обяснил самият шофьор, но свидетелите са категорични, че не са видели такова нещо. Назначена е експертиза за техническото състояние на автобуса, която да провери и третата версия – че катастрофата може да е причинена от повреда. Транспортният министър нареди на бившата ДАИ пълна проверка на фирма “Юнион Ивкони”. Инспектори ще видят каква е организацията на превозите, графиците и спазването на изискванията за почивки на водачите. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.31", "title": " Шофьор обърна автобус в канавка на „Тракия“ (обзор)\t\t\t"}
{"url": "https://trud.bg/%d0%be%d0%ba%d0%be%d0%bb%d0%be-200-%d0%b4%d1%83%d1%88%d0%b8-%d1%81%d0%b0-%d0%b7%d0%b0%d0%b3%d0%b8%d0%bd%d0%b0%d0%bb%d0%b8-%d0%bf%d1%80%d0%b8-%d1%81%d1%80%d1%83%d1%82%d0%b2%d0%b0%d0%bd%d0%b5-%d0%bd/", "text": "Над 200 може да са загинали, след като тунел на ядрен обект в Северна Корея се е срутил, съобщават японски медии. Инцидентът е станал през септември, дни след последния ядрен опит на КНДР на същия ядрен обект – площадката „Пунгие-ри“. Според информацията на анонимен севернокорейски източник, цитиран от телевизионния канал „Асахи“, около 100 работници са се намирали в тунела по време на първото срутване, което е било последвано от второ, станало по време на спасителните операции, пише  . Така общо 200 човека най-вероятно са загинали. Медията съобщава също, че срутването се дължи именно на ядрения опит. Говорителката на южнокорейското министерството на обединението заяви, че властите в Сеул са запознати със съобщенията за инцидента, но нямат информация, която да го потвърди. Експерти предупредиха, че подземните тестове могат да предизвикат срутвания и изтичане на радиация в атмосферата край границата с Китай. Последният, шести поред ядрен опит на Пхенян от 2006 г. насам, стана причина за свлачища в зоната на взрива и отвъд нея, показаха сателитни снимки на района, направени на следващия ден. Тогава на кадрите се видя промяната на земната повърхност на „Пунгие-ри“, където почвата е била вдигната във въздуха от силата на експлозията. Същевременно ядреният опит предизвика и земетресение с магнитуд от 6,3 по Рихтер няколко минути след него и друг трус от 4,1 по Рихтер малко по-късно. Според Пхенян ядрените опити от 3 септември са били с мощност 120 килотона – осем пъти размера на ядрената бомба, пусната над Хирошима през 1945 г. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.31", "title": " Около 200 души са загинали при срутване на тунел след последния ядрен опит на КНДР"}
{"url": "https://trud.bg/%d1%80%d1%83%d0%bc%d0%b5%d0%bd-%d1%80%d0%b0%d0%b4%d0%b5%d0%b2-%d0%be%d1%82%d0%b8%d0%b4%d0%b5-%d0%b2-%d0%bf%d0%be%d1%82%d0%be%d0%bf%d0%b5%d0%bd%d0%be%d1%82%d0%be-%d1%81-%d1%80%d0%b0%d0%b2%d0%bd%d0%b5/", "text": "Държавният глава Румен Радев пристигна изненадващо днес рано сутринта в най-засегнатата от потопите бургаска община Камено. Според запознати Радев не искал да има медиен шум около визитата му в бедстващите райони и затова от институцията не са канили медии. Поради тази причина посещението не бе оповестено на сайта на президентството. “Научих за визитата му два часа преди да дойде. Пристигна около 11 часа, заедно с кмета на Бургас Димитър Николов и областния управител Вълчо Чолаков. Дойде специално да види какво е положението – запозна се как почистваме деретата и реките. Оттук замина за село Ливада. Хората му се оплакаха и му казаха, че съжаляват за бедствието, но са обнадеждени, че ще се оправят”, разказа пред “Труд” кметът на Равнец Христо Колев. Казах на президента: „Доволни сме, че отделихте време да дойдете тук, където като млад пилот прекарахте 12 години. Елате да отидем до блока, където сте живели”. Радев отговорил, че няма да отиде до поделението, защото му е болно. “Всичко там тъне в разруха”, заключи управникът на Равнец. Военното летище отдавна е запустяло, намеренията на община Бургас са да го превърне в логистичен парк. След Равнец президентът Радев е посетил други пострадали селища – Ливада и Полски Извор. “Сигурен съм и от това, което виждам, и от разговорите, които проведох, че общинската инфраструктура ще бъде възстановена. Гаранции за това дава и правителството. Но разбирате много добре, че с 325 лв. еднократна социална помощ домакинствата не могат да се възстановят. Там вече положението е много тежко”, коментира Румен Радев. Междувременно стана ясно, че съпругът на изчезналата при водното бедствие Стоянка (65 г.) от село Черни връх – бай Димитър е починал. Бай Димитър от известно време бил прикован на легло от инсулт и Стоянка се грижела за него. Придошлата вода го отнесла заедно с леглото му в близкото до къщата дере и човекът няколко часа безпомощен се държал за ламарините на леглото. Спасителите са го открили и откарали в болница в Бургас. За съжаление, лекарите не са могли да му помогнат. Стоянка все още не е открита. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.31", "title": " Румен Радев отиде в потопеното с. Равнец (обзор)\t\t\t"}
{"url": "https://trud.bg/%d0%b2%d0%b8%d1%81%d1%88%d0%b8%d1%8f%d1%82-%d1%81%d1%8a%d0%b4-%d0%bd%d0%b0-%d0%b8%d1%81%d0%bf%d0%b0%d0%bd%d0%b8%d1%8f-%d0%bf%d1%80%d0%b8%d0%b7%d0%be%d0%b2%d0%b0-%d0%bf%d1%83%d1%87%d0%b4%d0%b5%d0%bc/", "text": "Испански съд привика бившия лидер на Каталуния Карлес Пучдемон и други 13 бивши членове на неговото правителство на разпит през тази седмица, преди срещу тях да бъдат повдигнати обвинения в сепаратизъм, предава AFP. „14-те са призовани да се появят пред съда на 2 и 3 ноември 2017 г. и са им дадени три дни срок, за да внесат общ депозит в размер от 6,2 млн. евро в случай на евентуални санкции“, пише в официално заявление на висшия криминален съд на Испания. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.31", "title": " Висшият съд на Испания призова Пучдемон на разпит"}
{"url": "https://trud.bg/%d0%ba%d1%80%d0%b0%d1%81%d0%b5%d0%bd-%d0%ba%d1%80%d0%b0%d0%bb%d0%b5%d0%b2-%d1%81%d0%bf%d0%be%d1%80%d1%82%d0%b5%d0%bd-%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b8-%d0%bd%d0%be%d0%b2-%d1%87/", "text": "Министърът на спорта Красен Кралев посочи тенис турнира в София като пример за успешно сътрудничество между частния бизнес и държавата в областта на спорта. Кралев, който бе избран за член на Управителния съвет на Световната антидопингова агенция (ВАДА), се надява успехите на Григор Димитров да доведат до още по-голям подем на тениса у нас. „Това ще е първото събитие за 2018 г., когато България ще председателства на Европейския съюз, а София ще е европейска столица на спорта – заяви министър Кралев. – Тенисът в България бележи огромен напредък, има много млади състезатели и деца, които постигат сериозни успехи.“", "date": "2017.10.31", "title": " Красен Кралев, спортен министър и нов член на УС на ВАДА: Тенисът бележи огромен напредък"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-69/", "text": "Екипи тръгват из страната да представят проекта. Националните цели са изпратени на правителството. Академици, индустриалци и интелектуалци с план за обединение около национални цели.         Фандъкова им забранява достъп до обществени поръчки. 2 млн. лв. глоби отнесли пътни строители.         Това са намеренията за 2018 г. 55 млн. лв. са заделени за допълнително възнаграждение на полицаите.         Ако се повреди светогледът на нацията, няма да помогнат законите, парите или оръжието – коментар на д-р Любомир Калудов.           По груби сметки става въпрос за допълнително присвояване на над 500 млн. лв., казва депутатът от ДПС Хамид Хамид в интервю за „Труд“.         От първите местни избори през 1996 година насам, ВМРО-ДПМНЕ не помни такава загуба. Македония има шанс да заживее нормален обществен и политически живот – анализ на Костадин Филипов.         Силует на Диего Марадона. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.31", "title": " Вижте акцентите в броя на вестник „Труд“ в сряда, 1 ноември 2017"}
{"url": "https://trud.bg/%d0%b1%d1%8a%d1%87%d0%b2%d0%b0%d1%80%d0%be%d0%b2%d0%b0-%d0%be%d1%81%d1%82%d0%b0%d0%b2%d0%ba%d0%b0%d1%82%d0%b0-%d0%bd%d0%b0-%d0%bd%d0%b8%d0%ba%d0%be%d0%bb%d0%b0%d0%b9-%d0%bf%d0%b5%d1%82%d1%80%d0%be/", "text": "Няма да има кандидатура за нов министър на здравеопазването, без да бъда обсъдена с коалиционния партньор. Това обяви шефът на кабинета на премиера Бойко Борисов Румяна Бъчварова по БТВ. Здравният министър проф. Николай Петров подаде вчера оставка, която веднага беше приета от Борисов. „Това, че подаде оставка не означава, че се признава за виновен“, уточни Бъчварова и добави: „Нека не забравяме правото на всеки да докаже своята невинност. Подадената оставка е неговата морална позиция“. Тя не се ангажира със срок, в който ще бъде обявено името на новия здравен министър и уточни, че той може и да е политическа фигура. „ГЕРБ никога не е искала и не е преговаряла за коалиция с БСП“, категорична е Румяна Бъчварова. „Това, че някой има неформални срещи, не значи, че има преговори за коалиция. Ако някой те покани на кафе, не значи, че ще се жениш за него“, коментира тя информацията за срещи между Бойко Борисов и Деница Златева. За вота на недоверие заради корупцията Бъчварова каза, че това по същество е вот на недоверие към цялостната политика, а това означава, че скоро няма да бъде гласуван. „Изключително се изненадах, че само г-жа Нинова и президента се борели срещу корупцията в държавата“, каза още бившият вътрешен министър. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.31", "title": " Бъчварова: Оставката на Николай Петров не значи, че е виновен"}
{"url": "https://trud.bg/%d1%81%d0%be%d1%84%d0%b8%d1%8f-%d0%bf%d1%80%d0%b0%d0%b2%d0%b8-%d1%87%d0%b5%d1%80%d0%b5%d0%bd-%d1%81%d0%bf%d0%b8%d1%81%d1%8a%d0%ba-%d0%bd%d0%b0-%d1%84%d0%b8%d1%80%d0%bc%d0%b8-%d1%81-%d0%bb%d0%be%d1%88/", "text": "Черен списък на фирмите, които са извършили некачествени инфраструктурни ремонти прави Столична община, обяви кметът на София Йорданка Фандъкова. Тя обясни, че градската управа ще се възползва от новия Закон за обществените поръчки и наказаните фирми за лошо направени ремонти в страната и в София няма да могат да участват в процедурите за големи инфраструктурни проекти в София. „Възложила съм да не се допускат до участие в търгове за големите инфраструктурни проекти фирми, чиито договор е бил прекратяван заради некачествена работа, които влизат в списъка в Агенцията за обществените поръчки“, обясни Фандъкова. В чл. 55. ал 4. на Закона за обществените поръчки, влязъл в сила през 2016 г. се казва, че възложителят може да отстрани от процедура за възлагане на обществена поръчка кандидат или участник, „ако е доказано, че е виновен за неизпълнение на договор за обществена поръчка или на договор за концесия за строителство или за услуга, довело до предсрочното му прекратяване, изплащане на обезщетения или други подобни санкции“. Нарушенията обаче трябва да не са под 50% от стойността на договора.  За 3 години общината е наложила на подобни фирми глоби от над 2 млн. лв. Фандъкова съобщи и, че за догодина се планират ремонти по бул. „Граф Игнатиев“. „Подготвяме проекта на бул. „Скобелев“, в участъка от новия съд до НДК, с преместване на трамвайната линия“, посочи още тя. Ще има и реконструкции на трамвайните линии по бул. „Цар Борис Трети“ и по ул. „Каменоделска“.   До 20-ти ноември пускат движението и по последния участък от бул. „Дондуков“ – от ул. „Г. С. Раковски“ до бул. „Васил Левски“. Общинските съветници Марта Георгиева, Иво Божков и Трайчо Трайков пък поискаха прекратяване на договора за ремонт на булеварда. До 20-ти ноември пускат колите по бул. „Тодор Каблешков“ от бул. „Братя Бъкстон“ до „Кауфланд“. Реновират догодина частта от „Кауфланд“ до бул. „Цар Борис III“. До края на следващата седмица колите тръгват по бул. „Монтевидео“ до НБУ. Последният участък от булеварда ще е готов до края на ноември. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.31", "title": " София прави черен списък на фирми с лоши ремонти\t\t\t"}
{"url": "https://trud.bg/%d1%85%d1%83%d0%b1%d1%87%d0%b5%d0%b2-%d1%81%d0%bc%d0%b5%d0%bd%d0%b8-%d1%86%d1%8f%d0%bb-%d0%be%d1%82%d0%b1%d0%be%d1%80/", "text": "Селекционерът на българския национален отбор по футбол Петър Хубчев смени цял отбор за предстоящата контрола срещу Саудитска арабия на 13 ноември в Лисабон. Точно десет са промените, които наставникът направи за приятелския мач в сравнение с играчите за световните квалификации срещу Франция и Люксембург. И след двата двубоя тогава Хубчев изрази разочарованието си от футболисти, но без да назовава техните имена. „Още веднъж доказваме нещо, което от години се прави в националния отбор, че не всеки мач се играе на 100 %“, каза селекционерът след равенството 1:1 с Люксембург. Дали заради това или по друга причина, Хубчев прави куп промени. Сред повиканите няма никой от „Левски“ и „Лудогорец“. Сред отпадналите са Божидар Митрев, Страхил Попов („Касъмпаша“), Божидар Чорбаджийски и Кристиян Малинов (ЦСКА), Петър Занев („Амкар“), Цветомир Панов („Ботев“) и Божидар Краев („Мидтиланд“). За тяхна сметка са извикани Михаил Александров („Арсенал“-Тула), Иван Минчев („Славия“) и Георги Миланов (ЦСКА Москва). Тримата не попаднаха в сметките на Хубчев за мачовете с Франция и Люксембург, но получават шанс да се докажат срещу Саудитска арабия. Всички ще се съберат на лагер-сбор на 8 ноември на националната футболна база в Бояна.", "date": "2017.10.31", "title": " Хубчев смени цял отбор"}
{"url": "https://trud.bg/%d0%b4%d0%b5%d1%84%d0%b8%d1%86%d0%b8%d1%82-%d0%be%d1%82-347-%d0%bc%d0%bb%d0%bd-%d0%bb%d0%b2-%d0%b7%d0%b0-%d0%be%d0%ba%d1%82%d0%be%d0%bc%d0%b2%d1%80%d0%b8-%d0%be%d1%87%d0%b0%d0%ba%d0%b2%d0%b0-%d0%bc/", "text": "Министерство на финансите очаква дефицит за месец октомври в размер на 34,7 млн. лв. Традиционно, част от планираните разходи за годината се концентрират в последното тримесечие. Това се дължи основно на по-високите разходи, свързани с разплащане на инфраструктурни и инвестиционни проекти предвид етапите на тяхното изпълнение и приключване на строителния сезон. Освен това през есенно-зимния сезон са по-високи социалните разходи, разходите за издръжка и др. Поради тези фактори се прогнозира превишение на разходите над приходите за последното тримесечие и свиване на отчетения текущо бюджетен излишък, обясняват от МФ. Изпълнението на данъчните и неданъчните приходи се очаква да бъде 85,5 % от разчета за годината, като съпоставени със същия период на предходната година те нарастват с 2 222,7 млн. лв. (8,6 %). Разходите по консолидираната фискална програма (вкл. вноската на Република България в бюджета на ЕС) към октомври 2017 г. се очаква да бъдат в размер на 26 766,2 млн. лв., което е 72,8 % от годишния разчет. Разходите за същия период на миналата година са в размер на 24 854,6 млн. лева. Нарастването на разходите спрямо края на месец октомври 2016 г. е основно поради по-високия размер на социалните и здравноосигурителните плащания, базов ефект при разходите за пенсии от увеличението им от юли 2016 г., новото им увеличение от юли 2017 г., разходите за субсидии и по-високите разходи за персонал, включително и поради ръста на разходите за осигурителните вноски, свързан с увеличения размер на осигурителната вноска за фонд „Пенсии за лицата по чл. 69“ с 20 пр. п. спрямо 2016 г. Частта от вноската на България в бюджета на ЕС, изплатена  към 31.10.2017 г. от централния бюджет, възлиза на 746,2 млн. лв. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.31", "title": " Дефицит от 34,7 млн. лв. за октомври очаква МФ"}
{"url": "https://trud.bg/%d1%82%d1%80%d0%b0%d0%b9%d1%87%d0%be-%d1%82%d1%80%d0%b0%d0%b9%d0%ba%d0%be%d0%b2-%d0%b7%d0%b0-%d1%80%d0%b0%d0%b7%d1%81%d0%bb%d0%b5%d0%b4%d0%b2%d0%b0%d0%bd%d0%b5%d1%82%d0%be-%d1%81%d1%80%d0%b5%d1%89/", "text": "Бившият министър на икономиката в кабинета „Борисов 1” Трайчо Трайков определи разследването срещу него като „съчинения по картинки“. „Особено интересно е какви са мотивите, с които съдът отказва да гледа делото по същество – съдът казва в моя случай , че не е ясно какво престъпление е извършено, с какви действия и не е ясно какво е трябвало да направя, за да защитя държавния интерес“, коментира Трайков по  . Той очаква да бъде разпитан, ако делото влезе в съда. То е свързано с приватизацията на миноритарния пакет от акциите на ЕВН през 2011 г. При повдигането на обвиненията в началото на годината от прокуратурата обясниха, че държавата е ощетена с близо 21 млн. лв. „Винаги съм действал в интерес на държавата, не съм направил нито нищо неморално, нито незаконно. А и как нещо може да е неморално, но законно – директният извод е,че нещо не е наред със закона”, добави той. Трайков коментира вариантите пред прокуратурата – да се съобрази със съда, да внесе делото отново – но този път пред Специализирания съд, или да държи разследването неограничено време. По думите му прокуратурата казва за него, че давайки разрешение Агенцията за приватизацията да извърши определена процедура, той е можел да види в бъдещето на каква цена ще се продаде на борсата активът и че тази цена няма да се хареса на държавното обвинение. „ С днешна дата и от днешна гледана точка, както и тогава, смятам, че съм направил най-доброто, което е зависело от мен, защото не всичко зависи от един човек”, посочи Трайков. Бившият министър на икономиката, енергетиката и туризма коментира и бъдещето проекта за АЕЦ „Белене”. „Очаквам от доклада (на БАН –б.ред.) да стане ясно, че и дори учените в БАН констатират, че няма как този проект да е жизнеспособен”, каза Трайков. „Няма нито един сериозен анализ който да го е доказал… С изключение на един анализ от началото (на проекта), според който през 2011 г., ако няма АЕЦ „Белене”, ще се върнем в каменната ера заради липса на ток. Това, че имаме оборудване за 300 млн. евро и че общо са вложени 3 млрд. лв. в този проект, не означава, че след тях трябва да изхвърлим още 20 млрд. Постоянно се появяват нови разходи – сега например с оглед на нарасналите терористични заплахи трябва да се влага по 1 млрд. на ядрена централа. Периодът на живот на една централа е 60 години, а грижата за отработените отпадъци – 10 – 20 хил. години”, посочи той. „Смятам че България няма нужда от нова ядрена мощност. Днес беше представен много сериозен анализ на Центъра за изследване на демокрацията (ЦИД), в които има компютърно моделиране на енергетиката у нас до 2050 г. Няма вариант, при който имаме нужда от нова ядрена централа, нито вариант, при който електроенергията да е продаваема. За да с случи това, трябва някой да помогне. И този някой е държавата”, коментира още той. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.31", "title": " Трайчо Трайков за разследването срещу него: Съчинения по картинки!\t\t\t"}
{"url": "https://trud.bg/%d0%b1%d0%be%d0%b8%d0%bb-%d0%b1%d0%b0%d0%bd%d0%be%d0%b2-%d1%8e%d0%bd%d0%b5%d1%81%d0%ba%d0%be-%d0%bf%d1%80%d0%be%d0%b4%d1%8a%d0%bb%d0%b6%d0%b0%d0%b2%d0%b0-%d0%b4%d0%b0-%d0%bf%d0%be%d0%bc%d0%b0%d0%b3/", "text": "ЮНЕСКО е единствената международна правителствена организация, която още при зараждането си е отбелязала в основните си документи, че ще гради защитата на мира в умовете на хората и се е нагърбила със задачата да разпространява етични ценности и хуманистични принципи. Това заяви министърът на културата Боил Банов на 39-та сесия на Генералната конференция на тема „Цели на устойчивото развитие и ролята на ЮНЕСКО в многостранната система“ в Париж, съобщиха от МК. „За съжаление, въпреки полаганите от всички ни усилия, сме съвременници на един все по-несигурен и нестабилен свят, разкъсван от конфликти и агресия. Свят на нови възможности, но и на сериозни заплахи, които поставят на изпитание устойчивото развитие на човечеството. В тази връзка с още по-голяма осезаемост изниква необходимостта от висока степен на отговорност при вземането на решенията, които касаят развитието на нашето човечество. И именно тук ЮНЕСКО би могла да играе все по-голяма и активна роля“, посочи министър Банов. Той припомни, че през всичките години на своето развитие ЮНЕСКО винаги е защитавала идеята, че културата изгражда нашата идентичност и самосъзнание. „Опазването на паметниците на културата е от изключителна важност. Зад нашето „днес“ стоят хилядолетия човешка цивилизация, култура, духовен и материален път, без които нашето днес нямаше да е това, което е. Материалните артефакти, които бележат трудния път на човечеството, трябва не само да бъдат съхранени, но бъдещите поколения трябва да бъдат научени да го ценят и осъзнават смисъла на тяхното опазване.  Изграждането на един храм или град преди хиляди години означава не само поставянето на издялани камъни един върху друг, а зад това стоят човешка вяра, въжделения, надежди, любов към красивото и много, много труд“, каза още министърът. Според него като специализирана агенция от системата на ООН, ЮНЕСКО има все по-отговорна мисия да противостои на войнстващия екстремизъм със силата на образованието, културата, науката и комуникациите. „През изминалите години Организацията остана силно ангажирана със ситуацията в Близкия изток, реагираше при всеки случай на разрушаване на културни ценности и паметници, които са наследство на цялото човечество, противопоставяше се на екстремизма и незачитането на човешкото достойнство и на различията между културите“, каза още Боил Банов пред делегатите. По думите му приетата през тази година, по инициатива на ЮНЕСКО и на нейния Генерален директор, Резолюция на Съвета за сигурност на ООН 2347 потвърждава, че Организацията е търсен партньор на ООН и на държавите членки. „България активно подпомага и ще подпомага усилията на ООН и ЮНЕСКО за съхраняване на световното културно-историческо наследство, защото няма бъдеще без минало и всяка цивилизация и култура има заслуга за развитието на човечеството. Защитата на културното наследство и насърчаването на културния плурализъм са много повече от важен въпрос от областта на културата. Те се превръщат в хуманитарен въпрос и проблем от областта на сигурността и в основен елемент за осигуряването на устойчив мир и развитие. Защото  мултикултурността е богатство, а не бедствие, а толерантността в междукултурните отношения е средство за борба с омразата, с невежеството, с разделението на „ние” и „те”, заяви още министърът на културата. „През 2009 г. моята страна издигна кандидатурата на г-жа Ирина Бокова за генерален директор на ЮНЕСКО. От тогава до сега, тя два мандата стои начело на Организацията и със своя опит, познания и изключителна активно отстоявана позиция, тя допринесе ЮНЕСКО да бъде възприета като една от най-важните и влиятелни организации в световен мащаб. Г-жа Бокова е не само първият представител на Източна Европа, който заема този висок пост, но тя е и първата жена оглавила ЮНЕСКО“, подчерта министър Банов. Допълни, че по този начин тя вдъхнови милиони жени по целия свят, които приеха нейната личност като пример за успехите на една жена в международната политика и в борбата за равноправие между половете. „Визията, която Ирина Бокова постави пред ЮНЕСКО и смело отстоя през годините, даде възможност да вървим по нов път, очертаващ хуманизма като мощно оръжие в борбата с неправдите на нашия свят“, каза още министърът. По думите му въпреки нелекия път през годините и силно ограничените си финансови ресурси, ЮНЕСКО продължава  да помага на младите хора да се почувстват част от едно глобално общество, да видят смисъл в общото си бъдеще, основано на уважение на културното и социалното многообразие, да подкрепя стремежа им да станат миротворци, активни граждани, двигатели на промени.  „Убеден съм, че това е основната мисия на Организацията, на която тя ще остане вярна и през следващите десетилетия. Именно това е ЮНЕСКО, за която не е важно само да запази мира, а до го съгражда“, категоричен бе министърът. В заключение министър Боил Банов посочи: „Бих искал да отправя благодарности към Генералния директор на ЮНЕСКО, г-жа Ирина Бокова, и на целия екип на Организацията за лансираните успешни инициативи, за провежданата ефективна реформа, за динамизирането на дейността и за резултатното изпълнение на поставените приоритетни цели. В днешно време именно такава организация като ЮНЕСКО ни е нужна, която с мирните средства на образованието, културата, науката, комуникациите си поставя за цел изграждането на хуманно човечество, на общества без насилие, в които „другостта” е богатство и „да живеем заедно” не е само лозунг. Това очакваме от нея и в бъдеще!“. При откриването на форума Генералният директор Ирина Бокова обяви, че новата сесия на Генералната конференция се открива в исторически момент за организацията. „Това е момент на размисъл относно рисковете и възможностите на света, както и най-добрите начини да се отговори на тях.ЮНЕСКО никога не е била силна в размера на своя бюджет или в размера на своите екипи, ЮНЕСКО е силна поради силата на ценностите си ”, обобщи Ирина Бокова. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.31", "title": " Боил Банов: ЮНЕСКО продължава  да помага на младите да се почувстват част от едно глобално общество"}
{"url": "https://trud.bg/%d0%b1%d0%bb%d0%b8%d0%b7%d0%ba%d0%b8%d1%82%d0%b5-%d0%bd%d0%b0-%d0%b7%d0%b0%d0%b3%d0%b8%d0%bd%d0%b0%d0%bb%d0%b0%d1%82%d0%b0-%d0%b2-%d1%81%d0%b0%d1%89-%d0%b1%d1%8a%d0%bb%d0%b3%d0%b0%d1%80%d1%81%d0%ba/", "text": "20 хиляди долара са необходими на семейството на   в САЩ за транспортиране на тялото й в България. Младото момиче загуби живота си при катастрофа, съобщават от полицията в Кентъки. При тежкия инцидент лек автомобил връхлита и разполовява на две колата, в която е пътувала Джоана, която загива на място. Разследващите все още се опитват да установят кой е виновен за трагичния инцидент. Джоана Иванова е завършила ГПЧЕ „Ромен Ролан“, а от 2014 г. учи в колежа “Береа” в Кентъки. Учебното заведение е сред най-престижните в САЩ и света, а старозагорката била сред надарените студенти. Младото момиче било сочено от състудентите си като една от надеждите на учебното заведение. Такава си я спомнят и преподавателите й от Стара Загора, информира  . Трудността, пред която се изправят близките й е не само тежката загуба, а и високата сума, която трябва да се заплати за транспортирането й до Стара Загора. Петър Божинов създава страница в портала gofundme.com, в която всеки може да дари средства, с които да облекчи родителите на загиналата. До момента са събрани близо 2 000 долара, при посочени 20 хиляди, нужни на близките. След влизането в линка   може да определите колко да дарите. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.31", "title": " Близките на загиналата в САЩ българска студентка търсят помощ за транспортиране на тялото"}
{"url": "https://trud.bg/%d1%82%d0%b5%d1%80%d0%be%d1%80%d0%b8%d0%b7%d1%8a%d0%bc-%d0%b8-%d0%b3%d0%b5%d1%82%d0%be-%d0%ba%d1%80%d0%b0%d1%86%d0%b8%d1%8f/", "text": "„Глобалното село“ беше етикет, който умиляваше наивници и маргинали в политиката. Те може и да са били добронамерени хора, приемащи за чиста монета либералната реторика и еко-натурализма. Но тази гобленна идилия с времето избледня и се превърна в своята противоположност. Екстремизъм и алчност трасираха пътя, по който т. нар. либерална демокрация се препъна в глобалния тероризъм. И на хоризонта на социалните експерименти се открои поредният манипулативен модел – гетото като начин за управление на цели държави. Но за да заработи този модел, първо традиционните държави трябваше да бъдат деградирани – с ограничен суверенитет и зависим управленски елит, който в много отношения прилича на тарторите от гетото. С такава трансформация на държавността се зае идеологията на гето-крацията. Много дитирамби проехтяха преди четвърт век за либералната демокрация. И обикновените хора си помислиха, че тя е предназначена за тях, а не просто за удобство на пазарите. Оказа се, че грешат… Освобождението всъщност означаваше за мнозинството статут на постоянно пребиваващи в пазарен концлагер. С правото да продават сами себе си, за да са в ритъма на финансов „вуду-ритуал“. В него се вихрят пари от трансконтиненталния трафик на хора и наркотици. С тях се пазаруват политици, финансират се дори партии, които излъчват кандидат-президенти с амбиции да ръководят света… Подходът им включва парадоксален двупосочен флирт – както със спецификата на регионалното гето, така и с глобалния тероризъм. Но когато здравият разум и инстинкт за самосъхранение на съответната нация все пак вземат връх, въпросният кандидат се проваля въпреки вложените в кампанията му милиарди. Цялата мощ на забуксувалата му пропагандна машина тогава се пренасочва към дестабилизация и компрометиране на спечелилия изборите. Не само като личност, а и като алтернативна тенденция в объркано общество. Трансграничният бизнес с наркотиците и мрежите за тяхното разпространение постепенно изместват интереса към индустриално производство. Това създава нови изкушения и нови зависимости. Управленските модели от индустриалната епоха, чийто прототип е фабричната организация, отстъпват на един нов феномен. Гетото се превръща в модел за ръководене на държави. А самите държави са заложници на архаични геополитически мераци и на международно-организирана престъпност, най-драстичен пример за която си остава глобалният тероризъм. Капитализмът, свързан първоначално с колониални амбиции и трансконтинентална търговия на роби, днес еволюира парадоксално. Далечните наследници на старите роботърговци сега са в бизнеса като правозащитници. Днес икономиката на Америка преразпределя средства, изработени от класическата индустрия на Средния Запад. С тях се дотират мегаполиси като Лос Анджелис, Ню Йорк или Чикаго. Именно там възниква нов социален формат – паралелна власт, която условно ще нарека ГЕТО-крация. Проблемът не е в името, а в радикализация, свързана с гетата. Тя вече се калкулира като ресурс на влияние и източник на кадри за глобалния тероризъм. Така влиза в полезрението на сили, които се опитват да дестабилизират важни региони, включително и тук на Балканите. Влиза и в арсенала на стратегическите провокации, от които Европа ще трябва да се пази в близко бъдеще. Европейската комисия така и не предприе по-решителни действия за създаването на Агенция, която да противодейства на радикализацията и терора. А дали това е случаен пропуск, недооценяване на заплахата, или просто незаинтересованост от съдбата на Европа в по-далечна перспектива? Дъглас Мъри пише, че „Европа днес има малко желание да се възпроизведе, да се бори за себе си или дори да вземе собствена страна в спор“. На какво се дължи вялата реакция срещу опасности, които вече не са зад хоризонта – вече се виждат с просто око и носят за европейците смъртна заплаха? В книгата си „Странната смърт на Европа“ Мъри описва този синдром като цивилизационна умора… Други изследователи като Джулио Меоти, прибавят аргументи от личностно-психологичен характер в мотивацията на европейските лидери. Според Меоти мнозина лидери на големи и важни държави в Европейския съюз не виждат причина да се притесняват за бъдещето поради липсата на родителски рефлекси. Стечение на обстоятелсвата е довело до факта, че тези ръководители на обединена Европа нямат собствени деца и Меоти вижда в това обяснението, че средносрочната перспектива за идните поколения пряко не ги интересува. Възможно е той да не е прав за един или друг конкретен лидер, но тенденцията кариерното израстване да се превръща в приоритет е факт. Данни от изследвания в рамките на ЕС показват, че около 30% от германките нямат деца, а при жените с висше образование процентите стигали до 40. Разбира се, това може да е въпрос и на личен избор, но така става ясно каква е общата неблагоприятна тенденция. Тя засяга както социалното мислене, така и отношението към глобалния тероризъм. Заплахата се възприема най-отговорно от хората, които мислят за утрешния ден на децата си. Общество, което реално е ангажирано със защита на младото поколение, не може да допусне гето-крацията. В гетото доминират елити, подхранвани и овластени от наркомафии. В гетото си дават среща идеи и практики на конспиративния джихад. Там тече радикализация, която поражда насилническия екстремизъм. Всичко това става пред очите ни, но се гримира като мултикултъра. А всъщност е агония на традиционните социо-културни механизми в силовото поле на нов проект за ерозиране на цивилизована Европа. Това прави още по-неуместни реакциите на бюрократизирания Брюксел, които се свеждат винаги и само до финансов еквивалент. А дали оцеляването на европейската същност и идентичност се постига само с икономически мерки? Дали за целта е най-важно да се пестят само парите на данъкоплатците, или е важно също да запазим живота на децата им? Смятат ли европейските лидери, че съществува нещо като граждански имунитет срещу терористични атаки? А може би гледат на тероризма като рядко случваща се екзотика?… По-вероятното обяснение за тази чиновническа „сдържаност“ е страхът. Страх, свързан с присъствието на субект (икономически и геополитически играч), специализиран в световна търговия с дрога и насилие. Може би той опъва „чадър“ над преплитането на тероризма и нарко-мрежите. Вероятно той дирижира и агресията в глобалното гето. В тази сложна среда на сигурност (или по-точно несигурност) има системни играчи, които не се контролират от държавата, а още по-малко от обществения интерес. Напротив – те до голяма степен контролират държавните институции и манипулират общественото мнение. Такива фактори ли пречат на европейската бюрокрация да взема по-адекватни мерки за защита на гражданите в ЕС? Вместо сигурност европейците получават патетични слова, че терорът нямало да промени начина им на живот. Заклинанията, че те нямало да се огънат пред терора, са лицемерие, което се просмуква и в медийното пространство. Насажда се странно примирение – като че ли „нищо повече не може да се направи“. Привикването към тези опасности се представя едва ли не за проява на реализъм. Сякаш има сила, заинтересувана да омаловажаваме заплахата. И да забравим, че обитаваме глобално гето, като си мислим, че светът е глобално село. Докато ни удари поредният атентат. Или докато самата Европа не заприлича на гето. Предвиждайки такъв развой на нещата, хората с елементарно критично мислене си задават въпроси. – Защо е неефективно противодействието срещу тероризма?  – Дали войната с него се води за изкореняването му, или целта е всъщност той да бъде монополизиран и използван?  – Дали радикализацията в гетата не се подклажда и насочва от фактори с необозрим финансов и организационен ресурс? И докога специализираните институции на стария континент ще си затварят очите пред очевидното. Ще имат ли кураж да се водят единствено от своя професионализъм, за разлика от онези политици, които вече обслужват гето-крацията?… Междувременно се отбелязват и скромни успехи – тук там по места, а понякога по случайност. Но те показват как в старите или новосъздадени гета се инфилтрират терористи. Така неотдавна в България беше заловен висш функционер на „Ислямска държава“ с цял набор лични документи, включително и за легитимен престой в страната. Ще напомня, че задържането му беше резултат от операция срещу наргилетата… Представяте ли си колко по-ефективни щяха да са специалните ни служби, ако имаха за партньор общоевропейска Агенция за противодействие на тероризма и радикализацията? Само че такава структура засега не се предвижда – по съображения, които са понятни единствено за високопоставени евро-чиновници… Ще е любопитно да получим някои отговори по време на българското председателство на Съвета на ЕС.", "date": "2017.10.31", "title": " Тероризъм и ГЕТО-крация\t\t\t"}
{"url": "https://trud.bg/%d1%84%d0%b8%d0%bd%d0%bb%d0%b0%d0%bd%d0%b4%d0%b8%d1%8f-%d1%81%d0%b5-%d0%b2%d1%82%d0%be%d1%80%d0%b0%d1%87%d0%b8-%d0%b2-%d0%bd%d0%b0%d1%82%d0%be/", "text": "В продължение на десетилетия Финландия поддържа деликатните си отношения с Русия, избягвайки всеки ход, който би могъл да провокира “спящата мечка” на източната й граница. Днес, оттеглил се от кариерата висш дипломат, подканва страната си да рискува гнева на звяра, присъединявайки се към НАТО. “Тази страна заслужава открит дебат, когато става въпрос за външната й политика и сигурността”, смята Хану Химанен, финландският посланик в Русия до 2016 г. След четири години в Москва, Химанен се убеждава, че страната му трябва да спре да се притеснява от раздразване на Русия и да се заеме с гарантиране на собствената си сигурност с присъединяване към Западния военен съюз. В наскоро публикуваната си книга, “Запад или Изток – Финландия и завръщането към геополитката”, той също така отправя критики към финландските политически лидери, които според него твърде отдавна отбягват открития публичен дебат по външнополитически въпроси – противоречиви аргументи, в навечерието на предстоящите през януари президентски избори. А сигналите, че Финландия е готова за подобен дебат се увеличават – най-малкото заради присъствието на уникален про-НАТО кандидат за поста на държавен глава. Нилс Торвалдс от Шведската народна партия (б.р. – която защитава интересите на шведски-говорещото малцинство във Финландия) е единственият, който открито говори за включване на страната му в алианса, в претрупаната група от седем претенденти. Бившият журналист и евродепутат се надява гласът му да бъде чут, залагайки на противоречива кампания за присъединяването на Финландия като пълноправен член на НАТО. “Всеки дебат във Финландия, свързан с външната политика, трябва да засяга НАТО”, смята Торвалдс. “Ако не говорим за това сега, е невъзможно да се подготвени за бъдещето.” Не е тайна, че Финландия постепенно се насочва към дебат за членството си в НАТО. Тези президентски избори са първите, откакто Москва анексира Крим и началото на гражданската война в Украйна през 2014 г. Оттогава напрежението между силите на НАТО в Балтийско море и Русия не спират да се увеличава. Съседите на Финландия вече бият камбаната, че техния регион може да се окаже следващата “гореща точка” с Русия. Постоянните нахлувания на руски изтребители в Скандинавското и Балтийското въздушни пространства допринасят допълнително за това безпокойство. В отговор на смятаните за провокативни руски действия, Швеция – най-близкия военен съюзник на Финландия и също нечленуваща в НАТО – наскоро милитаризира отдалечения си остров Готланд в Балтийско море, за първи път от Студената война насам, и през септември проведе мащабни военни учения в региона със страните от алианса. Същевременно НАТО разположи еквивалента на четири батальона в Полша, Естония, Латвия и Литва, като средство за сдържане срещу руската армия. Властите в целия регион казват, че се предприемат навременни действия за адаптиране и контриране на новото поколение военни капацитети, разработени от Кремъл. Финландия, решена да затегне защитата си срещу източния съсед, инвестира мащабно в отбраната и поддръжката на 280-хилядната си наборна войска. Въпреки натегнатата обстановка обаче дебат за възможното членство в НАТО между кандидатите за президент практически отсъства. Химанен отдава това на слабите традиции в обществения дебат във Финландия, когато става въпрос за националната сигурност, родени от трудното историческо съжителство на страната със СССР. Алпо Руси, работил като съветник по външната политика към бившия финландски президент Марти Ахтисаари между 1994 и 1999 г., разказва, че членството на страна в НАТО е било обсъждано още тогава. Политиците във Финландия тогава преценили, че влизането в алианса е излишно, предвид новата епоха, започнала след края на Студената война. Мнозинството от кандидатите в предстоящите избори сега, отразяват стандартните позиции от традиционния спектър на външната политика на Финландия. Пекка Хаависто, кандидат на “Зелената лига”, който достигна до балотаж срещу действащия държавен глава Саули Нинистьо през 2012 г., е против приемане на страната в НАТО. Но като възможна отстъпка от тази позиция намекна, че това е възможно, ако подобно решение вземе първо Швеция. Кандидатката на дясната “Партия на Финландците” Лаура Хухтасаари от своя страна смята, че Финландия трябва да продължи да разчита на собствените си отбранителни ресурси. Действащият президент Нинистьо, който се ползва с 76 % подкрепа в навечерието на вота, защитава запазването на перспективата за членство в НАТО за в бъдеще, за сметка на разширяване на сътрудничеството с алианса сега. Но според него всяко решение за членството на Финландия трябва да бъде взето от мнозинството от финландците, вероятно чрез референдум. “Нека не се заблуждаваме, че общественото мнение може да бъде променено от една декларация за политически намерения”, каза Нинистьо. “Ще се необходими конкретни факти, които обществото да разпознае като говорещи в полза на финландското членство (в НАТО).”  Подкрепата за което все още остава ниска – около 25 % в края на 2016 г. Но броят на нерешените по въпроса за членството в НАТО финландци се увеличава от началото на войната в Украйна насам, което предполага и промяна в общите нагласи. Торвалдс, който защитава влизането в НАТО, е против референдум по този въпрос. От своя страна, Чарли Салониус-Пастернак, наблюдател от финландския Институт за международни отношения смята, че неясната позиция на политиците в стрната за членството в НАТО е стратегически актив. “Създаването на несигурност в съзнанието на Кремъл за намеренията на Финландия е един от основните мотиви на финландската политика последните десетилетия”, казва Салониус-Пастернак. След две кървави войни с Москва, Хелзинки балансира деликатно между Изток и Запад по време на Студената война, следвайки политика на неутралитет, която позволява на Финландия да балансира между интеграцията в Европа и добрите отношения с Русия. Това често пъти е налагало подтискането на вътрешни политически дебати, за да се угоди на желанията на големия източен съсед. След разпадането на СССР през 1991 г. Финландия се обърна рязко към Запада, присъединявайки се към ЕС и единната европейска валута.", "date": "2017.10.31", "title": " Финландия се вторачи в НАТО\t\t\t"}
{"url": "https://trud.bg/%d0%bf%d1%83%d1%87%d0%b4%d0%b5%d0%bc%d0%be%d0%bd-%d0%bd%d1%8f%d0%bc%d0%b0-%d0%b4%d0%b0-%d1%82%d1%8a%d1%80%d1%81%d0%b8-%d1%83%d0%b1%d0%b5%d0%b6%d0%b8%d1%89%d0%b5-%d0%b2-%d0%b1%d0%b5%d0%bb%d0%b3%d0%b8/", "text": "Отстраненият каталунски лидер Карлес Пучдемон обяви, че приема предсрочните избори в родната му Каталуния, предложени от централното правителство в Мадрид и ще се съобрази с резултатите от тях. На пресконференция в Брюксел, Пучдемон каза, че не е дошъл в белгийската столица, за да търси политическо убежище. В същото време той се обърна директно към испанския премиер Мариано Рахой с въпроса: „А вие г-н Рахой, готов ли сте да приемете резултатите от изборите в Каталуния?“ Преди началото на брифинга журналисти се оплакваха в социалните мрежи от малката зала, която не можа да побере всички представители на медиите, дошли да отразяват събитието. Веднага направи впечатление, че сподвижниците на Пучдемон от каталунската делегация се обръщат към него с „президент“, независимо, че формално е отстранен от поста. Карлес Пучдемон започна с обяснението, че е решил да дойде в Брюксел, защото „го заплашва възможна присъда затвор“, поради което е решил „да бъде внимателен“. Като втора причина изтъкна, че той и хората му са там, за да изложат каталунския въпрос в сърцето на Европейския съюз. Пучдемон посочи още, че не се опитва да избяга от отговорност, но няма да се завърне в Испания докато не получи „гаранции“ от испанското правителство. Каталунският лидер призова за „забавяне“ на стремежа към независимост, за да се избегнат безредици и неподчинение, докато Мадрид поема контрола над Каталуния. На въпрос как коментира задействането на чл.155 от испанската конституция, който отнема автономността на Каталуния, Пучдемон каза, че то е „невероятно нечестно“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.31", "title": " Пучдемон няма да търси убежище в Белгия, няма и да се връща в Каталуния (ВИДЕО)"}
{"url": "https://trud.bg/%d0%b7%d0%b0%d1%82%d0%b2%d0%be%d1%80-%d0%b7%d0%b0-%d0%b1%d0%b8%d0%b2%d1%88%d0%b0-%d1%81%d1%87%d0%b5%d1%82%d0%be%d0%b2%d0%be%d0%b4%d0%b8%d1%82%d0%b5%d0%bb%d0%ba%d0%b0-%d0%b8-%d0%ba%d0%b0%d1%81%d0%b8/", "text": "Пловдивският районен съд прати в затвора две бивши служителки на Окръжната следствена служба в града под тепетата, след като призна за виновни подсъдимата бивша счетоводителка Златка Благоева и бившата касиерката Ивета Димитрова. I. Подсъдимата Златка Благоева за виновна в това, че:  1. През периода 08.12.2000г. – 18.09.2002г. в качеството си на длъжностно лице – счетоводител в ОСлС-Пловдив при условията на продължавано престъпление е присвоила чужди пари в общ размер 57 600 лв., собственост на ОСлС-Пловдив, внесени като парични гаранции по досъдебни производства по описа на ОСлС-Пловдив в банкови сметки с титуляр ОСлС-Пловдив, поверени й в това й качество да ги пази и управлява – разпоредила се с паричните средства по неустановен по делото начин, като придала вид по документи, че връща същите на съответните вносители и за улесняване на присвояването е извършила друго престъпление, за което по закон не се предвижда по-тежко наказание, а именно такова по чл. 311, ал.1, вр. чл. 26, ал.1 от НК – през периода 8.12.2000 г. – 18.09.2002 г., в гр. Пловдив, в кръга на службата си, съставила официални документи, в които удостоверила неверни обстоятелства – че последващо присвоените парични средства са изплатени от касата на ОСлС – гр. Пловдив, по отношение на съответните вносители, с цел да бъдат използвани тези документи в счетоводството на ОСлС – гр. Пловдив, като доказателство за тези обстоятелства и присвояването е в големи размери – престъпление по чл. 202, ал.2, т.1, вр. ал.1, т.1, вр. чл. 201, вр. чл. 26, ал.1 от НК, поради което й определя наказание ЛИШАВАНЕ ОТ СВОБОДА В РАЗМЕР НА ТРИ ГОДИНИ И ШЕСТ МЕСЕЦА ПРИ ПЪРВОНАЧАЛЕН ОБЩ РЕЖИМ. На основание чл. 202, ал.3, вр. чл. 202, ал.2, т.1, вр. ал.1, т.1, вр. чл. 201, вр. чл. 26, ал.1 от НК, вр. чл. 37, ал.1, т. 7 от НК ЛИШАВА подсъдимата Златка Благоева ОТ ПРАВО да упражнява ръководна работа, или работа, свързана с пазене или управление на чуждо имущество в държавно предприятие, кооперация, обществена организация, друго юридическо лице или при едноличен търговец за срок ОТ ТРИ ГОДИНИ, което наказание да изтърпи след изтърпяване на наказанието „лишаване от свобода“. 2. Признава подсъдимата Златка Благоева за ВИНОВНА в това, че през периода 22.04.2003г. – 18.05.2007 г. в качеството си на длъжностно лице – главен счетоводител в ОСлС-Пловдив, при условията на продължавано престъпление, като самостоятелен извършител и в съучастие с Ивета Димитрова – младши специалист-касиер в ОСлС – гр. Пловдив, като съизвършител е присвоила чужди пари в общ размер на 161 250 лв., собственост на ОСлС-Пловдив, внесени като парични гаранции по досъдебни производства по описа на ОСлС-Пловдив, поверени й в това качество да ги пази и управлява – разпоредила се с паричните средства по неустановен по делото начин, като придала вид по документи, че връща същите на съответните вносители и за улесняване на присвояването е извършила друго престъпление, за което по закон не се предвижда по-тежко наказание, а именно такова по чл. 311, ал.1, вр. чл. 26, ал.1 от НК – през периода 22.04.2003 г. – 18.05.2007 г., в гр. Пловдив, в кръга на службата си , съставила официални документи – разходни касови ордери и 1 бр. приходен касов ордер, в които удостоверила неверни обстоятелства – съответно, че последващо присвоените парични средства са изплатени от касата на ОСлС – гр. Пловдив, по отношение на съответните вносители, с цел да бъдат използвани тези документи в счетоводството на ОСлС – гр. Пловдив, като доказателство за тези обстоятелства и присвояването е в големи размери – престъпление по чл. 202, ал.2, т.1, вр. ал.1, т.1, вр. чл. 201, вр. чл. 26, ал.1 от НК, поради което й определя наказание ЛИШАВАНЕ ОТ СВОБОДА в размер на ЧЕТИРИ ГОДИНИ И ШЕСТ МЕСЕЦА ПРИ ПЪРВОНАЧАЛЕН ОБЩ РЕЖИМ. На основание чл. 202, ал.3, вр. чл. 202, ал.2, т.1, вр. ал.1, т.1, вр. чл. 201, вр. чл. 26, ал.1 от НК, вр. чл. 37, ал.1, т. 7 от НК ЛИШАВА ОТ ПРАВО да упражнява ръководна работа, или работа, свързана с пазене или управление на чуждо имущество в държавно предприятие, кооперация, обществена организация, друго юридическо лице или при едноличен търговец за срок ОТ ТРИ ГОДИНИ, което наказание да изтърпи след изтърпяване на наказанието „лишаване от свобода“. На основание чл. 23, ал.1 от НК ОПРЕДЕЛЯ на подсъдимата Златка Благоева ЕДНО ОБЩО НАЙ-ТЕЖКО НАКАЗАНИЕ ЛИШАВАНЕ ОТ СВОБОДА В РАЗМЕР НА ЧЕТИРИ ГОДИНИ И ШЕСТ МЕСЕЦА ПРИ ПЪРВОНАЧАЛЕН ОБЩ РЕЖИМ. На основание чл. 23, ал.2 от НК присъединява и наложеното наказание ЛИШАВАНЕ ОТ ПРАВО да упражнява ръководна работа, или работа, свързана с пазене или управление на чуждо имущество в държавно предприятие, кооперация, обществена организация, друго юридическо лице или при едноличен търговец за срок ОТ ТРИ ГОДИНИ, което наказание да изтърпи след изтърпяване на наказанието „лишаване от свобода“. II. Районен съд – Пловдив признава подсъдимата Ивета Димитрова, в това, че:  1 През периода 22.04.2003 г. – 28.07.2003 г., в гр. Пловдив, в качеството си на длъжностно лице младши специалист-касиер в ОСлС, в съучастие със Златка Благоева – главен счетоводител в ОСлС, като съизвършител, при условията на продължавано престъпление , присвоила чужди пари в общ размер на 17 800 лв. собственост на ОСлС-Пловдив, внесени като парични гаранции по досъдебни производства по описа на ОСлС-Пловдив в банкови сметки с титуляр ОСлС-Пловдив, поверени й в това й качество да ги пази и управлява – разпоредила се с паричните средства по неустановен по делото начин, като придала вид по документи, че връща същите на съответните вносители и за улесняване на присвояването е извършила друго престъпление, за което по закон не се предвижда по-тежко наказание, а именно такова по чл. 311, ал.1, вр. чл. 26, ал.1 от НК – през периода 22.04.2003 г. – 28.07.2003 г., в гр. Пловдив, в кръга на службата си, съставила официални документи – разходни касови ордери, в които удостоверила неверни обстоятелства – че последващо присвоените парични средства са изплатени от касата на ОСлС – гр. Пловдив, по отношение на съответните вносители, с цел да бъдат използвани тези документи в счетоводството на ОСлС – гр. Пловдив, като доказателство за тези обстоятелства и присвояването е в големи размери – престъпление по чл. 202, ал.2, т.1, вр. ал.1, т.1, вр. чл. 201, вр. чл. 26, ал.1, вр. чл.20, ал.2 от НК, поради което й определя наказание ЛИШАВАНЕ ОТ СВОБОДА В РАЗМЕР НА ТРИ ГОДИНИ ПРИ ПЪРВОНАЧАЛЕН ОБЩ РЕЖИМ. На основание чл. 202, ал.3, вр. чл. 202, ал.2, т.1, вр. ал.1, т.1, вр. чл. 201, вр. чл. 26, ал.1 от НК, вр. чл. 37, ал.1, т. 7 от НК ЛИШАВА ОТ ПРАВО да упражнява ръководна работа, или работа, свързана с пазене или управление на чуждо имущество в държавно предприятие, кооперация, обществена организация, друго юридическо лице или при едноличен търговец за срок ОТ ТРИ ГОДИНИ, което наказание да изтърпи след изтърпяване на наказанието „лишаване от свобода“. 2. През периода 21.11.2005 г. – 18.05.2007 г. в качеството си на длъжностно лице – младши специалист-касиер в ОСлС – гр. Пловдив, в съучастие със Златка Благоева – главен счетоводител в ОСлС – гр. Пловдив, като съизвършител, при условията на продължавано престъпление, присвоила чужди пари в общ размер на 70 550 лв. внесени като парични гаранции по досъдебни производства по описа на ОСлС-Пловдив в банкови сметки с титуляр ОСлС-Пловдив, поверени й в това й качество да ги пази и управлява – разпоредила се с паричните средства по неустановен по делото начин, като придала вид по документи, че връща същите на съответните вносители и за улесняване на присвояването е извършила друго престъпление, за което по закон не се предвижда по-тежко наказание, а именно такова по чл. 311, ал.1, вр. чл. 26, ал.1 от НК – през периода 21.11.2005 г. – 18.05.2007 г., в гр. Пловдив, в кръга на службата си, съставила официални документи – разходни касови ордери, в които удостоверила неверни обстоятелства – че последващо присвоените парични средства са изплатени от касата на ОСлС – гр. Пловдив, по отношение на съответните вносители, с цел да бъдат използвани тези документи в счетоводството на ОСлС – гр. Пловдив, като доказателство за тези обстоятелства и присвояването е в големи размери – престъпление по чл. 202, ал.2, т.1, вр. ал.1, т.1, вр. чл. 201, вр. чл. 26, ал.1, вр. чл.20, ал.2 от НК, поради което й определя наказание ЛИШАВАНЕ ОТ СВОБОДА В РАЗМЕР НА ЧЕТИРИ ГОДИНИ ПРИ ПЪРВОНАЧАЛЕН ОБЩ РЕЖИМ. На основание чл. 23, ал.1 от НК ОПРЕДЕЛЯ на подсъдимата Ивета Димитрова ЕДНО ОБЩО НАЙ-ТЕЖКО НАКАЗАНИЕ ЛИШАВАНЕ ОТ СВОБОДА В РАЗМЕР НА ЧЕТИРИ ГОДИНИ ПРИ ПЪРВОНАЧАЛЕН ОБЩ РЕЖИМ. На основание чл. 23, ал.2 от НК присъединява и наложеното наказание ЛИШАВАНЕ ОТ ПРАВО да упражнява ръководна работа, или работа, свързана с пазене или управление на чуждо имущество в държавно предприятие, кооперация, обществена организация, друго юридическо лице или при едноличен търговец за срок ОТ ТРИ ГОДИНИ, което наказание да изтърпи след изтърпяване на наказанието „лишаване от свобода“. III. Със същия съдебен акт подсъдимата Златка Благоева е осъдена да заплати на гражданския ищец – ПРОКУРАТУРАТА НА РЕПУБЛИКА БЪЛГАРИЯ сумата от 57 600 лева, представляваща обезщетение за имуществени вреди, за това, че за времето 08.12.2000г. – 18.09.2002г. в качеството си на длъжностно лице – счетоводител в ОСлС-Пловдив при условията на продължавано престъпление е присвоила чужди пари, поверени й в това качество да ги пази и управлява, както и сумата от 80 625 лева, представляваща обезщетение за имуществени вреди за това, че за времето от 22.04.2003 г. до 18.05.2007 г., като длъжностно лице – главен счетоводител в ОСлС – Пловдив, при условията на продължавано престъпление, е присвоила чужди пари, поверени й в това качество да ги пази и управлява, или да заплати общата сума от 138 225 лева, ведно със законната лихва и направените по делото разноски. IV. Със същия съдебен акт подсъдимата Ивета Димитрова е осъдена да заплати на гражданския ищец – ПРОКУРАТУРАТА НА РЕПУБЛИКА БЪЛГАРИЯ сумата от 8900 лева, представляваща обезщетение за имуществени вреди, за това, че за времето 22.04.2003 г. – 28.07.2003г. в качеството си на длъжностно лице – касиер в ОСлС-Пловдив, при условията на продължавано престъпление е присвоила чужди пари, поверени й в това качество да ги пази и управлява, както и сумата от 35 275 лева, представляваща обезщетение за имуществени вреди за това, че за времето от 21.11.2005 г. до 18.05.2007 г., като длъжностно лице – касиер в ОСлС – Пловдив, при условията на продължавано престъпление, е присвоила чужди пари, поверени й в това качество да ги пази и управлява, или да заплати общата сума от 44 175 лева, ведно със законната лихва и направените по делото разноски. Присъдата подлежи на обжалване и протест в 15-дневен срок пред Окръжен съд – Пловдив. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.31", "title": " Затвор за бивша счетоводителка и касиерка на Окръжна следствена служба-Пловдив"}
{"url": "https://trud.bg/%d0%b3%d0%b4%d0%b1%d0%be%d0%bf-%d1%80%d0%b0%d0%b7%d0%b1%d0%b8-%d0%b3%d1%80%d1%83%d0%bf%d0%b0-%d0%b7%d0%b0-%d1%84%d0%b0%d0%bb%d1%88%d0%b8%d0%b2%d0%b8-%d0%b4%d0%be%d0%ba%d1%83%d0%bc%d0%b5%d0%bd%d1%82/", "text": "ГДБОП неутрализира престъпна група, занимавала се с изготвяне на неистински документи за самоличност. Специализираната полицейска операция е проведена на територията на Пловдивска област, Стара Загора, Русе и Ямбол. Задържани са 10 участници в престъпната схема, 8 от които криминално проявени. Разкрити са общо две работилници за изработка на неистински официални български, френски, украински, немски, австрийски, италиански, испански и други документи. От тях са иззети голямо количество както готови, така и недовършени неистински документи, компютри, принтери, ламинатори, лазерен принтер за гравиране, печатни плаки, мастила и множество материали за изработката на фалшификатите. Шест от лицата са задържани на територията на Пловдив, където полицаите са извършили претърсванията на шест адреса и шест моторни превозни средства. В рамките на процесуално-следствените действия са разкрити двете работилници за изработка на неистински официални български и чужди документи. Една от тях се намирала в апартамент в жилищна сграда, откъдето са иззети множество готови и недовършени чужди документи, компютри, принтери, ламинатори, печатни плаки, машина за топъл печат, мастила и множество материали, съотносими към престъпната дейност. Другата работилница била обособена в офис на фирма, където са намерени лазерен принтер за гравиране, компютърна конфигурация, флаш памет с предпечат на български и чужди документи и изображение на 50 евро. В два от автомобилите полицаите намерили неистински български паспорти, лични карти и свидетелство за управление на МПС. На един от адресите в Пловдив е открито и голямо количество наркотично вещество, което при направения полеви тест е реагирало на канабис. Друг съучастник в групата е задържан на територията на гр. Стамболийски. При процесуално-следствени действия на адрес в града са открити и иззети неистински документи. Фалшиви документи, снимки паспортен формат с данни на лица и компютърна конфигурация, открили служителите на ГДБОП и при претърсване на апартамент в Русе Там също е задържан член на престъпната група. Негов „колега“ е установен и задържан и на територията на Стара Загора, където полицаите са претърсили адрес и лек автомобил. От дома те иззели неистински документи, снимки паспортен формат с данни на лица. Техен съучастник е арестуван в Ямбол, след извършени процесуално-следствени действия. По случая е образувано досъдебно производство под наблюдението на Специализирана прокуратура. На трима от задържаните са повдигнати обвинения по чл.321, ал.3, предложение 2, т.2, вр. ал.2 от НК и са им наложени мерки за неотклонение „парична гаранция“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.31", "title": " ГДБОП разби група за фалшиви документи, 10 са задържаните (СНИМКИ)\t\t\t"}
{"url": "https://trud.bg/%d0%b5%d0%ba%d0%b0%d1%82%d0%b5%d1%80%d0%b8%d0%bd%d0%b0-%d0%b7%d0%b0%d1%85%d0%b0%d1%80%d0%b8%d0%b5%d0%b2%d0%b0-%d0%b8-%d0%b0%d0%bd%d0%b4%d1%80%d0%b5%d0%b9-%d0%b3%d0%b0%d0%bb%d0%b1%d1%83%d1%80-%d0%be/", "text": "Вицепремиерите и министри на външните работи на България и Молдова – Екатерина Захариева и Андрей Галбур, откриха тържествено българско консулство в град Тараклия, съобщиха от външното министерство. “Вие ще имате връзка с родината 24 часа, 7 дни в седмицата”, заяви вицепремиерът Захариева пред стотиците наши сънародници от района, които се събраха пред сградата на мисията, над която вече се веят знамето на България и на Европейския съюз. Първият работен ден на консулството е утре. Консулският окръг обхваща територията на районите Тараклия, Кахул, Кантемир, Бесарбяска и Гагаузия. Първоначално съставът на консулството ще бъде от един дипломат (консул) и един технически служител. Мисията е оборудвана с най-модерната техника за снемане на биометрични данни по стандарти на Шенген. “Идеята е тази служба да предоставя не само административни услуги, а да бъде и център на културата. Надявам се и българският бизнес да бъде мотивиран да дойде и да инвестира тук, да създава работни места”, каза българският вицепремиер на церемонията по откриването. Захариева пожела след време тук да звучат не само химните на Република България и Република Молдова, но и на Европейския съюз. “Вие сте щастливи хора, защото имате две прекрасни родини – България и Молдова. Надявам се вашата първа родина да бъде все по-близо до вас – обърна се българският първи дипломат към жителите на Тараклия. – Благодаря на моя молдовски колега Андрей Галбур за пълното съдействие при откриването на консулството. Благодаря на вас, че сте запазили българския дух и език. Призовавам ви да подкрепите усилията на молдовското правителство за европейска интеграция на страната, защото членството в Европейския съюз е най-доброто нещо, което се е случило на България.” Екатерина Захариева заяви, че се гордее, че първият български университет зад граница е в Тараклия. Тя обеща страната ни да помага на сънародниците ни в Молдова не само с предоставяне на стипендии за обучение във висши училища, но и като финансира различни проекти за подобряване на инфраструктурата в рамките на помощта за развитие. До момента в Тараклийския район България е вложила близо 380 000 евро в такива проекти. Захариева заяви, че се радва, че в Тараклия има присъствие на български медии – пресклуб на БТА и ефирно излъчване на радио “Фокус”. От другата седмица в Южна Молдова се очаква да зазвучи и програма “Христо Ботев” на БНР, а радио “Фокус” ще кандидатства за лиценз и в столицата Кишинев. “За мен е удоволствие да бъда тук заедно с министър Захариева. Целта ни е да подпомогнем българската общност в Молдова да живее възможно най-комфортно тук, да се чувства част от нас, но същевременно да съхрани българската култура и обичаи”, каза молдовският вицепремиер и външен министър Андрей Галбур. Той декларира, че Република Молдова е отворена за българските инвеститори. Андрей Галбур изтъкна, че на парламентарните избори догодина за първи път, благодарение на промяната в изборното законодателство, жителите на Тараклия ще могат да изпратят свой депутат в парламента, тъй като областта бе обособена като самостоятелен едномандатен избирателен район. “В нашия район живеят 45 000 души, от които 65% са българи. Имаме театър, читалище, университет, народен ансамбъл, пет завода за вино и коняк, хлебозавод, който произвежда 150 000 броя хлебни изделия дневни, две зони за свободна търговия, клъстер за международен транспорт. Предстои отваряне на пет шивашки цеха с български инвестиции, които ще отворят 500 нови работни места”, каза ръководителят на районната администрация Кирил Татарлъ. Той заяви, че се надява новото българско консулство да подпомогне и търговските връзки между двете държави. Само от 2011 до 2016 г. българско гражданство са получили 31 005 жители на Молдова. Статутът на малцинството ни позволява нашите сънародници да имат двойно гражданство. През 2015 г. България, в тясно партньорство с Програмата за развитие на ООН, стартира и финансира два проекта в областта на сътрудничеството за развитие в Тараклия – проект „Чиста вода”, предвиждащ изграждането на осем съоръжения за пречистване на водата в осем населени места, и „Ремонт на покрива на общежитието на университета „Григорий Цамблак” в гр. Тараклия”. Финансирането на проектите е на обща стойност 537 853 лева. През 2016 г. със средства от българския бюджет бяха стартирани шест нови проекта – за реконструкция на Дома на културата в с. Валя Пержей, район Тараклия; на водоснабдителната система в с. Кирсово, Комратски район, АТО Гагаузия; на ремонтиране на част от фасадата и подмяна на вратите и прозорците на детска градина “Слънчице”, с. Кайраклия, район Тараклия; основен ремонт на звеното за хранене и подмяна на електрическата инсталация на детска градина „Искра”, с. Кортен, област Тараклия; реконструкция на отоплителната система в гимназия “Иван Вазов”, с. Стояновка, район Кантемир; ремонт на зали за танци и концерти в Музикалния колеж в гр. Твърдица, район Тараклия. През 2017 г. службата на Омбудсмана на Република Молдова заяви интерес за получаване на финансова подкрепа за изграждане на административен капацитет на институцията. Предстои получаването на детайлно проектно предложение, което да бъде предложено за финансиране чрез решение на Министерския съвет. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.31", "title": " Екатерина Захариева и Андрей Галбур откриха българско консулство в Тараклия"}
{"url": "https://trud.bg/%d0%b4%d0%be%d0%b1%d1%80%d0%b8%d1%87-%d0%b8%d0%b7%d0%bb%d0%b5%d0%b7%d0%b5-%d1%81-%d0%b4%d0%b5%d0%ba%d0%bb%d0%b0%d1%80%d0%b0%d1%86%d0%b8%d1%8f-%d1%81%d1%80%d0%b5%d1%89%d1%83-%d0%b4%d0%be%d0%b1%d0%b8/", "text": "Общинският съвет на Добрич излезе с декларация срещу проучването и добив на газ в находище Спасово край Генерал Тошево. С нея местният парламент категорично се обявява срещу инвестиционното предложение на „РУСГЕОКОМ БГ” АД, което ще повлияе негативно на земеделието в региона, спадане на добивите от най-плодородния чернозем, ще замърси питейната вода и ще доведе до много други непредвидими последици. Днес на сесия на ОбС в Генерал Тошево се обсъжда предложението за референдум на гражданите в общината, насрочено за 17 декември, срещу инвестиционните намерения за изграждане на 41 сондажа за добив на газ в землището на 18 населени места. Ако допитването се проведе, в него трябва участие от минимум над 5400 гласа от общо над 13 500 избиратели в добруджанската община. До момента подписката срещу добива на газ е събрала 10000 имена против инвестиционните намерения, имаше и серия от протести. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.31", "title": " Добрич излезе с декларация срещу добива на газ в региона"}
{"url": "https://trud.bg/%d1%80%d1%83%d0%bc%d0%b5%d0%bd-%d0%bc%d0%b0%d0%bd%d0%be%d0%b2-%d0%b8%d1%81%d1%82%d0%be%d1%80%d0%b8%d0%ba-%d0%ba%d0%be%d0%bb%d0%b5%d0%ba%d1%86%d0%b8%d0%be%d0%bd%d0%b5%d1%80-%d0%b8-%d0%b4%d0%b0%d1%80/", "text": "– Будителството е състояние на духа. То е разбиране и усещане за памет и народностна страведливост. Не е вярно, че трудно кореспондира със съвремието. Просто сега са повече електронните будители – те комуникират по-бързо, но не по-задълбочено и като че ли по-мързеливо. Защото нещата, направени днес за удобство на човека, те карат да не задълбаваш съвсем до корените. Захващаш се с много въпроси и задачи, а в същото време се получава шарения от духовни щения. Без да бъде завършено всичко на 100%. Предишното и сегашното време се различават единствено по по-големия обем електроника, която ни заобикаля. – Посредствеността днес е повсеместна и световна. В планетарен мащаб човешкото общество е в криза. Всеки може в собствената си професия да бъде будител. Най-универсалният будител е учителят. Той е будител на човешките души, той моделира, усъвършенства… Цялото това море от хора, които се занимават с нещо ново, с нови технологии във всички аспекти на живота, са един вид просветители, будители. Има и хора, надарени свише. Но! Какво се получава – прекалено много започна да се разчита не на собствения интелект и разсъждение, а на технологията. Компютърът ще реши проблема, ще даде готовия отговор. По този начин се стеснява хоризонтът. А на някои хора хоризонтът им е върхът на обувките, на следващите – нивото на очите, а само единици гледат звездите. – Омразата е не само по хоризонталата, тя е и по вертикалата. Тук нещата са свързани с онази синусоида на обществото, с развитието му, което не върви само нагоре, не върви и само надолу. Има спадове, има възходи. Много дълго продължи този спад. Забравихме как след пет века робство ставаме за 20 години най-проспериращата нация в света! А сега без робство след 28 години сме най-бързо изчезващата нация. Живем във времето на големите сметки, малките заплати, празните хладилници. Кой ни докара дотук? Често казвам – не ни трябва да се съединяваме, трябва ни да се обединяваме. Но да се обединяваме не на масата в кръчмата, където всеки е герой. Не са ни нужни вече площадни изстъпления, а всеки да върви тихо по пътеката и да слага своя дан на купчината, на стената, на пирамидата, на кулата, на градежа България. – А представяте ли си, ако цялата интелигенция започне да говори, каква микрофонияи какво бърборене ще настане! През някои години – и по соцвреме, и преди това са говорили само единици. Те или са били с властта, или са били черните овце против нея. Интелигенцията винаги е била двулика, дори трилика. Интелигенция с властта, против властта и сивата, снишената – да мине бурята. Точно тази интелигенция живее като мишка и умира като мишка. Без своя позиция. Аз я наричам площадна или копираща, така наречената страхлива интелигенция. Сега голяма част от дипломите станаха безпредметни, ерзац тапии. Това доведе до създаването на псевдо интелигенция. Но тя не е от вчера, и по соцвреме имаше такава. – Първо да видим кои са били и са във властта – не винаги хората в нея са интелигентни. Някои от тях са там по политически причини, други са поставени на дадени позиции като удобни хора, като послушковци, които могат лесно да се манипулират. Но в същото време те дълбоко в себе си вечер като легнат под завивката, знаят, че им липсва нещо. Не говоря дали става дума за първите 7 години, дали е за камиона с книги, който не са прочели, дали това, че не знаят почти нищо, свързано с българска история и литература… Тези хора обичат да се обграждат с имена и да се снимат с тях. Те дори могат да изпаднат в момент на подмазвачество. Купуват си част от интелигенцията и в същото време с услугите, които правят, ги държат зависими. А това е една тяхна индулгенция. Която те започват да слушат, да имитират, понякога се стига до комични ситуации. Много хора с властови позиции държат интелигенцията като свое обкръжение, като пажове, като част от дворцовата прислуга. Ето така се стига до опитомяването. – Това е отколешна човешка мечта – да дойде Месията. От 2000 години насам те все чакат някой да ги поведе и да създаде на земята оня рай… В същотовреме дори тогава, когато се е създавала най-старата демокрация, на първите редове са били най-удобните седалки. Погледнете амфитеатрите, там винаги е имало първи сред равните. Представете си, че в България всички станем с научни титли, или всички завършат висше образование. Какво правим? Забравяме основния принцип – ние просто не се раждаме равни, не живеем равни и не умираме равни. Всеки идва на тази земя със своята мисия, със своя интелектуален багаж, със своите разбирания, странности, добродетели и недостатъци. Всеки е една собствена вселена и всеки търси сглобката с отсрещния. Това е универсалното движение на човешката мисъл към по-добро. Ние наистина забравихме, че трябва наше духовно, силно, народностно, здраво чувство на обединение, на идентичност, на съпричастност един към друг. Изстудяхме от това чувство и се получи една душевна хипотермия. – Проблемът на интелигенцията е, че в основата си те са бедни, те нямат онзи обем финанси, които ще им позволи да се развиват. А когато са бедни и им дойде изведнъж, стават бедни духом. И остава само т.нар. купена интелигенция. От грантовете на Сорос. В същото време освен че стават купени, те стават и страхливи. Нека не се заблуждаваме – в историята ни имаме примери на смела интелигенция, участваща в процесите. Но по-голяма част от хората, които са направили някаква промяна, са т.нар. луди глави. Не само у нас, но в цялата световна история те са тези, които са нарушавали правилата, моралните и всякакви етични норми. Скандално за онези времена те са правили реформите и са променяли строя, държавността и границите. – Точно това казвам, нали тези хора от властта са издънки на този народ. Затова съм убеден, че няма да загинем, няма да изчезнем, ще оцелеем. А София не е България. В същото време в провинцията живеят изключително скромни, честни и трудолюбиви хора, с останала здрава и запазена българска ядка. С онези универсални норми на чест и добродетел. Това е една немалка част. Тези неща ме карат да вярвам, че имаме бъдеще и ще преодолеем това историческо препятствие, което ни налага дългия демократичен преход. – Откровено ви казвам – приемам го с чувство на благодарност, но и с голямо смущение. В компанията, в която съм, има хора от различни области, които са правили, правят и ще правят добри и красиви неща. Не смятам, че съм по-добър от лекарката, която дава светлина в очите на хората, от актьора и режисьора, чийто пиеси гледаме години наред, от жената, която се занимава с хляба наш насущний, или пък от борбената Нана… В тази компания се чувствам благодарен и смутен. Самата идея на Ива Дойчинова е прекрасна. Не,не мисля, че трябва да има състезателен принцип между будителите, защото гласуването винаги е субективно… – Сега баира, по който се катеря, е втори том. Там ще има неща, свързани с историята и паметта на България, но ще се опитам да включа доста по-уникални и редки предмети, всякакви артефакти, документи, ордени, знаци – неща, които са изработени с изящество и съвършенство, които са известни по една или две бройки в света, искам да покажа какви неща сме създали преди 100 и повече години, и с които може да се гордее всеки народ от Европа. Ние сме създавали творения, достойни за всяка нация. – Има един уникален нагръден знак – досега не съм срещал втори – на македоно-одринското опълчение, който е направен от придворния бижутер на руския император Николай II. Сребърен знак с емайл от времето на Балканската и Междусъюзническата война 1912-1913 г. Или пък един масивен златен медал на Батенберг и на Фердинанд за заслуга. Това са единични бройки и са абсолютно неизвестни. Знаеше се, че има позлатени, че златен медал за заслуга е даван на Стефан Стамболов, но никога не бях държал в ръката си такова нещо, което според мен и според специалисти е уникално. – От един голям български колекционер, който 30 години живее в чужбина. Пристигна си в България и реши да се раздели с някои неща и така те дойдоха до мен. Знаех за съществуването им от поне 10-15 години и чаках. Този колекционер е от много голям мащаб,купуваше български артефакти от всяка точка на планетата. Чест му прави, че не ги е продал през всичките тези години в чужбина, а ги донесе в България. И вместо да стоят скрити в сейфове и зад пет катинара, могат да станат достояние на по-голям кръг хора. За да се види, че и това сме имали. А нашите генерали, офицери, царете ни не са се различавали по нищо от Западните. – Разбира се, неща, докосвани от ръцето на първите владетели – снимки с автограф на Батенберг, на княз Фердинанд, има писма, писани от него. Докосвайки ги, все едно докосвам част от миналото. Когато човек е оставил подписа си на снимка, все едно е оставил част от душата си. И аз усещам енергията му, запазена за столетията, и стояла години наред в някое мазе, таван и слава Богу – неунищожена. Съхранявам ги, докато им намеря удобното място, ако пък са свързани с даден регион и са важни за него, ги нося в Държавния архив. – Ще ви отговоря с един простичък извод, до който съм стигнал. Изводът е, че човек не може да яде на две маси, не може да спи в две легла, не може да спи едновременно в две къщи. И душата ми поиска – да не ги гледам само аз, а да ги видят повече хора. Тогава би имало смисъл и полза. И ако 10 или повече години съм се любувал единствен на тях, сега могат да ги видят хиляди. Някои дарени от мен неща са помагали и за разрешаване на исторически спорове. – Винаги съм бил оптимист. Много се радвам, че вече млади българи, завършили в чужбина, се връщат. Да, имаме проблем – и демографски, и социален, всякакъв. Но ние сме жилави. И затова съм абсолютно сигурен, категорично вярвам – няма да изчезнем, ще се възстановим от раните, които ни нанесе така наречения демократичен преход. И България няма да загине. Румен Манов е роден на 27 ноември 1964 г. в Кюстендил. Завършил е археология и право във ВТУ „Св. Кирил и Методий”. Собственик на столичната галерия „Нерон”. Автор на книгите „Модерният Кюстендил” и „Приказка за България”. Представил колекцията си от икони в каталога „Небесни закрилници на дома”. Колекционер и дарител на много музеи, галерии, библиотеки, държавни архиви и Криптата на катедралата „Св. Александър Невски”.", "date": "2017.10.31", "title": " Румен Манов, историк, колекционер и дарител, пред „Труд“: Снишената интелигенция живее и умира като мишка"}
{"url": "https://trud.bg/%d0%b8%d0%b7%d0%bb%d0%be%d0%b6%d0%b1%d0%b0-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%b4%d0%b2%d0%b0-%d0%bf%d0%be%d0%b3%d0%bb%d0%b5%d0%b4%d0%b0-%d0%be%d1%82%d0%ba/", "text": "Фотоизложба под надслов „България – два погледа”, ще бъде официално открита на 2 ноември (четвъртък) от 17.30 часа в Етнографския музей в Стария град в Пловдив. Експозицията представя снимки, дело на двама фотографи – българина Драгомир Богомилов и американеца Брайън Бейти. Драгомир Богомилов е фотожурналист, родом от Исперих, с редица публикации в регионални и национални медии, включително и изяви в престижни списания като „National Geographic” и чуждестранни издания. Отразявал е прогреса на археологическите проучвания в резервата „Сборяново” през последните години и продължава да работи с екипа на археоложката проф. Диана Гергова. Той е автор на редица неповторими снимки на уникалните находки направени там. Автор е на 6 изложби в САЩ, Великобритания, Русия, Швейцария и България. Брайън Бейти пък е самобитен артист, известен с творбите си от гравирани яйца и изделията си от дърво, кратунки и камъни, които в неговите ръце се превръщат в бижута и шедьоври. Страстта му към фотографията датира отдавна, но едва след запознанството си с Драгомир Богомилов през пролетта на 2016 г. обръща повече внимание на това свое хоби. Това ще е негова първа изложба на фотоси. Двамата заедно показват България през своите погледи. Те са запечатали своите гледни точки на лица, пейзажи, места и събития, които разказват истории и всеки може да ги опише по различен начин, като техните фотоси ще останат в Етнографския музей до 16 ноември. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.31", "title": " Изложба „България – два погледа” откриват в Етнографския музей в Пловдив американец и наш фотограф"}
{"url": "https://trud.bg/%d0%bd%d0%be%d0%b2%d0%be-%d0%be%d0%b1%d0%be%d1%80%d1%83%d0%b4%d0%b2%d0%b0%d0%bd%d0%b5-%d0%b7%d0%b0-%d0%b4%d0%be%d0%bc%d0%b0%d1%88%d0%bd%d0%b8%d1%8f-%d1%81%d0%be%d1%86%d0%b8%d0%b0%d0%bb%d0%b5%d0%bd/", "text": "Домашният социален патронаж на община Лесичово вече е с ново оборудване, като 35-годишната история на кухнята в пазарджишкото село за първи път се монтира аспирация. Старите печки, скари и фурни също вече са изхвърлени от употреба, похвали се кметът на Община Лесичово Серьожа Лазаров. При приготвянето на храната жените в кухнята ще бъдат улеснени от нова зеленчукорезачка, каквато също досега не са имали. Оборудването е подменено по проект по фонд „Социална закрила“ към Министерство на труда и социалната политика. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.31", "title": " Ново оборудване за Домашния социален патронаж в Община Лесичово"}
{"url": "https://trud.bg/167-966-%d0%bb%d0%b2-%d0%b7%d0%b0-%d1%87%d0%b5%d1%82%d0%b8%d1%80%d0%b8-%d0%b4%d0%bd%d0%b8-%d1%81%d1%8a%d0%b1%d1%80%d0%b0-%d0%ba%d0%b0%d0%bc%d0%bf%d0%b0%d0%bd%d0%b8%d1%8f%d1%82%d0%b0-%d0%bd%d0%b0/", "text": "167 966 лв. за четири дни набра Националната дарителска кампания на Български червен кръст в помощ на пострадалите от наводненията в Бургаско. Екипи на БЧК продължават и оценяването на щетите и нуждите на засегнатите от бедствието, съобщават от организацията. Всеки може да помогне:  Банка: УниКредит Булбанк  Адрес: ул. „Калоян“ 3, София 1000, България АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.31", "title": " 167 966 лв. за четири дни събра кампанията на БЧК в помощ на пострадалите от наводненията"}
{"url": "https://trud.bg/%d1%82%d1%80%d0%b8-%d0%ba%d1%80%d0%b0%d0%b6%d0%b1%d0%b8-%d0%bf%d1%80%d0%b5%d0%b7-%d1%87%d0%b0%d1%81-%d0%b2-%d1%88%d1%83%d0%bc%d0%b5%d0%bd-%d0%b8%d0%b7%d0%b4%d0%b8%d1%80%d0%b2%d0%b0%d1%82-%d0%b0%d0%bf/", "text": "Криминалисти от Полицейското управление в Шумен работят по разкриване на извършителите на кражби от жилища и работилница. Три посегателства са станали през час в града. Посред бял ден в понеделник от апартамент са откраднати венчални златни халки, както и обеци от бяло злато. Неизвестен е взломил патрон на входна врата на жилище на втория етаж на бул.“Симеон Велики“, съобщават от полицията. Домакините са отсъствали от 10,30 до 11,40 часа. В същия ден за времето от 9 до 11,30 часа неизвестен е счупил патрона и на вратата на апартамент на ул.“Марица“. Откраднал 300 лв., пет златни колието и едно сребърно. Към 9 часа в понеделник собствениците на работилница в кв. „Дивдядово“ също установили липсата на пари. Полицията не съобщава размера на сумата. Тя обаче била отмъкната през счупено стъкло на прозорец. За трите посегателства са започнати досъдебни производства за кражби. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.31", "title": " Три кражби през час в Шумен, издирват апаши"}
{"url": "https://trud.bg/%d0%bf%d0%bb%d0%be%d0%b2%d0%b4%d0%b8%d0%b2%d1%81%d0%ba%d0%b8-%d1%83%d1%87%d0%b5%d0%bd%d0%b8%d1%86%d0%b8-%d0%b3%d0%be%d1%81%d1%82%d0%b8-%d0%bd%d0%b0-%d0%bd%d0%b0%d0%b9-%d0%bc%d0%bb%d0%b0%d0%b4%d0%b0/", "text": "Група пловдивски ученици от 11-и клас и 12-и клас ще гостува в парламента на народния представител от „БСП за България” Теодора Халачева навръх 1 ноември – Деня на народните будители. Визитата на младежите и девойките включва разглеждане на сградата, присъствие на пленарно заседание и разговор с техния своеобразен домакин Теодора Халачева. С младата депутатка се познават от часовете по гражданска активност в Националната гимназия по туризъм „Проф. д-р Асен Златаров”. „Миналата есен бях поканена в качеството си на общински съветник. Останах много впечатлена от будните въпроси, от аргументираното любопитство и обществената ангажираност на тези млади хора”, разказа Теодора Халачева. Тя е убедена, че утрешното посещение ще обогати представата им за функциите на парламентарната институция, за политическите дебати и нормотворческите решения. Най-младият народен представител използва повода да честити утрешния празник на хората на духа и просветата, които всеки ден полагат усилия да съхранят делото на българските будители. „Днешните будители заслужават огромно признание и благодарност. Нека са здрави, целеустремени, вдъхновени и успешни в мисията да пазят искрата на българското, на родното”, пожелава Теодора Халачева. Лидерът на Младежкото обединение в БСП – Пловдив анонсира и специалната тематична инициатива за Деня на будителите на младите пловдивски социалисти , която ще се състои тази сряда от 17 часа пред Виенския павилион в Цар Симеоновата градина. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.31", "title": " Пловдивски ученици гости на най-младата депутатка в парламента"}
