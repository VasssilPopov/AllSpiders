{"url": "https://trud.bg/%d0%b7%d0%b0%d0%bb%d0%be%d0%b2%d0%b8%d1%85%d0%b0-51-%d0%bd%d0%b5%d0%bb%d0%b5%d0%b3%d0%b0%d0%bb%d0%bd%d0%b8-%d0%bf%d1%80%d0%b5%d1%81%d0%b5%d0%bb%d0%bd%d0%b8%d1%86%d0%b8-%d0%ba%d1%80%d0%b0%d0%b9-%d0%b8/", "text": "51 чужди граждани без документи за самоличност са установени в района на Ихтиман, съобщиха от МВР. Около 10 часа вчера в РУ- Ихтиман постъпил сигнал за група чужденци, забелязани в гориста местност между главен път 1-8 и автомагистрала „Тракия“. На място били изпратени полицейски служители, които установили група от 13 мъже, 10 жени и 14 деца, всичките без документи за самоличност, самоопределящи се като сирийци. Чужденците били отведени в районното управление и предадени на служител от група „Миграция“ към областната дирекция. По случая е регистрирана преписка. Около 16.45 часа в РУ- Ихтиман отново било съобщено, че на пътен възел „Мухово“ в посока Пловдив от микробус са слезли група хора, най- вероятно бежанци. На място веднага били изпратени полицейски патрули от РУ- Ихтиман и РУ- Костенец, които установили три жени, двама мъже и девет деца, всичките без документи за самоличност, по техни данни- сирийци. Групата била отведена в РУ- Костенец. След незабавни оперативно- издирвателни действия автомобилът, превозвал чужденците, е установен и спрян на автомагистрала „Тракия“ в района на ханче Калугерово. За срок до 24 часа е задържан водачът- 44- годишен старозагорец. По случая е образувано досъдебно производство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.29", "title": " Заловиха 51 нелегални преселници край Ихтиман"}
{"url": "https://trud.bg/%d1%81%d1%8a%d0%b4%d0%b8%d1%8f-%d0%ba%d0%be%d1%81%d1%82%d0%b0%d0%b4%d0%b8%d0%bd%d0%ba%d0%b0-%d0%ba%d0%be%d1%81%d1%82%d0%b0%d0%b4%d0%b8%d0%bd%d0%be%d0%b2%d0%b0-%d0%b3%d0%bb%d0%b5%d0%b4%d0%b0-%d0%b4/", "text": "Софийска градска прокуратура (СГП)   срещу Трайчо Трайков, Симеон Дянков, Иво Прокопиев, Петър Василев, Любомир Евстатиев и Радослав Рачев във връзка с приватизация на акции в ЕВН, съобщиха от Софийски градски съд. Съдия Даниела Борисова го разпредели на случаен принцип. Така то беше поверено на Костадинка Костадинова, съобщи  . Олигархът Иво Прокопиев отива на съд заради аферата, заради която хазната олекна с над 21 млн. лв. Заедно с медийния бос на подсъдимата скамейка ще седнат и двама бивши министри – на финансите и на енергетиката Симеон Дянков и Трайчо Трайков. Става въпрос за сделката през 2011 г., при която на Българската фондова борса е продаден остатъчният пакет акции от „ЕВН България Електроразпределение“ АД на неизгодна цена. В скандалната продажба тогава активно участие взима и фирмата на Прокопиев „Булброкърс“, която изтъргува акциите на държавата на драстично по-ниска цена от пазарната. Според държавното обвинение двамата бивши министри са извършили скандалната продажба под диктовката на Прокопиев и изцяло в негов интерес. Конкретното обвинение срещу медийния олигарх пък е, че в периода май-юни 2011 година умишлено е улеснил Дянков да извърши престъпление по служба, свързано с приватизацията. Според данните на прокуратурата Дянков е ощетил българските пенсионери, като е разписал парите от приватизационни сделки да не влизат в Сребърния фонд, а да се наливат в държавно дружество, което да ги управлява. Обвинението на Трайков пък е за умишлена безстопанственост. Пред Темида застават и трима от шефовете в „Булброкърс“ – една от основните фирми в схемите на енергийния олигарх. Акционерите в дружеството Петър Василев и Любомир Евстатиев, както и управителят на финансовия брокер Радослав Рачев ще отговарят пред съда за злоупотреба с доверие при продажбата на миноритарния дял на ЕРП-то. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.29", "title": " Съдия Костадинка Костадинова гледа делото срещу Прокопиев, Дянков и Трайков"}
{"url": "https://trud.bg/%d1%82%d1%83%d1%80%d1%86%d0%b8%d1%8f-%d1%81%d0%b5-%d0%be%d1%82%d0%b4%d1%80%d1%8a%d0%bf%d0%b2%d0%b0-%d0%be%d1%82-%d0%b5%d0%b2%d1%80%d0%be%d0%bf%d0%b0-%d1%81-%d0%be%d0%b3%d1%80%d0%be%d0%bc%d0%bd%d0%b8/", "text": "Председателят на Европейската комисия Жан-Клод Юнкер заяви, че Турция е виновна за разпадането на преговорите за присъединяване към ЕС и дистанцирането между Брюксел и Анкара, предава AFP. „Турция се отдръпва от Европа с огромни крачки“, заяви Юнкер на годишната конференция на посланиците на ЕС в Брюксел. Юнкер подчерта, че поддържа „добри отношения“ с турския президент Реджеп Тайип Ердоган, но заяви, че го „подозира“, че той желае да накара Европа „да каже, че иска да сложи край на преговорите, за да може да натовари с отговорността единствено ЕС, а не Турция“. Преговорите за присъединяване на Турция към ЕС, които започнаха през 2005 г., се намират сега в мъртва точка, но мнозинството от страните от ЕС не искат засега да направят крачката към официално прекратяване на преговорите, опасявайки се, че това ще предизвика окончателен разрив с един ключов партньор по въпросите за миграцията и борбата с тероризма, отбелязва АФП. Въпросът е дали трябва да сложим край на преговорите с Турция. Това е чисто теоретичен въпрос, защото във всеки случай за момента няма преговори, посочи Юнкер. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.29", "title": " Турция се отдръпва от Европа с огромни крачки, заяви Юнкер"}
{"url": "https://trud.bg/%d0%b0%d0%b2%d1%82%d0%be%d0%b1%d1%83%d1%81-%d0%bd%d0%b0-%d0%b3%d1%80%d0%b0%d0%b4%d1%81%d0%ba%d0%b8%d1%8f-%d1%82%d1%80%d0%b0%d0%bd%d1%81%d0%bf%d0%be%d1%80%d1%82-%d1%81%d0%b5-%d0%b1%d0%bb%d1%8a%d1%81/", "text": "Автобус на градския транспорт Ивеко се блъсна в микробус в Шумен на изхода на града на бул.“Ришки проход“. Произшествието стана минути след 11 часа във вторник и за късмет в автобуса, който е със сериозни щети, не е имало пътници. Това разказа пред „Труд“ водачът на микробуса Хюсмен Хасан/39г./, който беше на мястото на произшествието. Според неговата информация, той карал по булеварда в посока от Шумен към изхода и бил натоварен със строителни материали. Внезапно автомобил, който идвал отсреща и изправарвал друга кола, го ударил при разминаване и изкъртил страничното му огледало. Микробусът набил спирачки и в него се ударил идващия отзад автобус. Сега на леката кола ще съставят акт за изпреварването, а на автобуса за неспазена дистанция, умуваше водачът. В района има две патрулни коли, движението по натоварения булевард не е спряно. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.29", "title": " Автобус на градския транспорт се блъсна в бус в Шумен"}
{"url": "https://trud.bg/%d0%b1%d0%b0%d0%b1%d0%b0%d0%b8%d1%82-%d0%bd%d0%b0%d0%b1%d0%b8-%d1%84%d0%b5%d0%bb%d0%b4%d1%88%d0%b5%d1%80%d0%ba%d0%b0-%d0%be%d1%82-%d1%81%d0%bf%d0%b5%d1%88%d0%bd%d0%b0-%d0%bf%d0%be%d0%bc%d0%be%d1%89/", "text": "30-годишен хулиган стана клиент на Районната прокуратура в Провадия, след като наби фелдшерка от филиала на Центъра за спешна медицинска помощ /ЦСМП/ в града. Грозният инцидент се случил късно вечерта на 28 август. Около 23 ч Станимир Хр. докарал в спешния център свой приятел с рана на главата. Травмата била получена от удар с арматурно желязо при сбиване с жител на с. Житница, с когото двамата мъже имали разправия. „Пострадалият е бил пиян. Приятелят му буквално нахлул с взлом в спешния кабинет, като изкривил алуминиевата дограма на вратата. Без да даде никакви обяснения на екипа още на входа се развикал: „Действай, не питай“, а после се нахвърлил с обидни думи срещу дежурната фелдшерка“, разказа пред „Труд“ зам.-директорът на ЦСМП-Варна д-р Антоанета Касабова. Въпреки дългия си стаж в системата медичката била стресирана от лютите закани на бабаита, че ще нареже всички на парчета. Докато реагира, Стаминир й забил два юмрука и плесница. „За щастие, колежката не получила тежки телесни повреди, но още е в шок от нападението. Лошо е, че подобни случаи зачестяват. Ежедневно сме подложени и на тежка вербална агресия най-често от близки на пациенти, които нямат нужда от спешна помощ, а просто от медицински преглед“, коментира д-р Касабова. След атаката в центъра в Провадия на място била повикана полиция и хулиганът бил задържан. Срещу него е образувано бързо досъдебно производство за причиняване на телесна повреда на медицински специалист при изпълнение на службата му, уточниха от прокуратурата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.29", "title": " Бабаит наби фелдшерка от Спешна помощ"}
{"url": "https://trud.bg/%d0%b3%d0%b0%d0%bb%d1%8a%d0%bf-%d0%bd%d0%b0%d0%b4-80-%d0%be%d1%82-%d0%b1%d1%8a%d0%bb%d0%b3%d0%b0%d1%80%d0%b8%d1%82%d0%b5-%d0%be%d0%b4%d0%be%d0%b1%d1%80%d1%8f%d0%b2%d0%b0%d1%82-%d0%bf%d1%80%d0%be/", "text": "Дейността на Министерството на туризма по Черноморието се одобрява от малко над 50% от пълнолетните граждани, а близо една трета са по-скоро критично настроени. Контролът по плажовете от страна на министерството среща подкрепата на над 80% от интервюираните. На въпрос дали одобряват проверките по плажовете 81% отговарят с „Да“, 15% казват „Не“, 4% не могат да преценят. В огромното си мнозинство българските граждани искат спазване на правилата по Черноморието и в курортите и поддържане на реда от страна на държавните и общинските органи. Изключение, но само до известна степен, в това отношение са младите хора до 30-годишна възраст, но дори и сред тази възрастова група като цяло преобладава подкрепата за повече ред в туризма у нас. Резултатите показват още, че българското Черноморие остава предпочитана дестинация за лятна почивка за гражданите на страната и през това лято. Вече над милион и триста хиляди пълнолетни българи са почивали на морето ни, а още на половин милион явно им предстои да го посетят. В сондажа 37% заявяват, че са били на лятна почивка – това означава около 2 милиона души. А 68% от тях твърдят, че са избрали българското Черноморие, което е над милион и триста хиляди. С най-голям дял са младите до 30-годишна възраст и жителите на София. 21% от запитаните отговарят, че са прекарали почивката си на друго място в страната, а 17% – в чужбина.   Интересно за отбелязване в данните е, че още близо толкова тепърва ще отидат на почивка извън страната. Други седемстотин хиляди пълнолетни българи са почивали или им предстои да почиват на други места в страната извън Черноморието. Като цяло над 60% от българите са почивали или ще почиват извън мястото, където живеят, през това лято. Числото се получава от сумирането на дяловете на онези, които вече са почивали и онези, които твърдят, че ще почиват.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.29", "title": " „Галъп“: Над 80% от българите одобряват проверките по плажовете"}
{"url": "https://trud.bg/%d1%80%d0%b0%d0%b7%d1%81%d0%bb%d0%b5%d0%b4%d0%b2%d0%b0%d1%82-%d0%bf%d0%b0%d0%bb%d0%b5%d0%b6-%d0%bd%d0%b0-%d0%b0%d0%b2%d1%82%d0%be%d0%bc%d0%be%d0%b1%d0%b8%d0%bb-%d0%bd%d0%b0-%d0%b3%d0%be%d1%80%d1%81/", "text": "Криминалисти от Велико Търново разследват палеж на личната кола на горски стражар, научи „Труд“. На 29 август в 2,35 часа е получен сигнал за горящ лек автомобил „Мазда“, паркиран пред жилище в град Дебелец. Установено е, че пожарът е възникнал от предната част на возилото. Образувано е досъдебно производство за престъпление по чл. 331, ал. 1 от НК за умишлен палеж. Извършителят на посегателството е издебнал и подпалил колата, докато собственикът е на море. Предполага се, че злодеянието е извършено с цел сплашване или отмъщение и свързано с пряката служебна дейност на горският надзирател. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.29", "title": " Разследват палеж на автомобил на горски стражар"}
{"url": "https://trud.bg/%d0%bb%d1%8f%d1%81%d0%ba%d0%be%d0%b2%d0%b5%d1%86-%d0%b8-%d1%81%d1%82%d1%80%d0%b0%d0%b6%d0%b8%d1%86%d0%b0-%d1%82%d1%8a%d1%80%d1%81%d1%8f%d1%82-%d0%b1%d0%b5%d0%b7%d1%80%d0%b0%d0%b1%d0%be%d1%82%d0%bd/", "text": "Двама психолози търсят общините Стражица и Лясковец във връзка с изпълнение на дейностите по проект „Иновативен модел за интеграция на учениците от етническите малцинства в училище”. Те ще работят в Мобилен мултидисциплинарен екип (ММЕ). За целта кандидатите трябва да са в трудоспособна възраст, да са безработни и неактивни. Изисква се висше образование с минимална квалификационна степен „бакалавър”. Психолозите ще се занимават с хора от различни етноси. Общата стойност на проекта, спечелен от община Лясковец, е в размер на 310 944 лева. Продължителността му е до 31 декември 2019 година, а партньори по проекта са Център за междуетнически диалог и толерантност „Амалипе” и Основно училище „П. Р. Славейков” в село Джулюница. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.29", "title": " Лясковец и Стражица търсят безработни психолози за интеграционен проект"}
{"url": "https://trud.bg/%d1%81%d1%8a%d0%b2%d0%b5%d1%82%d1%8a%d1%82-%d0%b7%d0%b0-%d1%81%d0%b8%d0%b3%d1%83%d1%80%d0%bd%d0%be%d1%81%d1%82-%d0%bd%d0%b0-%d0%be%d0%be%d0%bd-%d1%81-%d0%b8%d0%b7%d0%b2%d1%8a%d0%bd%d1%80%d0%b5%d0%b4/", "text": "Северна Корея  , която прелетя над Япония. Aктът предизвика остри реакции на международната общност. Япония, САЩ и Южна Корея поискаха извънредно заседание на Съвета за сигурност на ООН във връзка с изстрелването на севернокорейска балистична ракета, предаде ТАСС. Дипломатически източници твърдят, че съвещанието ще се проведе във вторник вечерта. Смята се, че за първи път балистична ракета минава над японска територия. Ракетата прелетя над северната част на Япония, над остров Хокайдо, разпадна се на три части и падан в Тихия океан. Токио не съобщава за щети. По-рано японският премиер Шинзо Абе заяви, че страната му иска извънредно заседание на Съвета и е твърдо решена за засилването на натиска над Пхенян. Той нарече изстреляната от Северна Корея ракета „безпрецедентна“ заплаха. „Трябва незабавно да проведем извънредна среща в ООН и да засилим натиска срещу Северна Корея“, заяви Шинзо Абе след 40-минутен разговор с Доналд Тръмп. „Япония и САЩ са в пълно съгласие за нуждата от по-голям натиск“, добави той. От Северноамериканското аерокосмическо отбранително командване (НОРАД) „определиха, че севернокорейската ракета не е представлявала заплаха за Северна Америка“. Южна Корея от своя страна също осъди изстрелването на севернокорейска балистична ракета, която прелетя над японския остров Хокайдо и падна в Тихия океан. „Ще отговорим силно на базата на съюза си със САЩ, ако Северна Корея продължи ядрените си и ракетни провокации“, заявиха от южнокорейското външно министерство. Южнокорейските въоръжени сили предупредиха, че Пхенян може да се изправи пред „решително“ отразяване на агресията. Обединеният генерален щаб на Южна Корея отбеляза, че това е 13-тата балистична ракета, която Северът изстрелва тази година. Това е „нарушение“ на резолюциите на Съвета за сигурност на ООН срещу Пхенян и провокация, която заплашва мира и стабилността, заяви южнокорейският генерал Ро Дже-Чон. Южна Корея и САЩ ще отразят абсолютно решително всяка провокация, добави той. Южнокорейският президент Мун Дже-Ин заповяда на армията да демонстрира капацитета си за отразяване на севернокорейската агресия, ако комунистическата държава реши да нападне, предава южнокорейската информационна агенция Yonhap. Заповедта дойде часове след като Пхенян изстреля ракета, която прелетя над Япония. Показната демонстрация на Въоръжените сили на Южна Корея включваше изстрелването на осем ракети „Марк 84“ и „МК84“ от четири изтребителя Ф-15 близо до границата между двете страни. Мун Дже-Ин призова за всеобхватни военни реформи, които да позволят на Юга да се противопостави на асиметричните заплахи от Северна Корея. Говорейки пред Министерството на националната отбрана и Министерството на делата на ветераните и патриотите, Мун Дже-Ин заяви, че военният капацитет на Южна Корея не отговаря на икономическата й мощ. Той подчерта, че брутния икономически продукт на Южна Корея е 45 пъти по-голям от този на Северна, което предполага, че и военният й капацитет трябва да нарасне през идните години.  „Северна Корея се фокусира на асиметрични военни възможности като ракети и ядрени оръжия, а ние трябва да си осигурим средства за отговор“, заяви той. По-рано в телефонен разговор южнокорейският външен министър и американския му колега Рекс Тилърсън се съгласиха да настояват за допълнително санкции срещу Пхенян пред Съвета за сигурност на ООН. Санкциите са изчерпани като ресурс за въздействие на Северна Корея, заяви оъ своя страна заместник-председателят на руското външно министерство Сергей Рябков, цитиран от ТАСС. „За всички е очевидно, че ресурсът на санкционното въздействие над КНДР е изчерпан“, каза той.  По думите му Москва е разтревожена от тенденцията за ескалация на Корейския полуостров.  „Виждаме тенденция към ескалация. Считаме, че съвместните учения на САЩ и Южна Корея, които се проведоха, макар и в по-облекчен вариант, отколкото първоначалния сценарий, оказаха влияние от гледна точка на това да се провокира Пхенян към ново ракетно изпитание“, подчерта руският дипломат. Австралийският премиер Малкълм Търнбул също осъди действията на Северна Корея и призова всички нации да наложат „възможно най-тежките санкции“ срещу режима в Пхенян. Той призова Китай за втори път този месец, да използва икономическата зависимост на Северна Корея от него, за да принуди режима да се съобразява с международното право, преди напрежението да ескалира. Външният министър на Австралия Джулия Бишъп нарече последното ракетно изпитание на Северна Корея „провокативно, опасно, дестабилизиращо и заплашително действие“. Тя добави, че режимът действа в нарушение на резолюциите на ООН и „незаконно“. Според спeциалисти, ракетата е прелетяла на 550 метра височина, по-ниско отколкото повечето от предишните. Японската ПВО не е направила опит да а я свали. Жителите на Хокайдо са отишли в убежища. Японското министерство на отбраната смята, че ракета като днешната може да стигне до америкаския остров Гуам.     АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.29", "title": " Съветът за сигурност на ООН с извънредно заседание заради изстреляната от Северна Корея балистична ракета"}
{"url": "https://trud.bg/%d0%b1%d1%8a%d1%80%d0%b7%d0%be-%d0%bf%d1%80%d0%be%d0%b8%d0%b7%d0%b2%d0%be%d0%b4%d1%81%d1%82%d0%b2%d0%be-%d0%b7%d0%b0-%d0%ba%d1%80%d0%b0%d0%b6%d0%b1%d0%b0-%d0%bd%d0%b0-%d0%b3%d0%b0%d0%b7%d0%be%d0%b2/", "text": "32-годишен новозагорец ще бъде изправен пред съда по бързото производство за кражбата на мобилен телефон и газов пистолет – съобщиха от полицията. Сигнал за престъплението е постъпил в 7,15 ч. на 28 август. Телефонът и пистолетът са откраднати от частен дом в Нова Загора. По-късно още същия ден криминалистите разкрили и задържали извършителя. Той бил криминално проявен и познавал собственика на крадените вещи. С постановление на Районната прокуратура е оставен в ареста за 72 часа.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.29", "title": " Бързо производство за кражба на газов пистолет"}
{"url": "https://trud.bg/%d0%b2%d1%8a%d1%82%d1%80%d0%b5%d1%88%d0%bd%d0%b8%d1%8f%d1%82-%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b7%d0%b0%d0%ba%d1%80%d0%b8-%d0%ba%d1%80%d0%b8%d0%b7%d0%b8%d1%81%d0%bd%d0%b8%d1%8f/", "text": "„Огнищата в Кресненското дефиле са локализирани, ограничени и овладени, затова закривам Кризисния щаб. Това каза министърът на вътрешните работи Валентин Радев във връзка с пожара в Кресненското дефиле на поредния брифинг на терен. „Преди 6 дни по заповед на премиера беше активиран Националният план при бедствия в частта заплаха от голям пожар. Създаден бе бързо Национален кризисен щаб, заповедта вече е изпълнена, каза министър Радев. Вътрешният министър обобщи, че   средно на ден в гасенето са се включвали по 500 пожарникари, сред които доброволците от Министерство на отбраната и Агенцията по горите, участвали са 70 единици техника, два  военни вертолети и още един от частна фирма. Министър Радев обяви още,че хората вече може да се завърнат по домовете си. Все пак полицията ще остане. Ток има навсякъде,  включително в тунела. Няма проблем с далекопроводите“, каза министърът. Той предупреди хората да внимават с варенето на компотите, както и шофьорите да не хвърлят фасове от прозорците на колите си. Продължават разпитите на хората за пожара в Кресненското дефиле, все някой ще е видял как е тръгнал огънят. Продължават следствените действия. Загубите бяха много големи, тепърва ще ги остойностяваме. Важно е да знаем кой е в основата. Сутринта гледах по телевизията екозащитници. Досега не си позволявах да говоря по темата. Никой не дойде да ни помогне от тях. Беше добре да бъдат тук, да ни посъветват къде има лешояди, къде да заграждаме огньовете повече. Това е личната ми забележка като ръководител на МВР, коментира  министър Радев и благодари лично  на доброволците, които са се включили в гасенето на пожара. Навсякъде по периметъра на пожара в Кресненското дефиле е спокойно, но пожарът не е погасен. Това каза по време на брифинг директорът на Главна дирекция „Пожарна безопасност и защита на населението“ главен комисар Николай Николов. Няма никакво пламъчно горене. Единични са огнищата, които продължават да тлеят. Но не са опасни, един хеликоптер ще остане дежурен в Симитли. Пожарникарите остават на място.Ще останем още няколко дни да наблюдаваме внимателно, за да не допуснем  ново възобновяване, каза още  гл. комисар Николов. Така на шестия ден стихията е овладяна. Припомняме,че на 24 август пламна огромен пожар в дефилето, който обхвана над 17 хиляди дка треви и гора. Щетите до момента се изчисляват за над 15 милиона лева. Според горските ще трябват поне 50 години да се възстанови изгорялата гора. Истинска екологична катастрофа предизвика пожара над дефилето.След него остана само черно-бял пейзаж. Важното е,че не бе допуснато да изгори имуществото и домовете на хората, не се допуснаха ранени или жертви. В статистиката влязоха 7 изгорели къщи, които обаче са каменни и според пожарникарите може да се възстановят. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.29", "title": " Вътрешният министър закри кризисния щаб, обяви пожара над дефилето за овладян"}
{"url": "https://trud.bg/%d1%82%d0%b5%d0%bc%d0%b5%d0%bd%d1%83%d0%b6%d0%ba%d0%b0-%d0%bf%d0%b5%d1%82%d0%ba%d0%be%d0%b2%d0%b0-%d0%b8%d0%b7%d0%b3%d1%80%d0%b0%d0%b6%d0%b4%d0%b0%d0%bd%d0%b5%d1%82%d0%be-%d0%bd%d0%b0-%d0%bd%d0%b0/", "text": "Изграждането на Националното хранилище за радиоактивни отпадъци е важно условие за развитието на ядрената енергетика в България. Това каза министърът на енергетиката Теменужка Петкова при започването на изграждането на Националното хранилище за радиоактивни отпадъци в Козлодуй. Министърът поясни, че е планирано през 2021 г. да приключи първият етап, свързан с националното хранилище за ниско и средно активни радиоактивни отпадъци и съответно неговото въвеждане в експлоатация. „Тук ще разчитаме на безспорната експертиза, на професионализма на консорциума, който ще изгради този проект с водещата роля на немската компания и разбира се, с участието на четири български компании, които са водещи в тази област“, коментира министър Петкова. Тя увери, че съоръжението ще отговаря на абсолютно всички изисквания от гледна точка на екология. „Това ще бъде съоръжение, което ще бъде едно от най-модерните в Европа“, заяви Теменужка Петкова. „На първо място бих искала да благодаря за поканата и възможността да присъствам на днешното събитие, с което се слага началото на изграждането на националното хранилище за ниско и средно активни радиоактивни отпадъци. Това е проект, който води своето начало от 2005 г. по силата на поет ангажимент от нашата държава във връзка с необходимостта от изграждане на подобно хранилище. Тъй като България произвежда една много значителна част от своята електрическа енергия именно от АЕЦ „Козлодуй“ за нас изграждането на това национално хранилище е изключително важно условие за по-нататъшното развитие на ядрената енергетика в България и за по-нататъшното развитие на ядрената енергетика и чрез нови мощности“, коментира министърът на енергетиката. По думите й в програмата правителството един от разписаните приоритети в сектор „Енергетика“ е свързан именно с безопасното управление на отработеното ядрено гориво и на ядрено активните отпадъци. „Както виждате и с днешното събитие приоритетите, които сме разписали в нашата управленска програма, се превръщат в реални дела“, допълни министърът на енергетиката. Теменужка Петкова каза още, че три международни компании искат да инвестират в АЕЦ „Белене“. Министър Петкова благодари на всички, които през годините са положили усилия и на колегите си от Министерство на околната среда и водите, на Министерство на регионалното развитие, на Агенцията за ядрено регулиране и на партньорите си от Европейската банка за възстановяване и развитие за неуморната работа и професионалното отношение към този проект. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.29", "title": " Теменужка Петкова: Изграждането на Националното хранилище за радиоактивни отпадъци е важно условие за развитието на ядрената енергетика"}
{"url": "https://trud.bg/%d0%b5%d0%bc%d0%b0%d0%bd%d1%8e%d0%b5%d0%bb-%d0%bc%d0%b0%d0%ba%d1%80%d0%be%d0%bd-%d0%b1%d0%be%d1%80%d0%b1%d0%b0%d1%82%d0%b0-%d1%81%d1%80%d0%b5%d1%89%d1%83-%d0%b8%d1%81%d0%bb%d1%8f%d0%bc%d0%b8%d1%81/", "text": "Държавният глава на Франция заяви, че борбата срещу ислямисткия тероризъм би трябвало да е водещ приоритет във външната политика на Париж, предаде АФП. „Гарантирането на сигурността за нашите граждани означава, че борбата срещу ислямисткия тероризъм е наш първи приоритет“, подчерта Макрон в първата си важна външнополитическа реч, която изнася в качеството си на президент на Франция. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.29", "title": " Еманюел Макрон: Борбата срещу ислямисткия тероризъм е първи приоритет на външната ни политика"}
{"url": "https://trud.bg/%d0%ba%d0%bc%d0%b5%d1%82%d1%8a%d1%82-%d0%bd%d0%b0-%d0%b1%d0%bb%d0%b0%d0%b3%d0%be%d0%b5%d0%b2%d0%b3%d1%80%d0%b0%d0%b4-%d0%b4-%d1%80-%d0%ba%d0%b0%d0%bc%d0%b1%d0%b8%d1%82%d0%be%d0%b2-%d0%be%d1%82%d0%ba-3/", "text": "Кметът на община Благоевград д-р Атанас Камбитов официално откри  V Международен футболен турнир за деца, родени през 2003 и 2004 година  „Купите на Община Благоевград“. До 1 септември Благоевград ще бъде  столица на футбола, когато е предвидено и официалното награждаване на отборите победители. Традиционно, преди да бъде открит турнирът, футболистите от елитни школи от България, Сърбия, Хърватска, Румъния и Кипър се включиха в парад на отборите, който стартира от сградата на Съдебната палата в Благоевград. Шествието бе предвождано от Биг Бенд – Благоевград и продължи до площад „Македония“. Именно там, кметът Камбитов даде старт на един от най-престижните турнири, част от календара на Българския футболен съюз. „Добре дошли в Благоевград за пета поредна година. Искам да Ви благодаря, че подкрепяте нашата инициатива от самото начало. От тази година турнирът е в международния календар на ФИФА. В тазгодишното издание посрещаме около 320 футболисти, а общо за петте години Благоевград са посетили около 1500 млади таланти от 15 школи“  каза кметът д-р Атанас Камбитов. Събитието започна с издигане на българското знаме, химна на Република България и химна на Европейския съюз. В програмата взеха участие творци от музикална академия “PRESTO”. Преди официалното откриване кметът на Благоевград д-р Атанас Камбитов даде официална пресконференция. Бяха разяснени правилата и бе припомненграфика на срещите. Първият двубой, част от Международен детски футболен турнир „Купите на Община Благоевград“ ще бъде игран утре, между ПФК „Левски“  – ОФК „Пирин“, в група  набор 2003. Мачът ще започне в 08.30 часа на стадиона в с. Рилци 1 . След това на терена ще излязат отборите ФК „ Динамо Загреб“  – ФК „Тампа Брашов“, а тимовете на ФА “Дит“ – ФК „Цървена звезда“  ще стартират в 11:10 часа.  На стадион с. Рилци 2 футболистите родени през 2004 година  ще играят в срещите на  ПФК „Левски“  – ОФК „Пирин“, ФК „ Динамо Загреб“  – ФК „Апоел“, ФА “Дид“  – ФК „Цървена Звезда“  със същите начални часове. Международният детски футболен турнир „Купите на Община Благоевград се провежда за пета поредна година. Той е в памет на легендарния вратар на “Пирин” – Христо Христов – Бараката. Основната цел на Община Благоевград е турнирът да събере млади футболисти от различни краища на Европа, които да се състезават по най-високите европейски стандарти, като се насърчава честна игра, приятелство, култура и висок морал, които да допринесат за тяхното развитие.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.29", "title": " Кметът на Благоевград д-р Камбитов  откри V Международен детски футболен турнир „Купите на Община Благоевград“"}
{"url": "https://trud.bg/%d0%b8%d1%81%d0%bb%d0%b0%d0%bd%d0%b4%d1%81%d0%ba%d0%b8-%d0%bd%d0%be%d0%bc%d0%b5%d1%80-%d0%b2-%d0%b1%d0%be%d1%80%d0%b1%d0%b0%d1%82%d0%b0-%d1%81-%d0%b0%d0%b3%d1%80%d0%b5%d1%81%d0%b8%d1%8f%d1%82%d0%b0/", "text": "Насилието и агресията в страната ни през последните месеци вземат връх. Свидетели сме почти ежедневно на невиждана жестокост между съученици, познати и приятели. Причините за това са много, но в основата се коренят проблеми в дома, липса на самочувствие, липса на обич и уважение между родители и деца и др. При подобни ситуации децата предпочитат виртуалния пред реалния свят и започват да прекарват часове в социалните мрежи. Зависимостта от компютри набира светкавична скорост и може би ще се превърне в най-сериозната зависимост на XXI век. Време е родителите да потърсят и намерят здравословни занимания за своите деца, да ги обгрижват редовно с внимание , обич и разбиране. Годината е 2016-та, провежда се Европейското първенство по футбол. За пръв път във формат с 24отбора, и за първи път участва малката островна държава Исландия. Исландия, която е с население от само 330 000 души и е най-слабо населената европейска държава, с гъстота на населението от едва 3души/кв. км. Същата тази Исландия предизвика фурор на първенството и стана симпатична на всички непредубедени зрители с мъжеството и борбеността си. Исландците излязоха от групата си като втори, след като спечелиха срещу Австрия. През 1991 г. същата тази Исландия има сериозни проблеми с младото си население. Проблеми подобни на тези, които имат и другите развити европейски общества, с тази разлика, че в Исландия те са по-дълбоки, заради чисто климатични и психологически причини – дългата полярна нощ, студеният, ветровит и мрачен климат. Голям процент от младите хора намират решение в алкохола, наркотиците, а агресията сред тях е на високи нива. През тази 1991 г. Исландия е посетена от американския психолог Харви Милкман по повод на неговия дисертационен труд. Тук той се свързва с местния психолог Гудберг Джонсън и изследователката Дора Сигфусдотир. Основният въпрос, който си задали тримата, е дали е възможно да бъде предложена на младите хора здравословна и полезна алтернатива на алкохола, наркотиците и безпричинната агресия. И идеята е всичко това да бъде с превантивна насоченост, а не да се търсят решения, когато вече колата се е обърнала. Така се ражда проектът Project Self-Discovery, като на екипа на Милкман е отпусната държавна субсидия в размер на 1,2 милиона долара с цел да предложат естествени алтернативи на наркотиците и алкохола и да насочат енергията на младите хора в позитивна посока. Екипът започва бавно да работи по изпълнението на тази на пръв поглед невъзможна задача, защото добре знаем изкушенията, които предлага съвременният технологичен и свободен свят на младите хора. Но се оказва, че невъзможни неща няма, стига да имаш воля, интелект и мислене в правилната посока. Това, което предлагат Милкман и екипът му, е организирането на безплатни и достъпни за всички тийнейджъри обучения по танци, музика, хип хоп, различни видове изкуства, бойни изкуства и много, много спорт. Идеята е всяко дете да открие това, което най-много му допада, съобразно интересите и възможностите му. В училищата и новооткритите специални центрове започват да работят подготвени специалисти-психолози, които да подпомагат децата при общуването помежду им, при разбирането на възрастните и за адаптацията им към съвременния свят и начин на живот. За отчитане на резултатите от предприетите мерки през 1992 г. за първи път в училищата в Исландия учениците попълват въпросници, свързани с употребата на алкохол и наркотици, свободното време, взаимоотношенията между тях и взаимоотношенията с родителите им. Отговорите навеждат на много тежки размисли и изводи. Над 50% от младежите се чувстват самотни, неразбрани, отчуждени от всичко и най-вече невярващи в нищо. Без идоли и примери за подражание. И всичко това ги подтиква естествено към алкохола, дрогата и агресията. Един от основните изводи, който си прави екипа на Милкман, е, че това може да се промени като се стимулира участието на младежите в отборни спортове, в различни извънкласни занимания, свързани с наука и изкуства. Работата на екипа обаче продължава и с родителите, в посока да прекарват повече време със своите деца, а не да бъдат фокусирани само върху кариерата си и материалните придобивки. В следващите няколко години постоянно се попълват подобни въпросници и се следи за постигнатите резултати. Вследствие на всичко това в Исландия разработват национална програма, станала известна, като Youth in Iceland. Тя предвижда влагането на немалко средства от страна на държавата в спортни зали и площадки, зали за танци, игрища и мини стадиончета, където младежите да спортуват и вършат други интересни дейности, но винаги в група. Така се засилва тяхната съпричастност и усещането, че са част от общност, на която могат да разчитат в трудни моменти, но и която трябва да може да разчита на тях. Така се развиват чувствата за солидарност и отговорност. На семействата с ниски доходи се осигурява финансова помощ от държавата да могат децата им да посещават тези клубове и да участват в заниманията. На практика така се покрива почти 100% от населението на Исландия. Резултатите са повече от впечатляващи, само за 15 години (едно демографско поколение), между 1997 и 2012 г. процентът на младежите на 15 и 16 години, които казват, че прекарват почти всеки уикенд със семействата си, скача от 23 на 46%. А процентът на тези, които се занимават с организиран спорт поне 4 пъти седмично, се повишава от 24 на 42%. Същевременно драстично в тази възрастова група намалява употребата на алкохол, пушенето на цигари или канабис. Тази програма продължава да действа и понастоящем и резултатите са все по-добри, продължава и постоянният мониторинг, като всяка година децата попълват подобни въпросници. Исландия се е върнала към една стара и малко позабравена сентенция: “здрав дух в здраво тяло” и резултатите наистина са впечатляващи. За това не бива да се учудваме и на фурора, който правят исландците на футболния терен, след като само допреди двайсетина години бяха абсолютни аутсайдери и дори един равен мач се считаше за огромно постижение. Всъщност зад тези успехи стоят изграждането на зали, да може да се практикува футбол целогодишно, въпреки студеното време, децата почват да ритат още на 5-6 годишна възраст, дава се постоянно път на младите, които дебютират в мъжкия футбол на 15-16 годишна възраст. Всички треньори имат необходимото образование и професионален опит. Но в основата на всичко това е масовият спорт, който обхваща почти 100% от младежите в малката островна държава. През 2006 г. е създадено и движението Youth in Europe. Неговата основна цел е да сподели добрите практики от различни места в Европа и най-вече от Исландия. За съжаление досега в Европа се прилага само на общинско ниво или само в отделни училища, а никъде не се е превърнало в национална стратегия, както е в Исландия. Въпреки това положителни резултати вече има на определени места или градове, като Букурещ, Каунас, Австрия, Скандинавския полуостров. Целта на екипа в Исландия е тази програма да се възприеме и прилага навсякъде в Европа. Смятам, че е крайно време в предвид на демографската ситуация в нашата страна да се предприеме национална стратегия “Младите хора на България”, подобна на тази в Исландия. Това ще спомогне за справяне с много негативни тенденции и при младите хора в България, и най-вече към намаляване на агресията сред тях, за което толкова много се говори напоследък в нашето общество. Вероятно мнозина ще кажат, че не могат да се правят сравнения между Исландия и България и тази политика тук няма да успее. Категорично не съм съгласна, България разполага с много качествени и интелигентни млади хора, които могат да се реализират тук и да допринесат за просперитета на страната ни. Задължение обаче на държавата и на обществото, като цяло е да им създаде необходимите условия и да ги насочи и към спорта, и към изкуствата, и към четенето, и към образованието. За да можем и ние след известно време да отчетем позитивни резултати, подобни на тези в Исландия, а не само да констатираме неприятните случаи на агресия в училищата и извън тях, на функционална неграмотност при учениците или на процентите на младежи с наднормено тегло, заболявания, употреба на алкохол и наркотици. И колкото и да е трудно, трябва да се започне отнякъде. Защото е добре известна източната мъдрост: “И пътят от хиляди мили започва с първата крачка”.", "date": "2017.08.29", "title": " Исландски номер в борбата с агресията\t\t\t"}
{"url": "https://trud.bg/%d1%84%d1%80%d0%b0%d0%bd%d1%87%d0%b5%d1%81%d0%ba%d0%be-%d0%bf%d0%be%d0%bb%d0%b8%d0%b4%d0%be%d1%80%d0%b8-%d1%81%d0%be%d0%b1%d1%81%d1%82%d0%b2%d0%b5%d0%bd%d0%b8%d0%ba-%d0%bd%d0%b0-%d0%be%d0%b1%d1%80/", "text": "– Ние работим с много университети в Европа. Искаме да развием и медицинско образование. Доста страни (Словакия, Румъния, Полша, Испания и др.) изразиха желание за сътрудничество. Ние държахме да започнем с елитен университет и поради тази причина се свързахме с МУС. Преди това, в продължение на 2 години щателно го проучихме и се убедихме във високото качество на медицинското обучение в МУС. Освен това, МУС бе на 1 място сред университетите в България според Националната агенция за оценка и акредитация (НАОА) и на първо място по всички медицински дисциплини според рейтинговата система на МОН. – Поискахме среща с ректора на МУС акад. Митев, който се оказа изключително добър менинджър. Той веднага оцени ползите за имиджа, както и финансовите предимства за МУС и пристъпихме към преговори. Тези преговори продължиха няколко месеца, тъй като акад. Митев искаше да е сигурен, че няма да има никакви рискове за МУС. Освен това трябваше договорът да се съгласува с Академичния съвет (АС), МОН на България и съответно с италианските власти. – За да избегне всякакви рискове, акад. Митев пожела средствата за обучение за изнесеното обучение в Киасо (Щвейцария) да бъдат поети изцяло от наша страна. Освен това се договорихме МУС да получава по 1000 евро за всеки студент, каквато е обичайната практика в Европа. Това означава, че заплатите на преподавателите от МУС, пътните, нощувките, храната, обзавеждането и наема на комплекса в Киасо, издръжката на помощния персонал, данъци, режийни, адвокатски услуги и голямата рекламна дейност, която развихме, всичко това е за сметка на Studium. По такъв начин всички рискове от провал на начинанието са за нас. След първите 2 години на обучение по предклинични дисциплини, италианските студенти могат да продължат образованието си в София, където ние построихме студентски кампус. На откриването на поделението на МУС в Киасо присъстваха освен представители на най-високите академични позиции на МУС и представители на висшата администрация в гр. Киасо – кметът, зам. кметът, градските съветници. Всяка година, от 2013 г. насам, по повод празника наа МУС в Софийската опера и на церемонията по откриването на новата академична година съм водил делегация от Италия. На тези мероприятия винаги е присъствал министърът на образованието на Република България и други високопоставени държавни ръководители. Това съм го описал в едно от многото писма до г-жа Меглена Кунева, на което не получихме отговор. – Това зависи от броя на студентите. Колкото е по голям броят им, толкова по-малка е издръжката. За учебните 2013/2014, 2014/2015 и 2015/2016 тя е съответно 16 237 евро, 15 199 евро и 26 483 евро. През учебната 2016/2017 издръжката щеше да падне на 10 376, но това не стана поради едностранното прекратяване на договора от МУС, по нареждане на тогавашния министър г-жа Кунева. – На нас ни беше казано, че с промяната на ЗВО от 1 март 2016 г. поделението на МУС в Киасо трябва да премине акредитация за филиал и поради това трябва да бъде спряно веднага обучението. Това силно ни озадачи, понеже по всички европейски правила при промяна на действащ закон винаги се дава преходен период за съобразяване с новите обстоятелства. Ние изпратихме поредица от писма до МОН, НАОА и МУС с цел изясняване на ситуацията. Категоричният отговор на НАОА (изх. N 1304/10.11.2016) e, че съществуващото поделение на МУС в Киасо няма нужда от акредитация и по този начин на функциониране то е било и е законно и след промените в ЗВО от 1 март 2016 г. Има няколко такива писма на НАОА до нас, МУС (същия отговор) и ние недоумяваме защо министър Кунева не се съобразява с тях. – След неколкократни официални молби за среща още от месец септември министър Кунева ни прие на 22 декември. Министър Кунева ни каза, че не е наясно със случая (?) но поема ангажимент да провери лично заключенията на одитния доклад. Когато й обяснихме, че компанията търпи сериозни загуби, финансови и имиджови, но такива търпи и МУС, министър Кунева ни отговори, че ако сключеният договор е незаконен, ние трябва да потърсим сметка на акад. Митев. Ние отговорихме, че договорът ни не е сключен с частното лице Ваньо Митев, а с държавната институция МУС по решение на АС. Ние също така й казахме, че следващият ректор проф. Вихра Миланова през месец юни 2016 г. беше на официално посещение в Италия, разгледа и напълно одобри изнесеното обучение и каза, че твърдо ще подкрепи отварянето на нови поделения в Италия и Сан Марино. Този отговор на Кунева ни наведе на мисълта, че тука става дума за нейно лично негативно отношение към акад. Митев. След тази среща ние очаквахме препоръки от МОН как да процедираме. Отговорът дойде в последния работен ден на министър Кунева, в който тя цитира писмо от тогавашния министър на образованието проф. Клисарова (17.06.2013 г.), в което се обяснява, че не може МУС да открие филиал. Ние знаехме за това писмо, както и за второто писмо на министър Клисарова от 20.06.2013 г. в което тя пояснява, че може да се открие център само с разрешение на АС. Това писмо не бе упоменато от министър Кунева!? Всичко това затвърди убеждението ни, че министър Кунева просто от самото начало на кампанията срещу МУС е желала да прекрати изнесеното обучение на университета. – Защитавайки интересите на собствените си държавни и частни образователни структури, министерството на образованието на Италия забрани провеждането на изнесено обучение на МУС. Това бе добре описано във вашия вестник. Тъй като това противоречи на европейските норми и закони, ние успяхме да премахнем забраната чрез италианския съд. Следователно от това поведение на министър Кунева печели само конкуренцията в Италия. За нас е учудващо и неразбираемо защо български министър на образованието не защитава интересите и имиджа на български университет, дръзнал да излезе за първи път на европейската образователна сцена. – На 22 юни 2017 г. министър Красимир Вълчев ни организира среща с екип от МОН, ръководен от зам. министър Николов. Излязохме от срещата с много оптимизъм, тъй като личи изцяло позитивно отношение към изнесеното обучение на сегашното ръководство на министерството. Говорихме за практическите стъпки, които трябва да се направят, за да бъде то възстановено и въобще не стана дума, че трябва да има акредитация. – Всеки един университет по света би искал да има ректор като акад. Митев и би се гордял с това. Нашият университет го предложи за почетната титла Doctor Honoris Causa. – Ние вече го направихме. За наше съжаление обаче, акад. Митев е силно привързан към МУС и България.   Франческо Полидори е собственик на най-голямата компания за образование в Италия – Studium (за 40 години обучени 300 000 студенти). Компанията притежава университет с 5 факултета (над 10 000 студента годишно), Академия за пилоти, Академия за мода и дизаин (над 200 000 студенти за 50 години), Istituti Calegari и най-старото професионално училище за занаяти Rario Еletra (от 1951 г. е имало над 1 000 000 студенти). Компанията има в Италия над 100 офиса, има още офиси в Испания, Гърция, Белград, Египет, Нигерия и т.н. Studium прави значителни инвестиции и в София – студентски кампус за неговите студенти по медицина.   Становището на проф. Боян Биолчев, че не е необходима акредитация е в съответствие със закона за Висше образование. Още през юли 2011 г. темата беше обсъждана в комисия в Народното събрание и бе прието аргументираното мнение, че акредитация не е необходима, при положение, че не се откриват нови звена. През 2013 г. имахме няколко срещи с ръководството на МУС по повод разкриването на поделение на университета в чужбина (изнесено обучение). В писмо от 17.06.2013 г. ясно изразих становище, че това не може да бъде факултет или филиал (6 годишно обучение), защото трябва одобрение от Народното събрание. С писмо от 20.06.2013 г. посочих, че център може да се изнесе само с решение на Академичния съвет. Двугодишното обучение в това изнесено поделение на факултет не се нуждае от допълнителна акредитация, както правилно отбелязва проф. Биолчев. Като председател на Съвета на ректорите към мен са се обръщали за оказване на помощ за решаване на проблемите с изнесеното обучение. Аз лично съм съдействал да се получи отговор от НАОА за това трябва ли изнесените поделения на МУС да се акредитират. Напълно споделям писменото становище на проф. Боян Биолчев, че изнесеното обучение е законно и не се нуждае от допълнително акредитиране. Добре съм запознат с проблема за изнесеното обучение. Той е изкуствен и е част от добре планираната атака срещу МУС и лично срещу акад. Митев. Напълно ясно бе, че авторите на атаката се бяха прицелили в 100-те милиона лева актив на МУС. Поради тази причина на инвестиционната програма на МУС се пречеше да бъде реализирана по всякакъв начин. Куриозно е, че най-богатият университет в България няма собствена административна сграда на ректорат и деканат на медицински факултет, въпреки че от години се бори за това!", "date": "2017.08.29", "title": " Франческо Полидори, собственик на образователната компания Studium-Италия, пред „Труд“: Меглена Кунева открито спъна образователен проект в Италия"}
{"url": "https://trud.bg/%d0%be%d1%89%d0%b5-%d0%b5%d0%b4%d0%b8%d0%bd-%d1%80%d0%b5%d0%ba%d0%be%d1%80%d0%b4%d1%8c%d0%be%d1%80-%d0%b7%d0%b0%d0%b4-%d0%b2%d0%be%d0%bb%d0%b0%d0%bd%d0%b0-%d1%81-349-%d0%bf%d1%80%d0%be%d0%bc/", "text": "Полицията в Сливен задържа поредният „рекордьор“, седнал зад волана на колата си с 3,43 промила алкохол. Пияният шофьор е управлявал лек автомобил „Деу“. Спрели са го за проверка около 1 ч. на 29 август. Това е четвъртият поред шофьор с над 3 промила алкохол, когото пътната полиция залавя само за последните две седмици в областния град. За съжаление, зачестяват случаите на управление на автомобил след употреба на наркотични вещества. На 28 август са били установени двама надрусани шофьори – мъже на 27 и на 30 години, от Сливен. Водят се бързи досъдебни производства. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.29", "title": " Още един „рекордьор“ зад волана с 3,49 промила алкохол"}
{"url": "https://trud.bg/%d0%b4%d1%8a%d1%80%d0%b6%d0%b0%d0%b2%d0%b0%d1%82%d0%b0-%d1%89%d0%b5-%d1%84%d0%b8%d0%bd%d0%b0%d0%bd%d1%81%d0%b8%d1%80%d0%b0-%d0%bf%d0%be-%d1%87%d0%b5%d1%82%d0%b8%d1%80%d0%b8-%d0%b8%d0%bd-%d0%b2%d0%b8/", "text": "Годишно държавата ще отделя близо 3 милиона лева повече, за да финансира по още една ин витро процедура. Това става ясно от публикуван   предложен от здравния министър Николай Петров. С бюджетни средства вече ще се плащат и четири ембриотрансфери на размразени ембриони. „Задълбочаващите се негативни демографски тенденции в България налагат прилагането на комплекс от мерки в дългосрочен план, които в своята съвкупност формират демографската политика в страната. Част от тези мерки са свързани с насърчаване на раждаемостта, като един от приоритетите в тази насока е подпомагането на лицата с репродуктивни проблеми”, гласят част от мотивите на здравния министър да предложи увеличаване на държавното финансиране за ин витро процедури. „Центърът за асистирана репродукция (ЦАР), чиято основна функция е да финансира с публични средства определени дейности по асистирана репродукция, сред които понастоящем са 3 опита на свежи ембриотрансфери. Следователно ограничаването броя на опитите на 3 възпрепятства възможността да се постигнат определен допълнителен брой успешни бременности при прилагане на четвърти опит. Шансовете за забременяване нарастват още повече с включването на допълнителни дейности по асистирана репродукция, каквито са 4-те ембриотрансфери на размразени ембриони. Мотивите за увеличаване на опитите само с един са свързани с факта, че успеваемостта при всеки следващ опит на асистирана репродукция намалява значително, като при третия опит тя е около 10% и по тази причина не е целесъобразно от медицинска гледна точка да се финансират повече от 4 опита”, смятат от Министерството на здравеопазването. С проекта на Постановление за изменение и допълнение на Постановление № 25 на МС от 2009 г. за създаване на Център за асистирана репродукция се цели да се създадат по-големи възможности за организационно и финансово подпомагане на български граждани и лица по чл. 83, ал. 1 и 3 от Закона за здравето за извършване на дейности по асистирана репродукция в лечебни заведения в страната. За целта се увеличава броят на финансираните от ЦАР опити по асистирана репродукция за една жена от 3 на 4 и се добавят още 4 опита на ембриотрансфер на размразени ембриони,с което общият брой опити става 8. Това значително увеличава шансовете за зачеване при лицата с репродуктивни проблеми чрез финансиране от ЦАР. Предложената промяна за увеличаване броя на опитите по асистирана репродукция е пряко свързана с необходимостта от увеличаване на финансовите средства, които трябва да обезпечат допълнителните опити по асистирана репродукция. Това обстоятелство, както и фактът че бюджетът на ЦАР за 2017 г. е регламентиран, обуславя необходимостта изменението по отношение на увеличения брой опити по асистирана репродукция да влезе в сила от началото на 2018 г. Промените, свързани с осъществяването на контрол от страна на ЦАР следва да влязат в сила от тяхното обнародване, тъй като те не изискват допълнително  финансиране и предварителна подготовка. От ЦАР смятат, че лицата с репродуктивни проблеми, които ще кандидатстват за четвърта ин витро процедура ще са около 450. А около 1000 годишно ще са лицата, които биха се възползвали от 4 опита на ембриотрансфери на размразени ембриони. Разпоредбата засяга 33 лечебни заведения в страната, които са специализирани в асистирана репродукция.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.29", "title": " Държавата ще финансира по четири ин витро процедури"}
