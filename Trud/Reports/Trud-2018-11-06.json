{"url": "https://trud.bg/%d1%82%d0%b5%d1%85%d0%b5%d1%80%d0%b0%d0%bd-%d0%b0%d0%bc%d0%b5%d1%80%d0%b8%d0%ba%d0%b0%d0%bd%d1%81%d0%ba%d0%b8%d1%82%d0%b5-%d1%81%d0%b0%d0%bd%d0%ba%d1%86%d0%b8%d0%b8-%d1%81%d0%b0-%d0%b0%d0%b1%d1%81/", "text": "Американските санкции и условия, наложени на Техеран, са „абсурдни, незаконни изцяло пристрастни“, заяви днес иранският външен министър Мохамад Джавад Зариф във видео, разпространено по ЮТюб, предаде Франс прес. „Американското правителство изглежда мисли, че налагането на драконовски санкции на Иран ще причини толкова много страдания на нашия народ, че ще ни накара да се подчиним на волята му“, обяви Зариф във видеото, разпространено на английски и на фарси. Тези решения обаче „засилват международната изолация“ на САЩ според иранския първи дипломат. „Оцеляхме в трудните времена на 40 години американска враждебност, като се опирахме единствено на собствените си ресурси и днес ние и партньорите ни по целия свят ще гарантираме, че нашият народ ще бъде възможно най-малко засегнат от тази сляпа агресия“, добави министър Зариф. САЩ „ще съжаляват за това неразумно решение“, посочи иранският министър и изтъкна, че санкциите целят „да разединят народа и да го отдалечат от неговите лидери“. По-добре ще е те да преосмислят „безусловната си подкрепа“ за Саудитска Арабия и Израел, която ги направи „слепи за ужасните зверства“, извършени от тези две страни, добави Зариф. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.06", "title": " Техеран: Американските санкции са абсурдни и незаконни"}
{"url": "https://trud.bg/%d0%bf%d1%80%d0%b8%d1%8f%d1%82%d0%b5%d0%bb%d0%ba%d0%b0%d1%82%d0%b0-%d0%bd%d0%b0-%d1%81%d0%b0%d0%bb%d0%b2%d0%b8%d0%bd%d0%b8-%d0%bc%d1%83-%d0%ba%d0%b0%d0%b7%d0%b0-%d1%81%d0%b1%d0%be%d0%b3%d0%be%d0%bc/", "text": "Приятелката на италианския вицепремиер Матео Салвини – Елиза Изоарди, се раздели с него като публикува в интернет селфи на двамата, направено докато те са били в леглото, предаде Ройтерс. На снимката, качена от 35-годишната Изоарди в интернет, дамата позира будна в леглото, докато Салвини дреме на рамото й. Под снимката дамата е написала: „Няма да ми липсва онова, което ние си дадохме взаимно, но ще ми липсва онова, което все още трябваше да си дадем един на друг. С огромно уважение към тази истинска любов, каквато беше нашата, ти казвам благодаря, Матео“. Салвини, който е и вътрешен министър и лидер на крайнодясната партия Лигата, пътувал за визита в Гана, когато станало ясно, че е изоставен от Изоарди. Връзката на Салвини с телевизионната водеща Елиза Изоарди бе възприемана от италианците като истинска сапунена опера. За последните три години, през които двамата бяха заедно, те бяха често пъти на кориците на жълтите списания. Папараци следяха двойката по време на пътешествията им до Венеция или на плажовете на средиземноморски острови. Разривът в отношенията на вицепремиера и телевизионната водеща беше днес сред водещите новини в италианските новинарски сайтове и телевизионни канали. Темата се нареди сред такива важни въпроси, като напрежението между Рим и Брюксел заради италианския бюджет, както и новините за бурите, отнели живота на десетки хора в Италия в последния месец. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.06", "title": " Приятелката на Салвини му каза сбогом със селфи в леглото"}
{"url": "https://trud.bg/%d0%b4%d0%b6%d0%b8%d0%b3%d0%b8%d1%82%d0%b8%d1%82%d0%b5-%d1%81-4-%d0%bf%d1%8a%d1%82%d0%b8-%d0%bf%d0%be-%d1%81%d0%ba%d1%8a%d0%bf%d0%b0-%d0%b3%d1%80%d0%b0%d0%b6%d0%b4%d0%b0%d0%bd%d1%81%d0%ba%d0%b0/", "text": "Въвеждат 20 класа за всеки зад волана До четири пъти по-скъпа “Гражданска отговорност” ще купуват собствениците на коли с най-много нарушения на пътя. А примерните водачи без нарушения ще ползват отстъпка до 25% от цената на полицата. Това предвижда проект на наредба на КФН за системата “бонус-малус”, която беше приета на първо четене. В системата “бонус-малус” са предвидени 20 класа, в които ще бъде поставен всеки собственик на автомобил. Базовият клас е 8, като за него цената на застраховката ще бъде без надбавки или намаления. Ще има има 7 класа бонуси (1-7) за собствениците на коли с безрисково поведение на пътя, за които цената ще се намалява. Както и 12 класа за малус (9-20), които ще бъдат за рисковите шофьори. При въвеждане на системата всички собственици на коли ще бъдат в базовия клас. Ако за една година от стартиране на системата не са причинени нарушения по пътя, нито са изплащани обезщетения за причинени вреди, собственикът и автомобилът ще преминават в следващия по-нисък клас и при сключване на застраховката ще ползват намаление. Когато има нарушения на пътя класът на собственика и на автомобила ще расте и цената на полицата ще се увеличава.   Да избягаш от катастрофа е сред най-тежките нарушения В предложената от КФН система “бонус-малус” нарушенията на шофьорите са разделени в 7 категории. В първата влизат най-леките, като например превишаване на ограничението на скоростта в извънградски район с 10–30 км/ч. Статистиката показва, че използването на GSM, неспирането на червен светофар и неполнотата на документите на шофьоре не оказват съществено влияние върху катастрофите. Затова тези нарушения са от първа категория и за тях ще се дава по 1 наказателна точка. Най-тежките нарушения са в седма категория и те ще носят 19 наказателни точки. Тук влиза избягване от мястото на катастрофата, шофиране без книжка и причиняване на наранявания при шофиране след употреба на алкохол или наркотици.   Максималното завишение е 400% 30% по-висока цена за две снимки с камера 30% по-висока цена на “Гражданска отговорност” ще трябва да плати шофьор, който е сниман два пъти с превишена скорост. Това показва един от примерите за това как ще се отрази на цената на полицата въвеждането на системата “бонус-малус”. Например гражданин и неговият автомобил са в клас 3 на системата “бонус-малус”. За година лицето извършва две нарушения на пътя. Първото е превишаване на скоростта в незастроена зона с 30–50 км/ч, а второто е превишаване на скоростта с 10–30 км/ч в населено място. Първото нарушение носи 2, а второто – 3 наказателни точки. Така “бонус-малус” класът и на водача, и на колата се увеличава до клас 8 и при подновяване на полицата цената ще нарасне с близо 30%. В друг пример собственикът и превозното средство са с клас 3. През годината шофьорът е направил три нарушения. Първото е превишаване на скоростта в незастроена зона с 30–50 км/ч, второто е изпреварване, а третото – злополука, включваща телесна повреда, причинена от небрежност. Първото нарушени нови 2 наказателни точки, второто – 4, а третото – 10. Така рисковият клас на шофьора и колата се увеличава от 3 на 19, което ще доведе до повишаване на цената на полицата с 380%. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.06", "title": " Джигитите с 4 пъти по-скъпа Гражданска\t\t\t"}
{"url": "https://trud.bg/%d1%81%d0%be%d1%84%d0%b8%d1%8f-%d1%81-40-%d0%bf%d0%be-%d0%bc%d0%b0%d0%bb%d0%ba%d0%be-%d0%bf%d0%b0%d1%80%d0%bd%d0%b8%d0%ba%d0%be%d0%b2%d0%b8-%d0%b3%d0%b0%d0%b7%d0%be%d0%b2%d0%b5/", "text": "София ще си постави за цел да намали парниковите газове с 40% до 2030 г., ако се присъедини към Глобалното споразумение на кметовете за климат и енергия. „Да намалим емисиите на CO2 (и евентуално на други парникови газове) в нашите общини с най-малко 40% до 2030 г. чрез подобряване на енергийната ефективност и по-широко използване на възобновяеми енергийни източници“, е една от целите, описани в доклада на столичния кмет Йорданка Фандъкова, с който предлага присъединяването. Ако в четвъртък столичният общински съвет гласува „за“, общината ще има 2 г. да разработи План за действие за устойчива енергия и климат. Той трябва да включва дейности за намаляване на парниковите газове и за адаптация към климатичните промени за периода 2020-2030 г. От 2007 г. до 2015 г., София е намалила с 10% парниковите си газове. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.06", "title": " София с 40% по-малко парникови газове"}
{"url": "https://trud.bg/%d0%bf%d0%b0%d1%80%d0%bb%d0%b0%d0%bc%d0%b5%d0%bd%d1%82%d1%8a%d1%82-%d0%bf%d1%80%d0%b8%d0%b5-%d0%bd%d0%b0-%d0%bf%d1%8a%d1%80%d0%b2%d0%be-%d1%87%d0%b5%d1%82%d0%b5%d0%bd%d0%b5-%d0%b1%d1%8e%d0%b4%d0%b6-2/", "text": "Парламентът прие на първо четене бюджета на държавното обществено осигуряване за 2019 година. „За“ гласуваха 112 народни представители, 73 бяха „против“, а 7 се въздържаха. На гласуването в пленарна зала присъстваха социалният министър Бисер Петков и финансовият министър Владислав Горанов. От 1 юли догодина пенсиите ще се увеличат с 5.7%. Минималният размер на пенсията за осигурителен стаж и възраст ще се повиши на 219,43 лева. От същата дата максималният размер на получаваните една или повече пенсии се увеличава от 910 на 1200 лева. Мярката се прилага за всички пенсии, без оглед на момента на отпускането им. През 2019 година за изплащане на пенсии са предвидени 9,9 млрд. лева или с над 533 млн. лева в повече в сравнение с настоящата година. Процентът за всяка година осигурителен стаж в пенсионната формула ще се увеличи от 1,169 на 1,2. Максималният осигурителен доход ще се повиши от 2600 на 3000 лева. Повишение има и при минималния осигурителен доход за самоосигуряващите се лица- от 510 на 560 лева. Най-значително е увеличението за земеделските стопани и тютюнопроизводители от 350 на 560 лева. Размерът на осигурителната вноска за фонд „Пенсии“ ще се запази. При изчисляването на индивидуалния коефициент за пенсиониране ще се взема осигурителният доход за времето от 2000 година. Запазва се минималният дневен размер на обезщетението за безработица – 9,00 лева и максималният дневен размер – 74,29 лева. Промяна няма да има и в периода на изплащане на паричното обезщетение за бременност и раждане – 410 дни и в размера на обезщетението за отглеждане на малко дете от една до две годишна възраст – 380 лева. И през 2019 година майките (осиновителките), които имат право да ползват отпуска при бременност и раждане до навършване на едногодишна възраст на детето, но не го използват, да се върнат на работа. Те ще получават обезщетение от държавното обществено осигуряване в размер 50% от полагащото им се обезщетение при бременност и раждане. Максималният размер на гарантираните вземания ще бъде 1400 лева. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.06", "title": " Парламентът прие на първо четене бюджета на ДОО за 2019 година"}
{"url": "https://trud.bg/%d0%b0%d1%80%d0%b5%d1%81%d1%82%d0%b8-%d0%b7%d0%b0-%d0%b1%d1%80%d0%be%d0%ba%d0%b5%d1%80%d0%b8-%d0%be%d1%82-%d0%b4%d0%b2%d0%b0-%d0%ba%d0%be%d0%bb-%d1%86%d0%b5%d0%bd%d1%82%d1%8a%d1%80/", "text": "17 българи били ужилени с над половин милион Спецпрокуратурата и ГДБОП разбиха престъпна група, успяла да заблуди клиентите си, че търгува с акции, инвестиции и злато. Начело на “брокерите” имало трима души, които генерирали крупни печалби. Подобна измамна схема в момента била хит в Европа, но за първи път е разкрита у нас. Това подчерта зам.-главният прокурор Иван Гешев, на когото също са звънили от бандата с предложение да инвестира спестяванията си в акции. Групата действала в България от около година, когато отворила два собствени колцентъра в София и 7 интернет платформи, регистрирани в Естония. Тарторът бил 50-годишен израелски гражданин с двама “лейтенанти” – 28-годишен българин и сърбин. Те наемали служители за работа, които обучавали като оператори в колцентровете. Клиентите били набирани по телефона. При входящо обаждане, потенциалната жертва виждала номер от Великобритания. “Брокерите” твърдели, че осигуряват гарантирани печалби от търговията с платежни инструменти. Те изобщо нямали разрешителни да търгуват с акции, но на сайтовете си имитирали, че имат лиценз. До момента са установени 17 българи, които са се хванали на въдиците им. Те са превеждали различни суми като започвали от минимум 300 евро. В интернет те виждали как парите им се умножават , но след време научавали, че борсата се срива и губят. В случай, че решат да се откажат, разбирали, че няма обратна връзка с “брокерите”, а всяко инвестирано евро е изгубено. Малко преди да бъдат задържани, тримата от бандата планирали да разширят “бизнеса” в Сърбия и Македония. Всеки от служителите в кол центровете, който разбирал, че участва в измамата, бил уволняван. До момента е изчислено, че за година групата успяла да прибере над 300 хил. евро, над 80 хил. долара и над 60 хил. лева. Това е иновативно престъпление, посочи шефът на отдел “Киберпрестъпност” към ГДБОП Явор Колев. Той уточни, че задържаните са с много голям опит в измамни финансови операции, макар че не са осъждани и нямат крими регистрации. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.06", "title": " Арести за „брокери“ от два кол центъра (обзор)\t\t\t"}
{"url": "https://trud.bg/%d0%bd%d0%b0%d0%b4-30-000-%d0%b8%d0%bc%d0%b0%d0%bd%d1%8f%d1%80%d0%b8-%d0%ba%d0%be%d0%bf%d0%b0%d1%8f%d1%82-%d1%81%d1%8a%d0%ba%d1%80%d0%be%d0%b2%d0%b8%d1%89%d0%b0%d1%82%d0%b0-%d0%bd%d0%b0-%d0%b1%d1%8a/", "text": "300 експоната от 19 музея в страната Изложбата, за която от години се бори доц. Вагалински (вляво) може да бъде видяна в Залата за временни експозиции в НАИМ от днес до 27 януари догодина. Активните иманяри в България са средно между 25-30 000., а още десетки хиляди се занимават с търсенето на исторически ценности като странично занимание. Това посочи главен инспектор Ангел Папалезов, началник на сектор „Културно-исторически ценности” в Главна дирекция „Национална полиция” по време на откриване на изложба „Спасени съкровища на България” в Националния археологически институт с музей (НАИМ) в София. Над 300 експоната от 19 музеи в страната са включени в изложбата, чиято основна цел е да насочи общественото внимание към огромния проблем с иманярството у нас. Изложените съкровища представляват по-малко от 1% от културно-историческите ценности, които са били изнесени от България през последните десетилетия, обясни пред „Труд” доц. д-р Людмил Вагалински, директор на НАИМ при БАН. „Ние сме шампиони по иманярство. Хората, които се занимават с това, може би са повече от българската армия. Това не е стандартна изложба, в която показваме култура или епоха, тя показва обществен проблем – много дълбок и много стар, за който хората се правят, че не съществува. Събрали най-разнообразни предмети като форма, като материал, като епохи. Още от късния халколит и чак до Възраждането”, посочи доц. Вагалински. Сред експонатите се открояват най-голямата досега колективна находка от медни брадви от втората половина на 5-то хил. преди Хр. “Навсякъде сме известни, че сме едни от най-големите износители на културно наследство на Балканите, а наказанията за това не са особено тежки. Повечето присъди са глоби, пробация, но в последните две години има случаи с влизане в затвора”, допълни Папалезов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.11.06", "title": " Над 30 000 иманяри копаят съкровищата на България\t\t\t"}
{"url": "https://trud.bg/%d0%bf%d1%8a%d1%82%d0%bd%d0%b8%d1%87%d0%b5%d1%81%d0%ba%d0%b8-%d1%81%d0%b0%d0%bc%d0%be%d0%bb%d0%b5%d1%82-%d1%81%d0%b5-%d0%bf%d1%80%d0%b8%d0%b7%d0%b5%d0%bc%d0%b8-%d0%bf%d0%be-%d1%81%d0%bf%d0%b5%d1%88/", "text": "Пътнически самолет се приземи аварийно на Летище София, съобщават от МВР. Кацането се е наложило заради влошено здраве на пътник и необходимост да му се направи сърдечен масаж. Полетът е бил от Мюнхен за Измир. Очаквайте подробности. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.06", "title": " Пътнически самолет се приземи по спешност на Летище София"}
{"url": "https://trud.bg/%d0%bf%d0%be%d1%87%d0%b8%d1%81%d1%82%d0%b5%d0%bd%d0%b8-%d1%81%d0%b0-%d0%bd%d0%b0%d0%b4-10-000-%d0%be%d1%82-%d1%81%d1%82%d0%be%d0%bb%d0%b8%d1%87%d0%bd%d0%b8%d1%82%d0%b5-%d1%88%d0%b0%d1%85%d1%82%d0%b8/", "text": "Почистени са над 10 000 от столичните шахти. Това съобщи столичния кмет Йорданка Фандъкова в отговор на въпрос на общинския съветник Карлос Контрера относно почистването на вертикални дъждоприемни шахти по уличните платна на София. „От 1 януари до 30 септември 2018 г. са възложени от Столичен инспекторат и почистени от фирмите, изпълнители на обществената поръчка за дейност „Чистота“ 10 299 дъждоприемни шахти“, пише в отговора. Това са около една трета от шахтите в столицата. „Общият брой на дъждоприемните шахти в София е 32 825. Той не обхваща намиращите се на паркинги, неприети канализационни мрежи и др“, пише Фандъкова. Почистеното през тази година е с над 30% повече от възлаганите шахти за миналите години, когато е работено средно по около 7 000 обекта годишно. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.06", "title": " Почистени са над 10 000 от столичните шахти"}
{"url": "https://trud.bg/%d0%ba%d0%be%d0%bc%d0%b8%d1%81%d0%b8%d1%8f%d1%82%d0%b0-%d0%b7%d0%b0-%d1%84%d0%b8%d0%bd%d0%b0%d0%bd%d1%81%d0%be%d0%b2-%d0%bd%d0%b0%d0%b4%d0%b7%d0%be%d1%80-%d0%bf%d1%80%d0%b5%d0%b4%d0%bb%d0%b0%d0%b3/", "text": "Комисията за финансов надзор прие днес на първо четене проект на Наредба за единните изисквания за коригирането на застрахователната премия, в зависимост от поведението на водача на моторното превозно средство, покрито от застрахователен договор за задължителна застраховка „Гражданска отговорност“ на автомобилистите, по чл. 490, ал. 5 от Кодекса за застраховането (система „бонус-малус“), съобщиха от пресцентъра на комисията. Избраният от предложенията на международния консултант вариант е резултат от дейността на работна група, която включваше експерти от КФН, Министерство на вътрешните работи и Министерство на транспорта и съобщенията. Предложената система „бонус-малус“ ще се прилага на територията на Република България. Предвидени са общо 20 класа, като базовият клас (8) е равен на базовата застрахователна премия – премията, както е определена от застрахователя без допълнителни изменения. Налице са седем класа бонус (1-7), които ще се прилагат по отношение на собствениците на автомобили с безрисково поведение на пътя и за които премията ще се намалява. Максималното намаление ще бъде с 25 на сто от базовата премия. Ще има и дванадесет класа за малус (9-20), които ще се прилагат спрямо собствениците на автомобили с рисково поведение на пътя, спрямо които премията ще се увеличава, като максималното увеличение ще бъде 400 % (четири пъти) спрямо базовата премия. При въвеждане на системата всички собственици на моторни превозни средства и автомобили ще бъдат поставени в базовия клас и няма да получават нито увеличение, нито намаление на застрахователната премия. Ако в рамките на една година от започването на системата не са причинени нарушения по пътя, нито са изплащани обезщетения за причинени вреди, съответният собственик или автомобил ще преминава в следващия по-нисък бонус-малус клас и при следващо сключване на застраховката ще получава намаление. Когато са причинени вреди или нарушения при движението по пътищата „бонус-малус“ класът на собственика, съответно на автомобила, ще расте и при последващо сключване на застраховка „Гражданска отговорност“ на автомобилистите премията ще се увеличава. Нарушенията в зависимост от тяхната тежест са класифицирани в 7 категории. Най- леките нарушения са класифицирани в първа категория и ще увеличават „бонус-малус“ класа с една степен. Най-тежките нарушения са класифицирани в седма категория с деветнадесет степени, като собственикът или автомобилът отиват в най-високия „бонус- малус“ клас. За да се избегнат манипулации, „бонус-малус“ класът на автомобила ще се запазва и при неговото прехвърляне, както и при прекратяване на регистрацията. С проекта на наредба се цели създаването на механизъм, който да доведе до по-справедливо разпределение на застрахователната премия между лицата, които сключват застраховка „Гражданска отговорност“ на автомобилистите. С „бонус-малус“ лицата, които имат безрисково поведение ще бъдат стимулирани за сметка на лицата с рисково поведение. Заедно с това се цели да се гарантира финансовата стабилност на системата и да не се застрашава платежоспособността на застрахователния пазар, като режимът няма да предизвика събирането на по-високи средни премии от пазара, нито да способства за намаляване на тези средни премии. Крайната и най-съществена цел е да се създадат условия за намаляване на пътнотранспортните произшествия и особено на тежките, които водят до загуба на човешки живот или трайно инвалидизиране и по този начин да бъдат предотвратени както лични страдания на жертвите на такива произшествия и техните близки, така и да бъдат ограничени вредите за държавата и обществото. Проектът на наредба и мотивите, както и доклада на консултанта, са публикувани на страницата на Комисията за финансов надзор за обществено обсъждане в рамките на 30 дни:  АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.11.06", "title": " Комисията за финансов надзор предлага за обществено обсъждане наредбата за системата „бонус-малус“"}
{"url": "https://trud.bg/%d0%b2%d0%b8%d1%86%d0%b5%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d0%bf%d0%b0%d0%bc%d0%b5%d1%82%d1%82%d0%b0-%d0%bd%d0%b5-%d0%b5-%d0%b7%d0%b0-%d0%bf%d1%80%d0%be%d0%b4%d0%b0/", "text": "В тези ценни предмети е кодирана история, която не е за продан. Паметта не е за продан. С тези думи вицепрезидентът Илияна Йотова откри изложбата „Спасени съкровища на България“ в Националния археологически институт с музей при БАН (НАИМ), съобщиха от прессекретариата на държавния глава. Експозицията представя 300 културно-исторически ценности, спасени през последните десетилетия от иманярство и нелегален трафик, благодарение на органите на Министерство на вътрешните работи. „Унищожаването на тези предмети безвъзвратно къса страници от древната ни история, в които остават бели петна. Откъснат от средата си, всеки един от предметите губи от своята стойност, защото губи най-ценното – своята биография“, отбеляза вицепрезидентът. Илияна Йотова подчерта, че битката с иманярството и фалшифицирането на антики е сложна и дълга, изисква координираните усилия на институции и общество както на национално, така и на международно ниво. Вицепрезидентът посочи, че в обществото ни липсва достатъчна чувствителност към похищението на ценности. „Тази изложба търси и трябва да намери събудената отговорност на всички нас“, заяви Илияна Йотова. Благодарности вицепрезидентът изказа към НАИМ и 18-те музея в различни части на България, които са събрали ценните експонати. „Изложбата нямаше да бъде възможна без обединените усилия на държавата, институциите и обществото“, посочи Илияна Йотова. Вицепрезидентът благодари за отговорната и професионална работа на служителите на Министерство на вътрешните работи и за подкрепата на Министерство на културата и Столична община. „Съкровищата от изложбата са още по-ценни, защото са спасени. Тя трябва да бъде посетена от повече хора, трябва да доведем децата си, да я видят туристите“, заяви Илияна Йотова. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.06", "title": " Вицепрезидентът: Паметта не е за продан\t\t\t"}
{"url": "https://trud.bg/%d1%84%d1%83%d1%80%d0%ba%d0%b0%d0%b4-%d0%b8-%d0%ba%d0%be%d0%bc%d0%bf%d0%b0%d0%bd%d0%b8%d1%8f-%d0%bd%d1%8f%d0%bc%d0%b0%d1%82-%d0%bf%d0%b0%d1%80%d0%b8-%d0%b4%d0%be%d1%80%d0%b8-%d0%b7%d0%b0-%d0%b3/", "text": "По-малко от месец преди старта на новия сезон в биатлона, а националите на Франция изпитват сериозен проблем с финансирането на подготовката си. И дори са на ръба на бунта. „Петлите“ дори нямат средства за физиотерапевт и готвач, призна пред медиите Мартен Фуркад, петкратен олимпийски шампион.  „Постоянно сме на икономии – обяви звездата. – Например, през август имахме планиран лагер в Швеция, но той беше отменен. Защото решиха, че тренировките в нашата база Преманон ще ни излязат с 20 евро по-евтино на ден. Освен това махнаха и физиотерапевта, с което икономисаха още 150 евро на човек. А от федерацията ни казаха, че на лагера в Норвегия ще трябва да живеем за 40-50 евро дневно, но това е невъзможно! Дори вече не отсядаме в хотели, а спим във вили. Храната пък ни я приготвя наш приятел, безплатно! И ако бъдем честни, финансирането не съответства на амбициите ни!“  През миналия сезон Фуркад спечели и световната купа за седми пореден път.  Същевременно друга легенда в биатлона Оле Ейнар Бьорндален, който прекрати кариерата през 2018-а, но продължава да фокусира внимание върху себе си. През декември норвежецът и съпругата му Даря Домрачова ще стартират на Коледната надпревара в Германия, а осемкратният олимпийски шампион планира да е в отлична форма.  „Прекратих кариерата си преди седем месеца, но и до днес не мога да свикна с тази мисъл – призна легендата. – Продължавам да тренирам и не съм спирал. Но във всеки случай за мен приоритет е моето семейство, след това тренировките и накрая бизнесът.“", "date": "2018.11.06", "title": " Фуркад и компания нямат пари дори за … готвач"}
{"url": "https://trud.bg/%d0%bf%d0%be-%d0%bd%d0%b0%d1%80%d0%b5%d0%b6%d0%b4%d0%b0%d0%bd%d0%b5-%d0%bd%d0%b0-%d0%ba%d0%bc%d0%b5%d1%82%d0%b0-%d0%b4-%d1%80-%d0%ba%d0%b0%d0%bc%d0%b1%d0%b8%d1%82%d0%be%d0%b2-%d1%81%d1%82%d0%b0%d1%80/", "text": "Стартираха ремонтни дейности на улица „Коста Босилков“ в Благоевград, съобщиха от общината. В момента на място се поставя фрезован материал, за да бъде изравнен терена, а след приключване на отчуждителните мероприятия, улицата ще бъде заложена за цялостно асфалтиране. Преди няколко дни стартира и ремонтът на три улици в квартал „Струмско“ – „Кресна“, „Заря“ и „Питу Гули“, като дейностите там вече са приключени. Мерките за подобряване на състоянието на улици на земна основа са по нареждане на кмета д-р Атанас Камбитов, с цел осигуряване на по-добри условия за хората през есенно-зимния сезон. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.06", "title": " По нареждане на кмета д-р Камбитов стартира ремонт на още една улица в Благоевград"}
{"url": "https://trud.bg/%d0%b4%d0%b0%d0%bd%d1%8a%d1%87%d0%bd%d0%b8%d1%82%d0%b5-%d1%81%d1%82%d0%b0%d0%b2%d0%b0%d1%82-%d0%ba%d0%b0%d1%82%d0%be-%d1%85%d0%b2%d1%8a%d1%80%d0%ba%d0%be%d0%b2%d0%b0%d1%82%d0%b0-%d1%87%d0%b5%d1%82/", "text": "Използват като доказателство дигитални документи Данъчните ще станат като хвърковата чета. Инспектори от Русе ще може да правят проверки и ревизии във Варна, а данъчни от Пловдив да помагат на колегите си от Бургас. Изпълнителният директор на НАП ще може със заповед да определи данъчни и публични изпълнители, които да упражняват своите правомощия навсякъде в страната, а не само в района на териториалната дирекция, където са назначени. Това гласят промени в Данъчно осигурителния процесуален кодекс, пуснати за обществено обсъждане от Министерството на финансите. По този начин се осигурява гъвкаво разпределение на хората и ефективното им използване в други териториални дирекции, когато това е необходимо във връзка с контрола над фирмите и гражданите, пише в мотивите. С промените ще се елиминира рискът от съкращаване на квалифицирани служители поради намалена натовареност в някои териториални дирекции и се създава възможност за ефективното им използване в други райони на страната. Връчването на ревизионни актове или покани за доброволно плащане на задълженията ще може да става и чрез изпращане на автоматизирано съобщение от информационната система на НАП до електронната поща на граждани и фирми. Така веднага след изтичане на срока за плащане на един данък компютрите в НАП ще могат да изпратят покана за доброволно плащане, като ако електронното писмо бъде отворено, това ще се счита за легално връчено предупреждение. С друга промяна в ДОПК ще се даде възможност данъчните да използват като доказателства електронни документи. Сега много ревизирани фирми предоставят на НАП информация само онлайн с електронен подпис. Тези файлове ще може са включват към съответната преписка за проверката или ревизията. С промени се предлага 10-годишният абсолютен давностен срок, след изтичането на който се счита, че задължението към хазната е погасено, да не важи за фирми, за които тече процедура по несъстоятелност. След като НАП предяви публичните вземания пред съда по несъстоятелността не може да влияе върху продължителността на процедурата. Ако длъжникът обжалва актовете на съда или оспорва публичните вземания, докато се стигне до осребряване и разпределение на имуществото е възможно 10-годишният давностен срок да изтече, гласят мотивите.   Оставят на длъжници по 560 лв. Заплати по трудови договори, всяко друго възнаграждение за труд, пенсии и стипендии в общ размер до минималната заплата няма да се пипат от публичните изпълнители на НАП при принудително събиране на налози, предвиждат промените в ДОПК. От 2019 г. минималната заплата ще стане 560 лв. Сега минималната сума, която трябва да остава на длъжника, е 250 лв. на месец. Предлага се промяна в реда за погасяване на събираните от НАП задълженията към хазната. Те ще се погасяват в поредност от най-рано възникналите към по-новите. Сега човек може да избере кое задължение да плати първо, а при липсата на избор – дълговете се погасяват съразмерно. Така има риск за по-старите задължения да изтече давностният срок и те да не бъдат събрани. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.06", "title": " Данъчните стават като хвърковата чета\t\t\t"}
{"url": "https://trud.bg/%d1%88%d0%ba%d0%be%d0%b4%d0%b0-%d0%bc%d0%be%d0%b6%d0%b5-%d0%b4%d0%b0-%d0%be%d1%82%d0%b2%d0%be%d1%80%d0%b8-%d0%b7%d0%b0%d0%b2%d0%be%d0%b4-%d1%83-%d0%bd%d0%b0%d1%81/", "text": "Решението се очаква да бъде взето следващата седмица Германската група “Фолксваген” планира изграждане на нов завод за производство на коли “Шкода” извън Чехия, като потенциалните места са страни на изток като България “и дори Турция”. Това твърди германско издание “Ханделсблат”. Според него решението може да бъде взето от Надзорния съвет още следващата седмица. Заседанието за преглед на стратегията на “Фолксваген” е насрочено за следващия петък, 16 ноември, когато трябва да бъде одобрена и инвестиционната програма за следващата година. Според експерти причините да се обсъжда бъдещето на производство на “Шкода” са различни – най-вече заради това, че в Чехия вече няма достатъчно персонал за разширяването му. В страната се произвеждат около 1,23 млн. коли, но брандът се развива добре, а очакванията са продажбите да растат благодарение на нови SUV и навлизане в сектора на електромобилите. Според чешкия профсъюз преместване на производство извън страната ще струва 2000 работни места.", "date": "2018.11.06", "title": " „Шкода“ може да отвори завод у нас\t\t\t"}
{"url": "https://trud.bg/%d1%85%d0%b0%d0%b9%d0%ba%d0%be-%d0%bc%d0%b0%d0%b0%d1%81-%d0%bf%d1%80%d0%b5%d0%b4%d0%b8%d0%b7%d0%b1%d0%be%d1%80%d0%bd%d0%b0%d1%82%d0%b0-%d0%ba%d0%b0%d0%bc%d0%bf%d0%b0%d0%bd%d0%b8%d1%8f-%d0%b2-%d1%81/", "text": "Борбата, която се е провела преди междинните избори в САЩ, още повече е разделила обществото в страната, заяви министърът на външните работи на Германия Хайко Маас, цитиран от ТАСС. „Предизборната борба в САЩ още повече раздели обществото там“, написа Маас в „Туитър“. Едновременно с това, министърът подчерта, че САЩ „остават най-важният партньор“ на ЕС извън пределите на Европа. „Но ще ни се наложи да оценим наново нашите отношения.Отговорът на принципа „Америка на първо място“ трябва да е „Единна Европа“, смята Маас. На провеждащите се във вторник в САЩ междинни избори за Конгрес и местни органи на властта се преизбират 35 от 100 сенатори и всички 435 членове на Камарата на представителите, както и губернатори на щати и други територии. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.06", "title": " Хайко Маас: Предизборната кампания в САЩ раздели още повече обществото в страната"}
{"url": "https://trud.bg/%d0%b5%d0%b2%d1%80%d0%be%d0%bf%d0%b0-%d0%b4%d0%be-%d0%be%d0%ba%d0%b5%d0%b0%d0%bd%d0%b8%d1%8f/", "text": "На шега, на майтап, но преди много години в разговор с колега за предимствата на членството на България в ЕС изтъкнах един много близък до сърцето ми факт – Нова Каледония. Докъдето, на теория и практика, още утре можеш да стигнеш с българския си червен международен паспорт, върху който пише „Европейски съюз“. Защото се простира дотам – до Океания. Буквално другия край на света. И ако се вземе предвид, че свободата на движение е основен стълб на европейската конструкция, след две световни войни на губещата страна, ощетявани и унизявани от Великите сили във всяко едно отношение последните 140 години, най-голямата полза за Бай Ганя от членството на страната в ЕС ще е възможността да се разходи на собствени разноски из колониалните придобивки, които събратята европейци са успели да запазят. След като са грабили с векове цялата планета, докато нашите предци са опъвали хамута. Да разпъне хоризонта нашият човек, както се казва. Да изправи гребена, а не всяко лято само да се шляе до Гърция и обратно и да си прави едни и същи снимки. Така де, профанизирам, но си е самата истина откъм факти. Доколкото България е част от Европейския съюз, дотолкова и презморските територии на бившите западни колониални сили са си провинция на София. Или ако искате Симитли – бъдете горди колонизатори! С това въведение, разбирате че произведеният в неделя в тихоокоеанският архипелаг Нова Каледония референдум за независимост от Франция, е вълнувал авторът по някакъв начин особено лично. Не че съществува риск в скоро време да му се отвори път натам и да се е разтревожил дали ще му трябва виза. Да го наречем просто носталгия по младежката наивност. Но по същество. Има един подигравателен израз „Проблемите на Първия свят“. Както предполагате е много популярен в Третия. Френската автономна територия Нова Каледония гласува в неделя на един според наблюдателите обречен на провал референдум за независимост. И прогнозите се оказаха верни. В крайна сметка, при избирателна активност от 80 %, 56,4 на сто от населението гласува за оставането в пределите на Франция на двата острова в Южния Тих Океан, които Париж управлява от 1853 г. Според официалните данни близо 27 процента от населението на Нова Каледония се състои от европейци, предимно от френски произход. Има видима част потомци на алжирски бунтовници срещу Франция, изселени в изгнание още през ХІХ век. Около 39 на сто от населението на Нова Каледония са коренни жители – канаки, докато останалите са пъстра палитра изселници от народите от Азиатско-Тихоокеанския регион. Нова Каледония има население от 270 хил. души, над 170 хил. от които имаха право да гласуват на допитването в неделя, което съдържаше един единствен въпрос – „Искате ли Нова Каледония да получи пълен суверенитет и да стане независима?“ Какво да откажат хората? Освен че има собствен химн и валута, и се самоуправлява по всички вътрешни въпроси, а тези отнасящи се до правосъдието, отбраната и външната политика си покриват от Париж, „Скалата“ получава на година 1,3 млрд. евро от републиканския бюджет. Тези пари пристигат винаги, въпреки че отстои на 18,575 километра от Хексагона – една от най-отдалечените от континентална Европа френски презморски територии. Архипелагът е бил арена на етническо напрежение през 80-те години на миналия век. В резултат на размириците загиват над 70 души, а френското правителство постига споразумение с коренните жители – Договорът от Нумеа (формалната столица на Нова Каледония) от 1988 г., който проправя пътя за произведения в неделя референдум. Но преди всичко дава на канаките търсената автономия. Мнозинството наблюдатели посочват, че решението на населението на Нова Каледония на референдума в неделя е и прът в колелетата на китайската експанзия в Тихоокеанския регион върху бивши френски владения. (б.р. – 74 години след началото на края на колониална Франция при Диен Биен Фу) След отцепването на Вануату от Франция през 1980 г. в последните три десетилетия Поднебесната империя не просто засипа с пари, но и превърна островната държава в свой икономически, търговски и военен преден пост в южния Пасифик. Дотолкова сериозен, че при последната обиколка на президента на Франция Еманюел Макрон в региона през май и срещата му с австралийският премиер Малкълм Търнбул, да е водеща тема на разговора. От онзи ъгъл на планетата Китай се вижда по-ясно, несъмнено. Особено, когато има заложени пари. А за пари говорим сериозни. Тези 18 хиляди и 500 квадратни километра скали насред Тихия океан съдържат между 20 и 30 процента от познатите световни запаси на никел. Познат благодарение на френският учен Жюл Гарние, който посещава големият остров през 1864 г. и попада на минерала гарниерит, от който се извлича металът. С всичко това на ум е важно да посочим, че по данни на Международният валутен фонд (МВФ) Нова Каледония също така е и петата най-бързо развиваща се икономика в региона на Южния Пасифик, след Австралия, Нова Зеландия, Хавай и Папуа-Нова Гвинея, с Брутен вътрешен продукт (БВП) от 9,8 млрд долара за 2012 г. – една пета от българският през същата година. Та погледнете отново дестинацията.   С един билет в джоба Но за да довърша мисълта си от разговора с колегата – през някои от западните си държави членки ЕС се простира върху 25 територии извън материка, практически върху всички континенти. Четирима бивши световни сатрапи приносители към това – Франция, Великобритания, Холандия и Дания. И ако покрай Брезкит сте се разтревожили за ваканцията ви на Каймановите острови, Британските Вирджински или екзотичните Туркс и Кейкос, винаги ще ви останат Таити, Аруба, Кюрасао или Сен Мартен. Ако не държите на Гренландия, разбира се!    ", "date": "2018.11.06", "title": " Европа до Океания\t\t\t"}
{"url": "https://trud.bg/%d0%b5%d0%ba%d1%81%d0%bf%d0%b5%d1%80%d1%82%d1%8a%d1%82-%d0%bd%d0%be-%d0%b0%d0%bd%d1%82%d0%b8%d1%82%d0%b5%d1%80%d0%be%d1%80%d0%b8%d0%b7%d1%8a%d0%bc-%d1%85%d1%80%d0%b8%d1%81%d1%82%d0%be-%d1%81%d0%bc/", "text": "– Г-н Смоленов, как бихте характеризирали обществените настроения в нашето общество през есента на 2018 г.? – Един призрак броди в нашето пространство – призракът на Гьобелс. Той сякаш потрива ръце: и в неолиберална Европа пак е на мода неговата технология на лъжата. Гьобелс казвал, че една лъжа, повторена хиляда пъти, вече звучи като истина. И у нас стари и нови манипулатори си припомнят този номер. Сипят лъжи и инсинуации с очакването, че зрители и слушатели ще им се вържат. Опитват се да натикат българската общественост в един отчаян формат, при който хората най-обичат да мразят, а пък най-мразят да мислят… Друг гьобелсов принцип за контрол над масовото съзнание гласи, че който ви забавлява, той ще ви управлява! За такъв тип управление лъжата има много висок коефициент на „полезно” действие. Затова, наред с други формати на затъпяващо забавление, лъжата процъфтява като начин за постигане на политически цели. И се ретранслира не само от безнадеждно амбицирани кабеларки, а и от медии с по-голям потенциал за масовата информация. Вече съм писал на страниците на вестник „Труд”, че от всяка информация става дезинформация, но обратното не е вярно. – Дайте, ако обичате, примери в тази посока. – От няколко дни имаме нови основания да твърдим това. В навечерието на Хелоуин у нас се затъркаля една бъчва с инсинуации. Клевети срещу ВМРО и специално срещу неговия председател Красимир Каракачанов се тиражират без каквито и да било доказателства. Нищо че заместник главният прокурор Иван Гешев заяви най-категорично: няма никаква връзка между Каракачанов и проблемите в Агенцията за българите в чужбина. Клеветниците игнорират този факт. Злословят по адрес на ВМРО като вместо доказателства се цитират един друг. Това има и комичен ефект: Един от тях преди време беше бил другия, счупвайки му носа. След всичко това и съдебните дела помежду им, сега те са обединени от омраза към Каракачанов. Зад тази емоция прозира завист, че като политици те никога няма да имат влияние и авторитет като председателя на ВМРО. Но нещата не опират само до емоции. Други два персонажа от политическия Хелоуин внесоха чуждестранна тръпка в интригата. Един френски вестник се позовал на доноси от една дисциплинарно уволнена бивша чиновничка в Министерството на правосъдието. Очакваше се това много да впечатли българската общественост, която да аплодира арията на клеветата. Обаче чуждопоклоническа реакция така и не последва, ако не броим един-двама тюхкащи се мераклии за медийно внимание. Българската общественост уважава себе си и не се впусна в подобострастни вайкания за това какво бил написал някакъв чуждестранен журналист, който дори не е идвал в България. – Факт е обаче, че има кампания срещу ВМРО и неговия лидер… – Подготвена и дирижирана отдалече, клеветническата кампания срещу ВМРО започна да губи ефекта си. Има моменти, когато всеки подобен заговор започва да буксува. Лъжата е тиня, в която дори богато финансирани кампании могат да затънат. А клеветническата кампания срещу Каракачанов и ВМРО е слаба ракия с много отрова, което я прави очевидна. И никаква технология на лъжата не върши работа, ако народът е умен и здравомислещ. Задкулисието – външно и вътрешно – не може дълго да заблуждава една трезва и природно интелигентна нация. Дори когато тя е бедна и дезорганизирана в резултат на системното й ограбване, прикрито зад либерално-пазарна демагогия. – Вие сте един от най-изявените експерти по антитероризъм. Нека ви попитам, накъде върви светът, включително България? – Светът се задъхва от корпоративна алчност и преразход на стратегически ресурси. Това води до конфликти с различна степен на интензивност, включително и тероризъм на регионално и глобално ниво. Възникват нови предизвикателства и нови заплахи.. На този фон се вихри злокобно лицемерие, което прикрива развихрянето на пазарния тоталитаризъм. То ерозира устоите на християнската цивилизация. Може би затова един велик хуманист – папа Йоан-Павел Втори – твърдеше, че агресивният либерализъм ще се окаже по-опасен за човечеството дори от комунизма. Гьобелсовият култ към лъжата има неолиберални следовници и фенове. Те съгрешават пред истината без да им мигне окото – ако им мине номерът. А това не е като в нощта на Хелоуин, когато дечица тропат по вратите с възглас „Почерпи, или ще ти спретна номер!” Тук номерът се нарича либерален глобализъм. Това ще рече свят с общ пазар, но без национални граници. Ерозирани държави с изкуствено селектирани елити, които предават националните богатства в ръцете на международни спекуланти. – Силни думи, но моля ви, дайте конкретика. – Този свят е като „Джурасик парк” – но в него вместо динозаври има монополи, олигополи и соросополи. Има и събития като така наречената „Арабска пролет”, която отприщи към Европа миграционно цунами. Дали това не беше преднамерена диверсия срещу стария континент, срещу неговата традиционна християнска цивилизация? Или бе просто акция на международно-организирана престъпност, оплела в мрежите на наркотрафика дори представители на т. нар. световно правителство? Така или иначе, към Европа се устреми многомилионен поток от мигранти, които си плащат за „услугата” на трафикантите. А те от своя страна се отчитат нагоре по командната верига, която става по-висока и от Айфеловата кула. Как ще завърши всичко това – кой „филантроп” ще пере парите от глобалния трафик на хора и опиати? И с тези пари ще осигурява медийно присъствие по света и у нас, ще създава нови технологии на лъжата. Ще финансира кампании срещу тези, които противостоят на хищния му стремеж да оглозга активите на цяла държава. Чудно ли е тогава, че клеветническа кампания бе инспирирана точно срещу ВМРО, която защитава българския национален интерес. Не е ли повече от ясно кой стои зад инсинуациите и „поръчва музиката” в това активно мероприятие. – Какво по-точно се случва според вас? – Този фарс не е просто случка от политически Хелоуин. Това е начало на стратегическа провокация, за каквато предупреждавам от времето, когато България се готвеше да поеме председателството на Съвета на Европейския съюз. Многократно изтъквах – и на страниците на „Труд”, че стабилизиращата роля, която България играе на Балканите, не се нрави на онези, които искат тук да има войни, кръвопролития и омраза. Защото в такива условия е най-лесно да се плячкосват активите на страните от региона. Международна корпоративна престъпност дестабилизира цели държави и региони, които стават театър на военни действия. Така стана на Балканите и в Кавказ, и в Близкия изток. Защо либералният глобализъм се стреми да обезсили и ерозира националните държави? Защото е по-лесно да се присвоят активите им в насипно състояние. Дестабилизирането на Европа може да има икономически подтекст и конкурентен замисъл, но целта също така е и духовно обезличаване на народите от Европейския съюз. Пазарният фундаментализъм се стреми да ограничи не само суверенитета на националните държави. На прицел са и традиционни човешки ценности, които са насъщни за нормалното развитие на поколенията. Естественият стремеж на всеки народ да запази страната си от външни посегателства се сблъсква с настървението на чудовищата от геополитическия „Джурасик-свят”. Но слава Богу, има човешки ценности и народно достойнство, което всеки фактор в политиката трябва да уважава. Именно те пазят духа и душевността на българите – живото единство на здравомислие и свободомислие. Те са насъщни за оцеляването и на нацията, и на цивилизацията. Затова организации като ВМРО, които ги отстояват през всичките 125 години от основаването си, заслужават подкрепа от цялата ни патриотична общественост. Трябва да защитаваме също и националното си достойнство – с воля да не приемаме перверзиите на криворазбрания либерален глобализъм. Огромното мнозинство от гражданите на България заема ясна позиция в защита на природните устои и семейните ценности при отглеждането на децата. Авангард на това отговорно отношение беше именно ВМРО, с неговите здрави национално-консервативни традиции. Красимир Каракачанов пръв застана срещу подготвяната злоупотреба с Истанбулската конвенция. Не ви ли хрумва, че сегашните нападки срещу председателя на ВМРО са отмъщение и заради неговата принципна, народозащитна позиция?! Ние сме много древен и мъдър народ – не ни приляга да се натягаме, нито да тичаме пред вятъра, за да се харесаме на поредните силни на деня. Баща ми – вечна му памет – беше трето поколение офицер на България. Той обичаше да казва, че винаги има по-силен и от най-силния. Нека не градим отношенията си върху моментни съотношения на силите. Да се научим да защитаваме и защитниците на тази хубава страна. При толкова правозащитни и природозащитни организации – нека има и истински народозащитници! – В света през последните години се налагат нови модели. Те са доста встрани от общоприетите досега. Как си обяснявате това явление? Трябва да си обясним фанатизма, с който ни се натрапва вече агонизиращия либерално-глобалистичен модел. Дали той се държи само на щедрото и дори неприлично богато финансиране? Защо активистите му са нахъсани като талибани, за които традиционната национална култура в най-добрия случай е отживелица – а най-често се възприема като враждебна среда? Либерал-фанатиците като че ли са от друг биологичен вид. Уж обичат човечеството, а пък мразят собствения си народ. Държат се като жреци на меркантилен култ, проповядващ „чистата” динамика на парите. А човешкото измерение на свободата те противопоставят на държавата и на отговорностите към собствения си народ. Интернационализмът им прилича много на троцкизъм. Тук е мястото да добавя, че освен призрака на Гьобелс, в неолиберална Европа броди и друг кръвожаден призрак – този на Лео Троцки. В една предишна статия за „Труд” задавах следните въпроси: докъде стига криворазбраната глобализация. Къде минава границата на национално обезличаване, след която започва цивилизационно самоубийство на Европа? Има ли в нея сили, които я принасят в жертва на радикалния псевдолиберализъм? Същият, който уж го е грижа за мигрантите, а подготвя програмираната им радикализация. Това е нео-робовладелски глобализъм, който не може без култови войни – студени, горещи – технологични по форма, но примитивни по съдържание. Това е превърната форма на троцкизма с неговата натрапчива идея за перманентна революция. Която винаги завършва с касапница, при която народите биват манипулирани да се откажат от собствените жизнени интереси, за да вдъхнат живот на глобалния франкенщайнов проект. Историята помни милионите жертви на тези проекти – всички те са започвали с утопията за нов световен ред. А са приключвали като омразна анти-утопия, която някой глобален гуру все се опитва да реанимира…  Нашият гост  Христо Смоленов е експерт по антитероризъм. Инициатор е за създаването на „Екогласност” и на Русенския комитет през 1988 година. Бил е парламентарен секретар на Министерството на отбраната през 1995-1997 г. и народен представител в 38-ото Народно събрание. Специалист е по логика и евристика. Доцент, доктор в Института по металознание, съоръжения и технологии към БАН. Завършил е Московски държавен университет „Ломоносов”. През 1991 г. е стипендиант на фондация „Александър фон Хумболт” в Германия, а преди това гост-професор в Университета на Монреал (Канада) и в Католическия университет на Америка във Вашингтон. Бил е треньор по карате на първите групи за борба с тероризма.  Почетен професор е във Висшето военно-морско училище във Варна.                                ", "date": "2018.11.06", "title": " Експертът но антитероризъм Христо Смоленов пред „Труд“: Атакуват Красимир Каракачанов заради Истанбулската конвенция\t\t\t"}
{"url": "https://trud.bg/%d0%b5%d1%84%d0%b5%d0%ba%d1%82%d1%8a%d1%82-%d0%bd%d0%b0-%d1%81%d0%bd%d0%b5%d0%b6%d0%bd%d0%b0%d1%82%d0%b0-%d1%82%d0%be%d0%bf%d0%ba%d0%b0-%d0%b2-%d0%b7%d0%b4%d1%80%d0%b0%d0%b2%d0%b5%d0%be%d0%bf%d0%b0/", "text": "Нужен е мотивиран медицински персонал Изграждане на здравна система, която да осигури не само високо качество на медицинската дейност, но и справедливост, равен достъп и солидарност при ползването на медицински услуги. Това са очакванията на обществото. Така, че при реформирането на здравната система следва да се осигури приемлив баланс между пазарни отношения и обществена регулация от държавата в интерес на населението. Ето някои изходни предпоставки, които би трябвало да се отчетат при реформиране на здравната система.  Един от повтарящите се дефекти при провежданите реформи у нас е, че те обикновено се концентрират в сферата на финансиране на здравната система и главно в неговата приходна част. Не бива да се забравя, че е необходим системен подход за решаване на проблемите на цялата система в нейна съвкупност, а не сегментирано и целево разглеждане на част от тях. Необходимо е да се внесат съществени промени в организацията, управлението и финансирането на държавните органи и техните сателити – агенции, институти, регионални звена и т.н.. С приоритет следва да се преодолеят съществуващите деформации в организацията, управлението и финансирането на здравноосигурителната система. Освен това, успехът на реформата се определя от равнището на електронизация на здравната система. В този смисъл решаващо условие за провеждане на успешна реформа е тя да се проведе на базата на всеобхватна електронизация на цялата система на здравеопазване. Световният опит показва, че утвърждаването на електронно здравеопазване е основен фактор за ефективно функциониране на здравната система. Друг основен фактор за осигуряване на стабилност, сигурност и предвидимост при провеждането на реформата е да се извърши предварително реално остойностяване на основния пакет от здравни дейности, който се гарантира с бюджета на НЗОК. Само на основата на реално остойностяване могат да се построят актюерските разчети, които да определят следващите стъпки при реформиране на системата. Подобен подход ще позволи да се надгради системата и всеки да знае за вноските, които е направил, какви услуги ще получи, без да доплаща. Не бива да се забравя, че реформата може да се извърши с добре подготвени и мотивирани медицински кадри, което изисква да се направи реална оценка за състоянието и възможностите от осигуряване на медицински персонал през следващите 15 – 20 години. Да помислим какво следва от предложенията за пълна демонополизация за здравната каса. Идеята за демонополизация на Здравната каса е твърде клиширана през последните години и се използва като „мантра“, когато се говори за реформа на здравеопазването. Политици и експерти водят нескончаема дискусия относно възможностите да се ограничи или ликвидира монополното положение на НЗОК. В общественото пространство битува мнението, че с демонополизирането на НЗОК автоматично ще се създаде реален пазар на здравни услуги, който ще позволи пациентът да избира осигурителна институция, която да осигурява здравното му обслужване. Това съдържа голяма доза истина, но представянето на подобни тези без ясна цел, съдържание, цена и възможности, деформират и най-добрите политически намерения. Липсата на аргументация не позволява на обществото да реагира адекватно, а логичният ефект от подобен подход е създаването на нихилизъм към промените в системата на здравеопазване.  Забравя се или по-скоро се подценява фактът, че демонополизацията е сложен и продължителен процес, който засяга всички субекти в здравната система и изисква да се извършат радикални промени в организацията, управлението и финансирането на здравната и на здравноосигурителната система. Освен това не бива да се счита, че демонополизацията не може да бъде цел на провежданата реформа, а представлява едно от възможните средства за осъществяване на бъдещия модел на здравна система. Заедно с това, при избора на модел не бива да се подценява фактът, че здравните системи на страните с високи равнища на БВП на глава от населението се различават значително от тези страни, които имат ниски равнища на БВП на глава от населението. Очевидно е, че липсва необходимият финансов ресурс да се въвежда и поддържа подобен модел. С тази практика следва да се съобразим и ние. Прилагането на модел, при който ще се конкурират две и повече осигурителни институции, освен с безспорните предимства, е свързано с потребността на значителен финансов ресурс за тяхното създаване и поддържане: високи първоначални разходи за създаване на организация и управление – материално-техническа база, съвременна информационна система и квалифицирани кадри, офиси, транспорт и много други. Подобни системи изискват висок и непрекъснато увеличаващ се размер на оперативната текуща издръжка. Например, само годишната оперативна издръжка на НЗОК е около 50 млн. лв. годишно. Ако се приеме подобен подход, всичко това ще повлияе върху размера на осигурителните вноски и застрахователните премии. По тези причини, въвеждането на този модел се извършва постепенно и за продължителен период от време. Когато определяме източниците на финансиране, следва да се съобразим със структурата и обхвата на съществуващите източници на средства за здравната система. Можем условно да разграничим три източника за финансиране на здравната система: Първият – публични средства, заплащани от НЗОК. Това са средства от осигурителни вноски, направени от работодатели, осигурени лица и от трансфери от републиканския бюджет за лицата, които държавата осигурява. Техният размер достигна до 4 млрд. лв. Вторият са застрахователни премии и осигурителни вноски за закупуване на здравни пакети, предлагани от здравноосигурителни или застрахователни дружества. Техният размер е не-повече от 80 – 90 млн.лв. Третият източник са т.нар. регламентирани плащания от пациентите, с които се доплащат и/или заплащат изцяло онези дейности и услуги, които не се финансират с публични средства. Тук причисляваме и т.нар. неофициални, нерегламентирани плащания, или известни като плащания „под масата“. Техният обхват и размер не се контролира, затова и нарастват драстично. За тези средства няма официална статистика. Очевидно има интереси за това. Размерът на посочените средства по различни източници е между 4, 0 – до 5,0 млрд. лв. Известно е, че част от тях не се ползват за подобряване на качеството на медицинските услуги. Ако се отчетат всички средства, които влизат в здравната система, техният размер няма да е по-малко от около 7,5 – 8,5 млрд. лв., което е около 8 до 10 на сто от БВП. Подобно е съотношението на средствата в по-голяма част от страните на ЕС. За съжаление, делът на средствата за сметка на населението в тях е около 45 – 50 на сто, докато в страните на ЕС е най-много от 15 до 18 на сто. Процесите, които произтичат във финансирането на здравеопазването, могат да се сравнят с ефекта на нарастващата снежна топка, в която ядро е здравноосигурителната система, на която обществото изцяло се доверява и разчита на качествено обслужване. И така ще е занапред, защото всеки дефицит, формиран от дейността на публичните здравни фондове, ще се покрива и ще е изцяло за сметка на населението. Парадоксалното е, че вниманието на политици и управляващи е концентрирано главно към пазара на здравни услуги, финансирани с публичен ресурс. Забравя се, че в него са концентрирани около 40% от общия размер на средствата за здравни услуги. Нещо повече – счита се, че ако този пазар се овладее и регулира, ще настъпят качествени изменения в подобряване на здравното обслужване. Считаме, че реформата в здравеопазването трябва да е подчинена на концепция и пакет от решения насочени към ефективното управление и целево използване на целия финансов ресурс, който влиза в системата на здравеопазването, за да се осигури равен достъп и качествено обслужване на всички лица. И крайната цел е да се осигури ограничаване и постепенно намаляване на дела на средствата за сметка на населението. *Авторът е преподавател във Висшето училище по застраховане и финанси (ВУЗФ), член на Надзорния съвет на НЗОК и главен директор „Осигурителни отношения“ в Българската стопанска камара (БСК).    ", "date": "2018.11.06", "title": " Ефектът на снежната топка в здравеопазването\t\t\t"}
{"url": "https://trud.bg/%d0%b5%d0%bb%d0%b5%d0%bd%d0%b0-%d0%b9%d0%be%d0%bd%d1%87%d0%b5%d0%b2%d0%b0-%d0%b3%d0%b8%d0%bd%d0%ba%d0%b0-%d0%b2%d1%8a%d1%80%d0%b1%d0%b0%d0%ba%d0%be%d0%b2%d0%b0-%d0%b8-%d0%b5%d0%ba%d0%b8%d0%bf%d1%8a/", "text": "„Стана известно, че   Това може да стане на извънредно събрание, което се предвижда за 27.11.2018 г.“  Това обяви говорителят на ПГ на „БСП за България“ Елена Йончева. Тя заяви, че това е скандално. „КЗК отказа на Гинка Върбакова придобиването на ЧЕЗ България, премиерът Борисов още в края на март ни уверяваше, че държавата е поискала да участва в сделката, самата г-жа Върбакова каза, че премиерът иска да има пълен контрол върху сделката“, припомни народният представител. Тя попита- Гинка Върбакова ли е държавата?  „Кой предложи на ЧЕЗ г-жа Гинка Върбокава и нейния екип? Бойко Борисов ли препоръча те да влязат в ръководството на ЧЕЗ?“, попита още Йончева. Тя припомни, че  прeз 2009 г, по предложение на правителството на Борисов, в управлението на ЧЕЗ влиза неговият приятел Митко Каратиста. „Тогава на въпрос към ЧЕЗ- защо той влиза в управлението на компанията, говорителят на дружеството Барбара Попанова отговаря: „Той е български гражданин, който добре познава социалната и политическа среда в България“, припомни още тя. Елена Йончева заяви, че зад гърба на българите, когато правителството се тресе от поредния скандал, Гинка Върбакова и нейният екип влизат в управлението на ЧЕЗ. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.06", "title": " Елена Йончева: Гинка Върбакова и екипът й влизат в управлението на ЧЕЗ България. Това е скандално"}
{"url": "https://trud.bg/%d0%ba%d1%80%d0%b0%d0%bb%d0%b5%d0%b2-%d1%88%d0%b0%d0%bd%d1%81%d0%be%d0%b2%d0%b5%d1%82%d0%b5-%d0%b7%d0%b0-%d0%b7%d0%b8%d0%bc%d0%bd%d0%b8-%d0%bc%d0%bb%d0%b0%d0%b4%d0%b5%d0%b6%d0%ba%d0%b8-%d0%be%d0%bb/", "text": "Обща кандидатура на Балканите за Световното по футбол през 2030 г. е важен политически знак. Тя показва, че Балканските държави ще работят заедно не само в областта на спорта, но и заедно ще отстояват общите си политически и икономически интереси. Toва заяви министърът на младежта и спорта Красен Кралев в сутрешния блок на БНТ „Денят започва“. По думите му, предложението на гръцкия премиер Алексис Ципрас към премиера Бойко Борисов показва, че България е търсен и уважаван партньор. „Най-важното е, че четирите страни заявиха, че ще работят заедно. Започваме преговори със спортните министри на Гърция, Румъния и Сърбия относно подготовката за кандидатстването“, коментира Кралев. Според спортния министър намерението за тази обща кандидатурата се посреща с огромен интерес, но и с известна доза скептицизъм заради изоставането на страната ни по отношение на спортната инфраструктура. „Позитивната новина е, че това ще ни даде стимул да изградим стадионите си – ще са нужни 2-3 стадиона във всяка от четирите държави с капацитет минимум 40 000 зрители, за да се посрещнат срещи от груповата фаза“, обясни той. Кралев обясни, че има сериозни конкуренти за кандидатурата, но до 2024 г. има достатъчно време България, Гърция, Сърбия и Румъния да подготвят силна обща кандидатура. „Няма как да надскочиш себе си, ако не мечтаеш – дълги години се надявахме да имаме световни първенства по волейбол и художествена гимнастика, което се случи. Ще бъдем домакини и на шорттрек. Имаме прекрасни зали и можем да приемаме състезания от висок ранг. След спортните зали, които изградихме, сега идва ред и на футболната спортна инфраструктура“, категоричен бе министърът. Красен Кралев подчерта, че в последните три години държавата е показала, че има воля, защото са направени големи инвестиции в стадионите на отборите от професионалната група. „Реконструирахме над 10 стадиона, които вече разполагат с качествени терени и осветление. И няма да спрем дотук“, заяви Кралев. Той посочи, че са водени разговори със Столична община, които да предложат терен за нов стадион, след което ще се обмисли инвестицията.  Спортният министър обясни, че шансовете ни за домакинство на Зимни младежки олимпийски игри през 2024 г. са огромни, стига да се разреши казусът с изграждането на спортната инфраструктура на Витоша. Според Красен Кралев България има силно лоби в Изпълнителното бюро на Международния олимпийски комитет (МОК), от които зависи взимането на решението за домакинството. Това ще се случи през 2020 г.  „По план алпийските ски трябва да са съсредоточени на Витоша. Спортовете на закрито ще бъдат в Арена Армеец и в Зимния дворец. Кънки бяганията ще се проведат на стадиона, който трябва да се заледи. Ски бяганията, скоковете и биатлона ще се проведат на Боровец. Най-сериозната инвестиция от наша страна ще е за изграждане на шанца. На Витоша инвестицията трябва да бъде за сметка на собственика на съоръженията, не на държавата“, коментира Кралев.  Красен Кралев бе категоричен, че трябва да се промени Планът за управление на Витоша, за да се изградят нови стълбове и нови спортни съоръжения. „Според ЗУТ трябва да имаш разрешение за строеж, за да смениш стълб, което се забранява от Плана. Това не е сериозна корекция и лесно може да се направи“, каза той. По думите на Кралев, скоро се очаква категорична позиция от страна на Столичния общински съвет, които да заявят, че искат такава промяна, за да бъдат решени проблемите на Витоша. „Категорично твърденията, че ще има нерегламентирано строителство са неверни. Всички софиянци искат Витоша да е пригодена за спорт и вярвам, че ни подкрепят. Спечелването на това домакинство ще има огромно значение за България“, заяви министърът на младежта и спорта. Кралев обясни, че Министерство на младежта и спорта е инициатор на промените, заедно със Столична община, за да се изгради нужната спортна инфраструктура. Той подчерта, че МОСВ трябва да поемат отговорност и да направят промените в Плана, за да стане възможно изграждането на спортни съоръжения, но и да бъдат защитени интересите на Природния парк „Витоша“. „Всяко съмнение за нерегламентирано строителство трябва да бъде пресечено на секундата“, категоричен бе Красен Кралев.  Министърът на младежта и спорта коментира и силното поколение млади български спортисти, които завоюваха огромни успехи на младежката олимпиада в Буенос Айрес и подкрепата, която получават от държавата. Красен Кралев обясни и с какъв бюджет ще разполага спортното министерство през 2019 г.      ", "date": "2018.11.06", "title": " Кралев: Шансовете за Зимни младежки олимпийски игри са големи"}
{"url": "https://trud.bg/%d0%bc%d0%b0%d1%8f-%d0%bc%d0%b0%d0%bd%d0%be%d0%bb%d0%be%d0%b2%d0%b0-%d0%bb%d1%8f%d1%82%d0%be%d1%82%d0%be-%d1%81-%d0%ba%d0%be%d0%bb%d0%b5%d0%bb%d0%be-%d0%b7%d0%b0%d1%89%d0%be-%d0%bd%d0%b5-%d1%81/", "text": "„Да! Защо не?“ Това отговори Мая Манолова на репортерски въпрос на гарата в Плевен,  , предаде пратеник на „Труд“. „Това, от което ми е неудобно, е огромният медиен интерес. Ежедневно хиляди хора пътуват с влак и автобус“, каза националният омбудсман. Самата тя за последно използвала услугите на БДЖ преди три години – до Мездра, за да подкрепи протести срещу закриване на линии. „Общественият транспорт е за българските граждани и следователно трябва да бъде и за представителите на институции, и за политиците“, заяви Манолова. По разписание влакът трябва да пристигне във Варна в 14:28 ч. Очаквайте подробности и репортаж от цялото пътуване. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com      ", "date": "2018.11.06", "title": " Мая Манолова: Лятото с колело? Защо не! (СНИМКИ)"}
{"url": "https://trud.bg/%d0%ba%d0%be%d0%bd%d1%84%d0%b8%d1%81%d0%ba%d1%83%d0%b2%d0%b0%d1%85%d0%b0-%d0%bd%d0%b5%d0%b7%d0%b0%d0%ba%d0%be%d0%bd%d0%bd%d0%b8-%d0%b4%d1%8a%d1%80%d0%b2%d0%b0-%d0%b7%d0%b0%d0%b5%d0%b4%d0%bd%d0%be/", "text": "Каруца с незаконно добити половин кубик дърва и моторен трион са конфискували горските стражари от Държавното горско стопанство в Търговище. Нарушителите са били засечени при обход и са им съставени два акта, както и констативни протоколи. Иззета е и самата каруца, с която е превозвана дървесината, както и трионът, уточняват от Североизточното държавно предприятие. От там допълват, че продължава снабдяването на населението с дърва с огрев. На територията на община Омуртаг вече са доставени 1 200 пространствени кубика. Още 800 ще бъдат осигурени на подалите заявки този месец. Ръководството на стопанството в Омуртаг дава възможност на хора с ограничени финансови възможности от селата да събират клоните, които остават след сечта в отделите, където е приключила работата. Събраната вършина ще бъде около 2 000 пространствени кубика, като цената на един кубик е 10 лева. В Антоново дървата за населението се осигуряват от общинските гори. Раздадени са 2 100 кубика. Предстои да бъдат добити още 1 000 кубика, за да се осигури отоплителен материал за всички, подали заявки, допълват от Североизточното държавно предприятие. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.06", "title": " Конфискуваха незаконни дърва заедно с каруцата и триона на нарушителите\t\t\t"}
{"url": "https://trud.bg/%d1%88%d0%be%d1%84%d1%8c%d0%be%d1%80-%d0%bd%d0%b0-%d0%bc%d0%b5%d1%80%d1%86%d0%b5%d0%b4%d0%b5%d1%81-%d1%81%d1%87%d1%83%d0%bf%d0%b8-%d0%bd%d0%be%d1%81%d0%b0-%d0%bd%d0%b0-%d0%bc%d0%be%d0%bc%d1%87/", "text": "Шофьор на „Мерцедес“ нападна и счупи с юмрук носа на 18-годишно момче след спор кой има предимство на пешеходна пътека, съобщиха от полицията в Сливен. 42-годишният бияч е в полицейския арест за отнетото предимство на пешеходеца и причинената му средна телесна повреда. Инцидентът е станал към 9,15 ч. на 5 ноември на пътека на кръговото движение „Розова градина“. Шофьорът не пропуснал да мине стъпилия на пътеката младеж. Между двамата възникнал спор, разменили си обидни реплики. По-късно водачът е пресрещнал момчето до жилищен блок недалеч от мястото на пререканието. И го нападнал. По случая са били проведени незабавни издирвателни действия. Шофьорът-бияч е бил издирен и задържан. Книжката му е отнета за неплатени глоби. По данни на полицията, мъжът е криминално проявен за кражба. Срещу него се води досъдебно производство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com          ", "date": "2018.11.06", "title": " Шофьор на „Мерцедес“ счупи носа на момче след спор за предимство на пешеходна пътека"}
{"url": "https://trud.bg/%d0%bc%d0%b2%d1%80-%d0%bd%d0%b5-%d1%81%d0%b5-%d0%bf%d0%be%d1%82%d0%b2%d1%8a%d1%80%d0%b6%d0%b4%d0%b0%d0%b2%d0%b0-%d1%82%d0%b2%d1%8a%d1%80%d0%b4%d0%b5%d0%bd%d0%b8%d0%b5%d1%82%d0%be-%d1%87%d0%b5-%d1%83/", "text": "Столични полицаи изясняват факти и обстоятелства около сигнал за неправомерни действия в столично училище, подаден от майката на 11-годишен. На този етап не се потвърждава твърдението, че учител е ударил сина й, съобщиха от МВР. По-рано  , че ученикът е с травма на главата и се оплаква от световъртеж. Пристигналият на място екип на Спешна помощ е установил травми по тялото. Ученици твърдят, че преподавател по физическо възпитание е ударил петокласник, който е отведен в болница. Според показанията на работещи в училището обаче агресивното поведение е на ученика, допълва БНР. Работата по установяването на ситуацията продължава.", "date": "2018.11.06", "title": " МВР: Не се потвърждава твърдението, че учител е бил ученик в София"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b0%d0%bd%d0%b3%d0%b5%d0%bb%d0%ba%d0%be%d0%b2%d0%b0-%d0%bf%d1%80%d0%b5%d0%b4-national-geographic-%d0%b1%d1%8a%d0%bb%d0%b3%d0%b0%d1%80%d1%81%d0%ba/", "text": "Българският туризъм е в подем, ръстът на туристическите визити на чужденци за периода януари-септември 2018 г. е 31% спрямо същия период три години по-рано. Това заяви министърът на туризма Николина Ангелкова в интервю за National Geographic в Лондон в рамките на международното туристическо изложение WTM – най-голямото в света за професионалисти. Тя изрази удовлетворението си, че резултатите бележат устойчив тренд на нарастване след създаване на Министерството на туризма като самостоятелна институция, съобщиха от Министерство на туризма. Министър Ангелкова посочи също, че образът на България като дестинация претърпя забележителна трансформация, която се развива по иновативен път и в активно партньорство с всички заинтересовани фактори – публични, частни, неправителствени. Този устойчив напредък трябва да се разбира като инвестиция за растежа на дестинацията като целогодишен маршрут и за благосъстоянието на местните общности. Освен инвестиционната карта за туризма у нас, която надграждаме с втори етап за конкретни проекти по региони, създаваме условия за насърчаване на различни видове туризъм с фокус не само върху морския и зимния, но и много специализирани услуги, за които подготвихме тематични дестинации – балнео- и СПА, културно-исторически, винен, гурме и пр. Градският туризъм също е в експанзия заради улеснените авиовръзки и усилията за популяризиране на огромното материално и духовното наследство на България от минали епохи, коментира още българският министър на туризма. Екипът на National Geographic е изразил интерес да направи ключово проучване на българското културно-историческо наследство с фокус върху съкровищата, открити по българските земи.  ", "date": "2018.11.06", "title": " Министър Ангелкова пред National Geographic: Българският туризъм е в подем, чуждите туристи се увеличиха с 30% за 3 г.\t\t\t"}
{"url": "https://trud.bg/%d0%b5%d1%80%d0%b4%d0%be%d0%b3%d0%b0%d0%bd-%d1%81%d0%b0%d0%bd%d0%ba%d1%86%d0%b8%d0%b8%d1%82%d0%b5-%d1%81%d1%80%d0%b5%d1%89%d1%83-%d0%b8%d1%80%d0%b0%d0%bd-%d1%86%d0%b5%d0%bb%d1%8f%d1%82-%d0%b4%d0%b0/", "text": "Президентът на Турция Реджеп Таийп Ердоган заяви, че   „не са правилни“, пише електронното издание на турския консервативен ежедневник Yeni Safak. След среща на парламентарната група на управляващата „Партия на справедливостта и развитието“, Ердоган заяви пред репортерите: „Ние не намираме санкциите за правилни. Защото нашето мнение е, че тези санкции целят да разрушат световния баланс“. Турският лидер подчерта, че американските санкции срещу Техеран противоречат на международното право и дипломацията. „Ние не искаме да живеем в империалистки свят“, добави той. Изданието припомня, че в понеделник Вашингтон въведе нови санкции срещу енергийния и банковия сектор на Иран. Повече от 700 физически и юридически лица бяха включени в черния списък на САЩ, включително 50 банки и техните вътрешни и външни дъщерни дружества. Американското правителство предостави на Китай, Гърция, Индия, Турция, Италия, Япония, Южна Корея и Тайван 180-дневно изключение за вноса на петрол от Иран, което успокои тревогите на глобалните пазари, че наличността на суровината ще намалее рязко. Ердоган заяви, че съвместните патрули на формирования на САЩ и кюрдските „Сирийски демократични сили“ (СДС) по турско-сирийската граница са неприемливи и че очаква американският президент Доналд Тръмп да ги спре. „Йени Шафак“ посочва, че президентите на САЩ и Турция трябва да се срещнат през почивните дни в Париж и по този повод турският президент е коментирал, че ще обсъди с американския лидер този въпрос, който може да предизвика „сериозни негативни развития“ по границата. „Йени Шафак“ обяснява, че СДС е доминирана от сирийските кюрдски „Отряди за народна самоотбрана“ (YPG/ОНС), които са военното крило на партия Демократически съюз (PYD) – издънка на „Работническата партия на Кюрдистан“ (ПКК). Турция е постигнала исторически успехи срещу терористичните групировки под негово управление, заяви Ердоган. „Турция постигна исторически резултати срещу терористичните групировки, банди и наркотрафиканти и всички други действия, целящи постигането на мир през нашето управление (от 2002 година)“, констатира държавният глава в изказване пред парламентарната група на ПСР. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com      ", "date": "2018.11.06", "title": " Ердоган: Санкциите срещу Иран целят да разрушат световния баланс"}
{"url": "https://trud.bg/%d0%b5%d0%b2%d1%80%d0%be%d1%81%d1%8a%d1%8e%d0%b7%d1%8a%d1%82-%d1%83%d0%b4%d1%8a%d0%bb%d0%b6%d0%b0%d0%b2%d0%b0-%d1%81%d0%b0%d0%bd%d0%ba%d1%86%d0%b8%d0%b8%d1%82%d0%b5-%d1%81%d1%80%d0%b5%d1%89%d1%83/", "text": "Съветът на ЕС реши днес да удължи с една година санкциите срещу Венецуела заради влошаващата се ситуация в страната. Ограничителните мерки бяха въведени на 13 ноември 2017 г. и включваха оръжейно ембарго и оборудване, което би могло да се използва за репресии вътре в страната, както и забрана за пътуване, предаде  . Замразени са авоарите на 18 души, които заемат висши длъжности и са отговорни за нарушаването на човешките права, както и за подкопаването на демокрацията и върховенството на закона в страната.", "date": "2018.11.06", "title": " Евросъюзът удължава санкциите срещу Венецуела"}
{"url": "https://trud.bg/%d0%ba%d0%be%d1%80%d0%bd%d0%b5%d0%bb%d0%b8%d1%8f-%d0%bd%d0%b8%d0%bd%d0%be%d0%b2%d0%b0-%d1%89%d0%b5-%d0%be%d0%b1%d0%b6%d0%b0%d0%bb%d0%b2%d0%b0-%d1%80%d0%b5%d1%88%d0%b5%d0%bd%d0%b8%d0%b5%d1%82%d0%be/", "text": "Ще обжалвам   Това каза пред журналисти в парламента председателят на БСП Корнелия Нинова, след като Софийският градски съд отхвърли исковете за обезщетение, заведени от Бойко Борисов и Корнелия Нинова. „Имаме на първа инстанция решение по нашия съдебен спор с г-н Борисов. И тъй като доста време аз давах отговори и обяснявах някакви неща, сега искам аз да задавам въпроси. А те са – първо, да чуя всички говорители, които много гръмко твърдяха, че съм била член на СДС и даже и зам.-министър на Иван Костов, ги питам какво ще направят сега. В съдебното решение тези обвинения са определени така: „неистинност на приписваните обстоятелства“, „по делото липсват данни ищцата Корнелия Нинова действително някога да е била член на СДС“. Надявам се, че този разговор е приключил. И ги питам тези хора сега как се чувстват. Защото по делото са проведени експертизи, изслушани са свидетели и изводът е следният – „няма данни да е била някога каквото и да е в СДС“, коментира Нинова. Тя припомни, че е завела това дело срещу Борисов и за определението „Г-жа Лъжа“. „Което след него се повтаряше многократно от много активисти на ГЕРБ. Заключението на съда в днешното решение е следното – че това обвинение е „безлично, абстрактно, безадресно“, „касае се за жена политик, но не и за Корнелия Нинова“. Значи всяка жена политик в България може да се чувства „Г-жа Лъжа“, но аз да не се чувствам така – това е изводът на съда. Надявам се да спрат и с „Г-жа Лъжа“, каза още лидерът на БСП. „На основание на тези мотиви на съда ще обжалвам решението, защото заключението е, че и двете неща – неистинните твърдения, че съм била в СДС и безадресното „Г-жа Лъжа“, не би трябвало да са ми причинили обида или притеснения. Но при такива ясни мотиви нямам друг избор, освен да обжалвам това решение на втора инстанция“, каза още Нинова. Тя припомни, че сумата, която е присъдена Борисов да й плати като разноски по делото, ще бъде преведена на семейство с дете с увреждане. Средствата са в размер на 1680 лв.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.06", "title": " Корнелия Нинова ще обжалва решението на съда по делото с Бойко Борисов"}
{"url": "https://trud.bg/%d0%be%d0%b1%d1%80%d0%b0%d1%85%d0%b0-%d0%b7%d0%b0%d0%bb%d0%be%d0%b6%d0%bd%d0%b0-%d0%ba%d1%8a%d1%89%d0%b0-%d0%bf%d0%be%d1%81%d1%80%d0%b5%d0%b4-%d0%b1%d1%8f%d0%bb-%d0%b4%d0%b5%d0%bd-%d0%b2-%d0%b1%d0%bb/", "text": "Заложна къща в Благоевград бе обрана посред бял ден, извършителите са избягали, информира БНТ. Дръзкото нападение стана по обяд днес в заложна къща „Софком”, намираща се на улица „Полковник Дрангов“. Грабежът е станал между ромската махала и началото на жк „Еленово“. На местопрестъплението, извършено от трима или четирима маскирани и неизвестни, в момента се извършва оглед и се разпитват свидетели. На този етап е ясно, че служителката в заложната къща е била неутрализирана, не е пострадала. Задигнато е предимно злато във вид на накити. Полицията е на място и работи по случая. Установяват се липсите. На изходите на основните пътни артерии край Благоевград има полицейски патрули. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.06", "title": " Обраха заложна къща посред бял ден в Благоевград\t\t\t"}
{"url": "https://trud.bg/%d1%81%d0%bf%d0%b5%d1%86%d0%bf%d1%80%d0%be%d0%ba%d1%83%d1%80%d0%b0%d1%82%d1%83%d1%80%d0%b0%d1%82%d0%b0-%d0%b8-%d0%b3%d0%b4%d0%b1%d0%be%d0%bf-%d1%80%d0%b0%d0%b7%d0%b1%d0%b8%d1%85%d0%b0-%d0%b3%d1%80/", "text": "Организирана престъпна група, извършвала непозната до момента измама чрез интернет платформа, е разбита от ГДБОП и Специализираната прокуратура. Това съобщи на брифинг заместник-главният прокурор Иван Гешев Измамниците, които са граждани на Израел, Сърбия и България, ръководили два колцентъра. Те източвали сметки на лица, подмамвани да участват в търговия с финансови инструменти по телефона. „Предлагали са покупки на злато, платежни инструменти. Аз лично съм получавал такива обаждания“, призна Иван Гешев и даде подробности за схемата: „Убеждават хората, че печалба ще има. Когато тръгнеш да се отказваш обаче, нямаш обратна връзка с човека, който ти се е обадил“. По думите му, само през последната година, измамниците са генерирали печалба от милиони левове. Според разследващите, поне 17 българи са станали жертва на схемата, за участие в която са привлечени трима обвиняеми – за престъпления и ръководене на организирана престъпна група за измами. На 2 ноември им е постановена постоянна мярка задържане под стража. Причинените вреди са за над 300 хил. евро, над 80 хил. щатски долара и над 60 хил. лева, разкри наблюдаващият делото прокурор Ваня Христева. Има отделни лица, изгорели с над 100 хиляди евро, стана ясно на брифинга. „Те са били старателно въвеждани в заблуждение, че се търгува на борсата с тези финансови инструменти и те са правили редица преводи, като обратната връзка е била невъзможна. По този начин именно единственият изход е било говорейки с брокерите лицата да бъдат отново и отново стимулирани да превеждат нови суми, под предлог, че същите са спечелили някакви суми, а в случаите, когато са загубили суми, им е обяснявано, че ще се направи опит за нова инвестиция, която ще им върне изгубеното“, допълни Христева. „Това е иновативно престъпление, а такива все повече и повече ще навлизат в нашата реалност“, посочи началникът на отдел „Компютърни престъпления“ към ГДБОП Явор Колев. По думите му, жертвите на тази измама са зарибявани и с реклами по интернет да инвестират с обещания за печалби. Брокерите, задържани към момента на операцията, са 13 лица, които не са използвали истинските си имена. Парите пък са постъпвали по сметките на организаторите в цял свят и са разпределяни от център в Украйна. „Тези хора са с много голям опит в измамни финансови операции. Те работят в България и са придобили значителни приходи, които прокуратурата ще разследва“, каза още Колев.  ", "date": "2018.11.06", "title": " Спецпрокуратурата и ГДБОП разбиха група за финансови измами, присвоила стотици хиляди\t\t\t"}
{"url": "https://trud.bg/%d1%80%d0%be%d0%bd%d0%b0%d0%bb%d0%b4%d0%b8%d0%bd%d1%8c%d0%be-%d0%b1%d0%b5%d0%b7-%d0%bf%d0%b0%d1%81%d0%bf%d0%be%d1%80%d1%82-%d0%b8%d0%bc%d0%b0%d0%bb-e6-%d0%b2-%d1%81%d0%bc%d0%b5%d1%82%d0%ba%d0%b0/", "text": "В огромен скандал се забърка Роналдиньо. Съдът в Бразилия взе паспорта на световния шампион от Мондиал 2002 и е на път да провали огромно шоу във Франкфурт на 17 ноември. Роналдиньо дължи 2 милиона евро за неплатени данъци. Когато съдът поиска да блокира банковата му сметка, се оказа, че в нея има внушителните… 6 евро. В последните седмици 38-годишният бразилец беше на визити в Япония и Китай, но веднага след прибирането у дома научи „новината“ за себе си. А Роналдиньо трябва да събере отбор за благотворителния мач на „Комерц Арена“ във Франкфурт. Той е планиран да бъде капитан, а съотборници да бъдат суперзвезди като Андрес Иниеста, Рафаел ван дер Ваарт, Марк ван Бомел, Жилберто Силва… Мачът е под наслов „Ние помагаме на децата“. Организаторите се видяха в чудо от събития в Бразилия, тъй като Роналдиньо е най-голямото име след поканените. Бившият ас на „Барселона“, „Милан“ и „Пари Сен Жермен“ дори е направил видео обръщение към децата и феновете, които ще дойдат. Властите в Бразилия обаче не са трогнати от факта, че във Франкфурт настояват на всяка цена да получат най-важния си посланик. Продадени са вече над 10 000 билета, а съперник на тима на Роналдиньо са легенди на „Айнтрахт“.", "date": "2018.11.06", "title": " Роналдиньо без паспорт, имал €6 в сметката"}
{"url": "https://trud.bg/%d0%bf%d1%83%d1%81%d0%ba%d0%b0%d1%82-%d0%bf%d0%b0%d1%80%d0%bd%d0%be%d1%82%d0%be-%d0%b2-%d1%81%d0%be%d1%84%d0%b8%d1%8f-%d0%be%d1%82-%d1%83%d1%82%d1%80%d0%b5-3/", "text": "„Топлофикация София” ЕАД започва от утре (07.11.2018 г.) поетапно пускане на отоплението в столицата, след като нормативно определените за това метереологични условия вече са налице, съобщават от дружеството. Според тях новият отоплителен сезон стартира при три последователни дни със средноденонощна температура по-ниска от + 12 градуса и прогноза за трайно застудяване. Приоритетно ще бъде пуснато парното в детските градини, учебните и здравните заведения. Следват жилищните сгради във всички райони, административните и стопанските сгради. От особена важност преди пускането на парното е клиентите да приключат всички ремонти по вътрешната отоплителна мрежа и да запълнят източените инсталации. В сградите, в които това условие не е изпълнено, няма да има техническата възможност парното да бъде пуснато. Необходимо е и вентилите на радиаторите да бъдат отворени на максимална степен, за да не се налага допълнително обезвъздушаване. Също така е важно електронните уреди за дялово разпределение да бъдат проверени. В случай, че дисплеят им е угаснал, абонатите трябва незабавно да потърсят съдействие от топлинния си счетоводител. „Топлофикация София” ЕАД дава възможност на клиентите, които желаят включване на отоплението в сградата на по-късен етап, да подадат заявление в обслужващия ги топлорайон заедно с подписано за целта решение от общото събрание на етажната собственост. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.11.06", "title": " Пускат парното в София от утре"}
{"url": "https://trud.bg/%d0%b2%d0%b8%d0%bd%d1%8f%d1%82-%d1%81%d0%b8%d1%82%d0%b8-%d0%b2-%d0%b8%d0%b7%d0%bc%d0%b0%d0%bc%d0%b8/", "text": "След като разбуни духовете със секс аферата на Кристиано Роналдо, германското списание „Шпигел“ направи нов удар. Изданието показа документи, че „Манчестър Сити“ мами УЕФА и заобикаля финансовия феърплей. „Щпигел“ твърди, че собственикът шейх Мансур от Абу Даби плащал на различни компании парите, с които е спонсориран клубът. Една от тях е авиопревозвачът „Етихад Еъруейс“. Договорът между компанията и „Сити“ е за 67,5 милиона паунда, а 59,5 от тях били давани лично от петролния магнат. Ако УЕФА намери доказателства, „гражданите“ дори могат да бъдат извадени от Шампионската лига. В същото време „Пари Сен Жермен“ се обърна към спортния арбитражен съд в Лозана. Причината е, че УЕФА поднови разследването към клуба за нарушаване на финансовия феърплей. Френският клуб настоява името му да бъде изчистено. „Галатасарай“ е в също е поставен под специален мониторинг.", "date": "2018.11.06", "title": " Винят „Сити“ в измами"}
{"url": "https://trud.bg/%d0%b7%d0%b0%d0%b4%d1%8a%d1%80%d0%b6%d0%b0%d1%85%d0%b0-%d0%bd%d0%b0%d0%bf%d0%b0%d0%b4%d0%b0%d1%82%d0%b5%d0%bb-%d0%bd%d0%b0-%d0%b6%d0%b5%d0%bd%d0%b8-%d0%bf%d0%bb%d0%b0%d1%88%d0%b8%d0%bb-%d0%b3%d0%b8/", "text": "По искане на Окръжна прокуратура – Бургас, съдът задържа под стража Сабри С., обвинен в опит извършване на грабеж на жена. Сабри е сериен нападател на жени, лежал е многократно в затвора и за други престъпления, казаха магистратите. Последното нападение, заради което е закопчан е от 1- ви ноември тази година, когато Сабри се опитал да ограби служителка на бургаска бензиностанция. Мъжът я причакал, когато се прибирала, извадил пистолет и щял да отмъкне дамската и чанта, с мобилен телефон и портмонето вътре. Жената обаче се развикала, няколко души се появили и се притекли на помощ и Сабри избягал. По-късно полицаите са го задържали. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.06", "title": " Задържаха нападател на жени, плашил ги с пистолет"}
{"url": "https://trud.bg/%d0%b5%d0%b4%d0%b2%d0%b0-%d0%bd%d0%b5-%d1%81%d0%b5-%d1%80%d0%b0%d0%b7%d0%b1%d0%b8-%d1%81%d0%b0%d0%bc%d0%be%d0%bb%d0%b5%d1%82%d1%8a%d1%82-%d0%bd%d0%b0-%d0%b1%d0%be%d1%80%d1%83%d1%81%d0%b8/", "text": "Точно преди 573 дни автобусът на „Борусия“ (Дортмунд) беше атакуван от атентатор преди мача от Шампионската лига срещу Монако. Тогава всичко се размина само с уплаха. Снощи „Борусия“ гостува на „Атлетико“ и отново целият отбор изтръпна. Този път в самолета. Точно преди кацането пилотът се принуди отново да издигне машината. Какво се случи? За Мадрид заминаха два самолета от Дортмунд. Първо този на отбора, а веднага след него – с младежкия тим и ВИП-гостите на клуба. Те летяха паралелно в посока испанската столица. Но се оказа, че разстоянието във въздуха между самолетите е твърде малко – около минута. По време на полета машината с гостите изпревари тази на отбора. И първа кацна на летище „Барахас“. Но пилотът не успя достатъчно бързо да маневрира на пистата. Това принуди колегата му в самолета с отбора да го издигне едва на 600 метра от земята. Скоростта скочи мигновено от 298 км/ч до 370 км/ч. И машината отиде на 1250 метра. Пилотът веднага обясни в самолета какво точно се е случило.", "date": "2018.11.06", "title": " Едва не се разби самолетът на „Борусия“"}
{"url": "https://trud.bg/%d0%b8%d0%b7%d1%81%d0%bb%d0%b5%d0%b4%d0%b2%d0%b0%d1%82-%d0%b1%d0%b5%d0%b7%d0%bf%d0%bb%d0%b0%d1%82%d0%bd%d0%be-%d0%bd%d0%b0%d0%b4-2000-%d0%b4%d0%b5%d1%86%d0%b0-%d0%b2%d1%8a%d0%b2-%d0%b2%d0%b0%d1%80/", "text": "Над 2000 деца ще бъдат включени в здравни програми за превенция и профилактика на социално значими заболявания, финансирани от община Варна. До края на ноември лекари от Очна болница ще проверят безплатно зрението на близо 1000 ученици, съобщиха от дирекция „Здравеопазване“ в местната администрация. На 600 подрастващи ще бъдат направени прегледи за слуха в ДКЦ „Чайка“. Други 215 деца от 1 до 8 клас вече са минали през  профилактика в Медицинския център за рехабилитация и спортна медицина, който изпълнява програма за борба със затлъстяването „Аз успявам“. Много добри резултати има и в ранната диагностика на гръбначните изкривявания. Ранното им откриване, адекватното лечение и активния двигателен режим са помогнали на близо 470 варненчета с такива проблеми, отчитат от дирекция „Здравеопазване“. За обезпечаване на четирите програми в общинския бюджет за тази година бяха заложени близо 105 000 лв. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.06", "title": " Изследват безплатно над 2000 деца във Варна"}
{"url": "https://trud.bg/%d0%bf%d0%b0%d1%80%d0%bb%d0%b0%d0%bc%d0%b5%d0%bd%d1%82%d1%8a%d1%82-%d0%bf%d1%80%d0%b8%d0%b5-%d0%b1%d1%8e%d0%b4%d0%b6%d0%b5%d1%82%d0%b0-%d0%bd%d0%b0-%d0%bd%d0%b7%d0%be%d0%ba-%d0%b7%d0%b0-2019-%d0%b3/", "text": "Парламентът прие на първо четене бюджета на НЗОК за 2019 година. „За“ гласуваха 108 народни представители, 62 бяха „против“, а 10 гласуваха с „въздържал се“. Депутатите от ПГ на ДПС влязоха след първата регистрация за започване на пленарното заседание. От ПГ на БСП бяха в зала, но не се регистрираха. В пленарна зала на гласуването присъстваха здравният министър Кирил Ананиев, управителят на НЗОК д-р Дечо Дечев и зам.-министърът на здравеопазването и председател на Надзорния съвет на НЗОК Жени Начева. За първи път през следващата година бюджетът за здравеопазване ще надхвърли 5 млрд. лева. Средствата за здравеопазване в бюджета ще бъдат 5,2 млрд. лева или 4,5% от БВП. Увеличението спрямо 2018 година е 547 млн. лева. Предвидени са близо 4,3 млрд. лева приходи и трансфери в бюджета на НЗОК за догодина, от които 2,8 млрд. лв. са приходи от здравноосигурителни вноски и 1,4 млрд. лв. са трансфери за здравно осигуряване. Общо текущите разходи са в размер на 4,2 млрд. лв., което представлява увеличение с 476,9 млн. лв. спрямо Закона за бюджета на Националната здравноосигурителна каса за 2018 г. Средствата за здравноосигурителни плащания са в размер на 4,1 млрд. лв., което представлява увеличение с 454 млн. лв. спрямо Закона за бюджета на Националната здравноосигурителна каса за 2018 г. 2,5 млрд. лева ще отпусне държавата за медицински дейности (за първична извънболнична медицинска помощ – 225 млн. лева; за специализирана извънболнична медицинска помощ – 250 млн. лева; за медико-диагностична дейност – 90 млн. лева; за болнична медицинска помощ – 2 млрд. лева). 167 млн. лева са предвидени за дентални дейности, а 1,2 млрд. лева за лекарства и медицински изделия. 160,4 млн. лева ще се дадат за здравноосигурителни плащания за медицинска помощ. Предвидено е всеки месец Министерството на здравеопазването да отпуска на НЗОК 43 млн. лева за разходи. През 2019 година здравната осигурителна вноска от 8% ще се запази. С Преходните и заключителни разпоредби се създава Агенция за медицински надзор като правоприемник на изпълнителните агенции „Медицински одит“ и по трансплантации. След приемането на закона за бюджета Народното събрание ще дава съгласие за създаването на нови лечебни заведения. А Министерски съвет – за разширяване дейността на съществуващите. Сегашната процедура за акредитация на лечебните заведения за извършваната от тях цялостна медицинска дейност и/или отделни медицински дейности ще отпадне. Регламентира се създаването на Национална здравно-информационна система с пълна информация за здравното състояние на всяко лице. Национална експертна лекарска комисия ще създаде база данни за всички лица, преминали през ТЕЛК/НЕЛК. В срок до 3 месеца след обнародване на промените ще бъдат изготвени медицински стандарти за всички специалности. Здравният министър ще определя финансови правила за държавните и общинските болници. Предвиждат се нови механизми на заплащане на лекарствените продукти и медицинските изделия. Дейността на Центъра „Фонд за лечение на деца“ и на Комисията за лечение в чужбина, преминава към НЗОК, като финансовите средства ще се осигуряват от Министерството на здравеопазването чрез трансфер. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.11.06", "title": " Парламентът прие бюджета на НЗОК за 2019 година"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b0%d0%bd%d0%b0%d0%bd%d0%b8%d0%b5%d0%b2-%d0%b2%d0%b5%d1%87%d0%b5-%d1%81%d0%b5-%d1%8f%d0%b2%d1%8f%d0%b2%d0%b0-%d0%b8-%d1%82%d1%80%d0%b5%d1%82%d0%b8/", "text": "Вече се явява и трети здравноосигурителен модел. Дебатът в работните групи е много сериозен. Това каза здравният министър Кирил Ананиев преди гласуването на първо четене на бюджета на НЗОК. „Бюджетът на НЗОК е стъпил на създадената традиция в годините назад. Той е преходен, който може би ще бъде последен преди влизането на новия здравноосигурителен модел“, коментира той. „Предлагаме с Преходните и заключителни разпоредби да решим няколко неща, необходими за въвеждането на новия здравноосигурителен модел“, обясни здравният министър и допълни, че промените целят да се създаде средата, необходима за безпрепятствено влизане на новия здравноосигурителен модел, който и да е той. „За да бъдат успешни промените, всички „препъни камъчета“ да бъдат премахнати“, каза още Кирил Ананиев. Между първо и второ четене ще изслушаме всички предложения за промени в бюджета за НЗОК и ще включим тези, които са приемливи, каза още министърът на здравеопазването Ананиев. Той благодари на всички народните представители, които са се изказали. „Считам, че предложенията в бюджета са целесъобразни, правилни и по време на дебатите между първо и второ четене някои от тях ще бъдат приети, защото водят до по-добра ефективност на здравната система. Имаше и мнения, с които не съм съгласен и те не отговарят на политиката, която си е поставило министерството и правителството като цяло. Обръщам се към всички изказващи се и всички, които искат да направят предложения, да ги направят пред Комисията по бюджет и финанси след първо гласуване и там отново ще обясня кои са приемливи и ще ги включим в бюджета и кои считам, че не са приемливи и не водят до реформиране на системата“, обясни здравният министър. По отношение на финансовите показатели Ананиев посочи, че счита, че предвиденият ръст за 2019 г. в размер на 490 млн. лв. ще създаде условия НЗОК заедно със съсловните организации да намерят най-справедливото и балансирано решение по отношение на всички здравноосигурителни плащания. „И така да решим проблема за подобряване на качеството и достъпа на българските граждани до здравеопазване. Не е вярно, че няма показатели за измерване на качеството, даже вървим до такива, които да измерват индивидуалните нужди на всеки пациент. Така е съвместно с НЗОК и съсловните организации ще работим по този въпрос по изготвянето на анекса, с който ще се решат тези неща“, обясни министърът на здравеопазването. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.06", "title": " Министър Ананиев: Вече се явява и трети здравноосигурителен модел, дебатът в работните групи е много сериозен"}
{"url": "https://trud.bg/%d0%b6%d0%b5%d0%bd%d0%b0-%d1%81%d0%b8-%d1%81%d1%87%d1%83%d0%bf%d0%b8-%d1%80%d1%8a%d0%ba%d0%b0%d1%82%d0%b0-%d0%b2-%d0%b0%d0%b2%d1%82%d0%be%d0%b1%d1%83%d1%81-%d0%bf%d1%80%d0%b8-%d1%80%d1%8f%d0%b7%d0%ba/", "text": "64-годишна жена от Сливен си счупи ръката, докато пътува в автобус от градския транспорт, съобщиха от полицията. Инцидентът станал в 7,15 ч. на 5 ноември, в района на кв. „Дружба“. Автобусът спрял внезапно, при което пътничката залитнала, паднала и си ударила лошо ръката. Медицинският преглед установил фрактурата. На шофьора е направена проба за алкохол, резултатът е отрицателен. По неофициално потвърдена информация, автобусът е на общинската фирма „Пътнически превози“. Коментар за случая се очаква, след като приключи вътрешната проверка по него. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.06", "title": " Жена си счупи ръката в автобус при рязко натискане на спирачките"}
{"url": "https://trud.bg/%d0%b8%d0%b7%d0%bf%d1%80%d0%b0%d0%b2%d1%8f%d1%82-%d0%bd%d0%b0-%d1%81%d1%8a%d0%b4-%d0%bc%d1%8a%d0%b6-%d0%bf%d1%80%d0%b5%d0%b1%d0%b8%d0%bb-%d0%bf%d1%80%d0%b8%d1%8f%d1%82%d0%b5%d0%bb%d0%ba%d0%b0%d1%82/", "text": "Обвинението срещу Б. С е за това, че на 16 август в Килифарево чрез нанасяне на два последователни удари с крак причинил на Л. С. средна телесна повреда. В злополучния ден около 21.00 часа пострадалата, дъщеря на Б. С., и още две приятелки посетили заведението на центъра на града. Тъй като всички маси били заети, момичетата седнали отвън на тротоара. В същото време по улицата към тях се задал бащата на едното момиче – Б. С. Започнал да говори на турски език към дъщеря си, хванал я и я ударил по главата като я дърпал за косата. След като пуснал дъщеря си, обвиняемият се насочил към Л. С., като опитал на два пъти да й нанесе удар с крак в лицето. Пострадалата вдигнала лявата си ръка, за да се предпази. Ударите попаднали в ръката й, от което изпитала силна болка. Обвиняемият си тръгнал с дъщеря си. Пострадалата уведомила майка си за случилото се и била откарана в Спешна помощ при МОБАЛ „Д-р Ст. Черкезов“ АД, където установили счупване на лява лъчева кост и лява лакътна кост. Предстои насрочване на делото за разглеждане от съда. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.06", "title": " Изправят на съд мъж, пребил приятелката на дъщеря си\t\t\t"}
{"url": "https://trud.bg/%d0%be%d0%b1%d1%83%d1%87%d0%b5%d0%bd%d0%b8%d0%b5-%d0%b2%d1%8a%d0%b2-%d0%b2%d0%bc%d0%b0-%d1%88%d0%be%d1%84%d1%8c%d0%be%d1%80%d0%b8-%d1%82%d1%80%d0%b5%d0%bd%d0%b8%d1%80%d0%b0%d1%85%d0%b0-%d0%b3%d0%b0/", "text": "Служители от „Транспортно осигуряване” на ВМА преминаха обучение за реакция при възникнал пожар в линейка и лек автомобил, съобщиха от пресцентъра на болничното заведение. Пoжapът e eдин oт нaй-paзпpocтpaнeнитe pиcĸoвe в cъврeмeннoтo eжeднeвиe. Изключително опасно е да се гаси oгън, aĸo нe знaeм пpaвилнo нeгoвия изтoчниĸ и ĸaĸ дa дeйcтваме в oпpeдeлeнa cитyaция. Именно това е и целта на проведеното във ВМА занятие – да се повиши квалификацията на шофьорите и безопасността на пациентите и на медицинските служители в „Спешна помощ”. Често пъти пожарогасителят се пренебрегва и се възприема като излишен аксесоар в автомобила, който заема ненужно място в багажника. Но той е абсолютно задължителна част от оборудването, както и наше задължение е да знаем как да боравим с него, коментира полк. доц. д-р Владимир Василев, д.м. – заместник-началник на ВМА по диагностично-лечебната дейност и началник на Клиника по пластична хирургия. Той изтъкна, че ВМА непрекъснато залага на обучението на своите кадри – независимо дали става дума за медицински специалисти или не. Шефьорите не са професионалисти в гасенето на пожари, но те трябва да са подготвени за бърза реакция при една такава ситуация. Защото никой не е застрахован. Само преди няколко месеца имахме подобен инцидент с наша линейка. За щастие – премина без пострадали хора и с леки щети, благодарение на добрата реакция на шофьора. При друг случай, наша линейка се отзовава на сигнал, при който нито в горящата кола, нито в други, които са спрели, има пожарогасител. Ето в такива ситуации подобна подготовка си казва думата. Затова е важна натренираността на хората и затова се правят и подобни тренировки, подчерта полк. доц. Василев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.06", "title": " Обучение във ВМА: Шофьори тренираха гасене на пожар в линейка (СНИМКИ)"}
{"url": "https://trud.bg/%d0%ba%d1%80%d0%b0%d1%81%d0%b5%d0%bd-%d0%ba%d1%80%d0%b0%d0%bb%d0%b5%d0%b2-%d0%b7%d0%b0-%d0%b8%d0%b3%d1%80%d0%b8%d1%82%d0%b5-%d0%bf%d1%80%d0%b5%d0%b7-2024-%d0%b0-%d0%b1%d1%8a%d0%bb%d0%b3%d0%b0%d1%80/", "text": "Спортният министър Красен Кралев обяви, че България има силно лоби в Изпълкома на МОК, от който зависи взимането на решение да домакинство на зимните младежки олимпийски игри през 2024 г. „Шансовете ни са огромни, стига да се разреши казусът с изграждането на спортната инфраструктура на Витоша – каза той пред БНТ. – По план алпийските ски трябва да са концентрирани на Витоша. Спортовете на закрито ще бъдат в „Арена Армеец“ и в Зимния дворец. Кънки бяганията ще са на стадиона, който трябва да се заледи. Ски бяганията, скоковете и биатлона ще са на Боровец. Най-сериозните финанси от наша страна ще за са изграждане на шанца. На Витоша инвестицията трябва да бъде за сметка на собственика на съоръженията, не на държавата.“  Министърът бе категоричен, че трябва да се промени планът за управление на Витоша, за да се изградят нови стълбове и спортни съоръжения. „Според ЗУТ трябва да имаш разрешение за строеж, за да смениш стълб, което се забранява от плана, но това не е сериозна корекция и лесно може да се направи“, каза още той. И допълни, че общата кандидатура на Балканите за световното по футбол през 2030 г. е важен политически знак. „Най-важното е, че Гърция, Румъния, Сърбия и ние заявихме, че ще работим заедно – обяви той. – Започване преговори със спортните министри на тези страни за подготовка на кандидатурата.“    ", "date": "2018.11.06", "title": " Красен Кралев за игрите през 2024-а: България има силно лоби в Изпълкома на МОК"}
{"url": "https://trud.bg/%d0%bc%d0%b0%d1%8f-%d0%bc%d0%b0%d0%bd%d0%be%d0%bb%d0%be%d0%b2%d0%b0-%d1%82%d1%80%d1%8f%d0%b1%d0%b2%d0%b0%d1%82-%d0%bf%d1%80%d0%b0%d0%b2%d0%b8%d0%bb%d0%b0-%d0%b7%d0%b0-%d1%81%d0%bf%d0%be%d0%b4%d0%b5/", "text": "Споделеното пътуване трябва да се уреди нормативно. Това каза след пристигането си на жп гарата във Варна омбудсманът Мая Манолова. Тя призна, че има колебания да ползва на връщане за София оферти от сайтовете за споделеното пътуване, защото няма как омбудсманът да прави нещо, което не регламентирано в закона. „Много хора се възползват от споделеното пътуване, ще се опитаме да помогнем да се сложат ред и правила от правна гледна точка, но ще внимаваме с нашата намеса, за да бъде в интерес на хората“, коментира Манолова. За близо осем часа пътуване с влака от София до Варна, където отвори приемна, до нея са постъпили 117 жалби, но много повече хора са били изслушани. „Видяхме целия спектър от проблеми, които тормозят българските граждани-кредити, банки, частни съдебни изпълнители, продажби на кредити от банки на колекторски фирми, здравеопазване, проблеми с ТЕЛК, промени в медицинската експертиза, които оставят хора без подкрепа от държавата и без пенсии за инвалидност. Проблеми със сега действащата асистенска услуга, хора ни показаха как общините си измислят разни условия само и само да не предоставят услугата личен асистент, което ще се промени другата година със Закона за личната помощ“, посочи омбудсманът. По време на пътуването имало и добри новини- майка на 8-годишно дете с починал баща, вече ще получава пенсия след кампанията й в нейна подкрепа. На репортерски въпрос как ще коментира най-новия анекдот, че омбудсманът, президентът и премиерът се срещнали в метрото, Манолова пожела това да стане ежедневие. На гарата във Варна я посрещнаха поне петдесетина души с проблеми и жалби. По-късно тя се срещна със служители от авиокомпания „Ер Виа“, които не са получавали заплати от няколко месеца. Те ще я върнат в София. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.06", "title": " Мая Манолова: Трябват правила за споделеното пътуване"}
{"url": "https://trud.bg/%d0%bf%d0%bb%d0%b0%d0%ba%d0%b5%d1%82%d0%b8-%d0%b7%d0%b0-%d0%bc%d0%b5%d0%b4%d0%b0%d0%bb%d0%b8%d1%81%d1%82%d0%b8%d1%82%d0%b5-%d0%b2-%d0%b1%d0%be%d1%80%d0%b1%d0%b0%d1%82%d0%b0/", "text": "Благодаря за добре свършената работа, от години не сме имали толкова много медали – заяви министър Красен Кралев на среща с медалистите в борбата.  На световното в Будапеща националите спечелиха 4 отличия – титла на Тайбе Юсеин, сребро на Биляна Дудова и Кирил Милов, както и бронз на Айк Мнацканян.  „След успешното представяне и на европейското първенство България изпраща една добра година“, допълни още министърът. На първенството на континента Юсеин спечели и златото, като за момента е единствената наша спортистка с титли на световно и европейско през 2018-а. Дудова също ликува на върха.  Старши треньорът на женския национален отбор Петър Касабов благодари на държавата и за осигурените лагери.  На срещата присъстваха Цено Ценов, вицепрезидентът на световната федерация (UWW) и президент на европейската централа, както и Христо Маринов, председател на родната борба.", "date": "2018.11.06", "title": " Плакети за медалистите в борбата"}
{"url": "https://trud.bg/%d0%b7%d0%b0%d0%b4%d1%8a%d1%80%d0%b6%d0%b0%d1%85%d0%b0-%d0%ba%d1%80%d0%b0%d0%b4%d1%86%d0%b8-%d0%bd%d0%b0-%d0%ba%d0%b5%d0%bc%d0%bf%d0%b5%d1%80-%d0%b8%d1%81%d0%ba%d0%b0%d0%bb%d0%b8-%d0%bd%d0%b0-%d1%81/", "text": "Задържани са крадци, които преди броени дни задигнали нова каравана от Павликени и след това изнудвали собственика да плати откуп от 9000 евро. Потърпевшият алармирал полицията във Велико Търново и по случая незабавно били предприети действия. „В петък беше проведена акция със съдействието на колеги от София и Пловдив. Извършителите, които са от Хасковска област, бяха локализирани в района на Пловдив. При спецоперацията бяха задържани три лица, а караваната, която е производство от 2016 г. бе открита край язовир „Искър“ без липси и повреди“, съобщи директорът на ОД на МВР във Велико Търново старши комисар Димитър Машов. Той добави, че единият от извършителите е с криминални регистрации за противозаконно отнемане на автомобили. Ст.комисар Димитър Машов обаче отказа по-подробна информация, тъй като разследването по случая продължава. През октомври на територията на Великотърновска област са извършени и кражби на два леки автомобила. През миналия месец в региона са регистрирани 215 криминални престъпления, които са със 75 по-малко от престъпленията за същия период през миналата година. 70 от злодеянията са разкрити.", "date": "2018.11.06", "title": " Задържаха крадци на кемпер, искали на собственика откуп от 9000 евро\t\t\t"}
{"url": "https://trud.bg/%d0%be%d0%b1%d1%89%d0%b8%d0%bd%d0%b0-%d1%81%d0%b2%d0%b8%d1%89%d0%be%d0%b2-%d0%b3%d0%be%d1%82%d0%be%d0%b2%d0%b0-%d0%b7%d0%b0-%d0%b7%d0%b8%d0%bc%d0%b0%d1%82%d0%b0-%d1%81-%d1%82%d0%b5%d1%85%d0%bd%d0%b8/", "text": "Община Свищов е в пълна готовност за зимата с четири автомобила и един челен товарач, които са преминали технически преглед и са оборудвани с всичко необходимо за снегопочистване. Закупени са 200 тона сол, които са доказано ефективни при обезледяването на пътните участъци. Зам.кметът на крайдунавския град Бедри Алиев информира, че приоритет по време на зимното почистване ще бъдат обществените и общински сгради – общинската болница, училищата, полицията, пожарната и др. След това са главните пътни артерии и подходите към града. Той допълни, че ще бъде изготвена карта с график на почистващите машини и районите им на обхват, което ще оптимизира процеса на работа. Заместник-кметът за още, че ОП „Чистота – Свищов“ ще има ангажимент за почистването и на междуселските участъци от общо 104.5 км, които също са общинска пътна мрежа. Проведени са разговори с всички фирми в общината, които разполагат с подходяща техника и при нужда ще окажат помощ в кризисна ситуация, част от тази техниката беше изложена на място, заедно с техниката на общината. Ресорният заместник-кмет разясни, че пътната мрежа на територията на община Свищов е заета в по-голямата си част от Републиканската пътна мрежа, чието почистване е ангажимент на АПИ. Изключение ще направи пътят към пристанището в Свищов, който също е част от Републиканската пътна мрежа, но почистването му ще се извършва от ОП „Чистота – Свищов“. За тази дейност общинското предприятие ще бъде обезщетено от Агенция „Пътна инфраструктура“. През зимния сезон се наемат допълнително 20 служители, които работят денонощно на 8 часови смени, за да почистват тротоарите. Подготвени са и 2 роторни машини, но за решаването на този проблем е необходимо и съдействието на гражданите. Бедри Алиев припомни, че премахването на снега пред магазините и домовете е ангажимент жителите на Свищов и апелира към тях да подхождат съвестно, и да си почистват редовно тротоарите. Чрез местните медии той се обърна и към водачите на МПС, с молба да паркират единствено на предназначените за тази цел места, за да не пречат на снегопочистването на улиците. Той подчерта, че неправилното паркиране в тесните и труднодостъпни улици създава сериозен проблем за достъпа на снегопочистващата техника. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.06", "title": " Община Свищов готова за зимата с техника и 200 тона сол\t\t\t"}
{"url": "https://trud.bg/%d1%81%d1%8a%d0%b4%d1%8a%d1%82-%d0%be%d1%81%d1%82%d0%b0%d0%b2%d0%b8-%d0%b2-%d0%b0%d1%80%d0%b5%d1%81%d1%82%d0%b0-%d0%b0%d0%bb%d0%b5%d0%ba%d1%81%d0%b8-%d0%ba%d0%be%d0%b9%d1%82%d0%be-%d1%83%d0%b1%d0%b8/", "text": "Бургаският съд остави в ареста Алекси Димов. 18-годишният ром, едва с 19 дни стаж зад волана,   в Карнобат навръх Архангелова задушница. Пред съда във вторник Алекси, който е баща на едно дете, не каза, че съжалява за случилото се. Той помоли магистратите за мярка подписка. Държавното обвинение обаче бе категорично против промяна на мярката и пускането му на свобода. Алекси пътувал често в чужбина и имало опасност да се укрие, каза прокурорът по делото Малентина Маджарова. В кулоарите преди заседанието адвокатът на обвиняемия- Красимир Кацарски обясни, че след като премазал една от жените – Ганка, Димов се опитал да и окаже първа помощ. По думите му, клиентът му загубил управление над автомобила, който му бил подарък от баща му. Двете жени- Ганка и Каля, съседки от Карнобат, тръгнали за гробищата, когато на улица „Петър Берон“, ги връхлетял мерцедеса на Алекси. Според местните хора, той се движел много бързо. Полицията има съмнения, че е участвал в гонка. Пред съдията във вторник, ромът призна, че е карал с над 50 километра в час, но настояваше, че е загубил управление над автомобила. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.06", "title": " Съдът остави в ареста Алекси, който уби с колата си две жени\t\t\t"}
{"url": "https://trud.bg/%d0%bb%d0%b0%d0%b2%d1%80%d0%be%d0%b2-%d1%80%d1%83%d1%81%d0%b8%d1%8f-%d0%bd%d1%8f%d0%bc%d0%b0-%d0%b7%d0%b0-%d0%ba%d0%b0%d0%ba%d0%b2%d0%be-%d0%b4%d0%b0-%d0%b3%d0%be%d0%b2%d0%be%d1%80%d0%b8-%d1%81/", "text": "Русия няма за какво да говори с Великобритания по случая „Скрипал“, докато Лондон не предостави консулски достъп до Юлия Скрипал, заяви във вторник руският министър на външните работи Сергей Лавров, цитиран от ТАСС. „Ако има конкретни факти (по случая „Скрипал), ние сме готови да ги разгледаме“, заяви Лавров. „Но в момента, навярно, най-главното е нашето искане към Лондон да покаже нашата руска гражданка и нейния баща“. „Той (Сергей Скрипал) е също и поданик на Великобритания, но неговата дъщеря е само гражданка на Русия“, продължи министърът. „Вече половин година ни отказват да се видим с нея, отхвърлят дори искането ни просто да я покажат, че е жива – това е неприемливо“. „И докато тази високомерна позиция на Великобритания не се промени, няма абсолютно нищо, което можем да обсъждаме по този въпрос“, отсече Лавров. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com        ", "date": "2018.11.06", "title": " Лавров: Русия няма за какво да говори с Лондон, докато не бъде предоставен консулски достъп до Юлия Скрипал"}
{"url": "https://trud.bg/%d0%b8%d0%b7%d0%bd%d0%b5%d0%bd%d0%b0%d0%b4%d0%b0%d1%85%d0%b0-%d1%81-%d0%bf%d1%80%d0%b5%d0%bc%d0%b8%d0%b8-%d0%b4%d0%b6%d1%83%d0%b4%d0%b8%d1%81%d1%82%d0%b8%d1%82%d0%b5/", "text": "Елитните ни джудисти бяха изненадани с премии на обща стойност 13 000 лв. от новото ръководство на федерацията, което бе избрано през септември, а от 12 октомври вече има съдебна регистрация.  Сребърният медалист от Евро 2018 Янислав Герчев получи 8000 лева, а Ивайло Иванов взе 1000 лв. за седмото място на силния турнир в Абу Даби. Треньорът Атанас Герчев пък бе награден с 4000 лв.  „Сумите са собствени средства и са събрани от целия управителен съвет“, обяви Румен Стоилов, президент на федерацията.  Самите национали признаха, че са приятно изненадани от жеста. С предишната управа и нейния председател Иван Василев-Шони те имали подписани договори за премиране, но от 2014-а не са получили нито лев.  „Досега нямахме национален отбор, амбицирани сме да направим такъв – заяви вицепрезидентът Даме Стойков, който дълги години бе сред елитните ни джудисти в тежка категория, а сега е председател на ОСК „Локомотив“ (София). – Имахме, както ги наричам „секти“ – тук тренираха двама, там един… Бях и в предишния управителен съвет, но 6 месеца преди общото събрание се оттеглих. Защото ние решавахме нещо, а председателят не го изпълняваше. И си тръгнах, като им казах, че ще съм им опозиция.“  Стоилов разкри, че в момента вървят проверки от прокуратурата, икономическа полиция, инспектората на Спортното министерство. „Наследяваме много задължения, още не знаем колко – каза той. – Но се питам: как така председателят е взел личен заем от сметката на федерацията и още не го е върнал, а от европейското пред септември приходите са 71 000 евро, но още не са внесени в касата…“ Джудистите ни ще завършат сезона с турнир в Хага, като на 14 ноември тръгват Ивайло Иванов (81 кг), Янислав Герчев (60), Валентин Алипиев (60) и Божидар Темелков (66), водени от старши треньора Атанас Герчев. А най-добрата ни състезателка Ивелина Илиева ще мери сили в Ташкент по същото време. Надпреварата за олимпийските квоти вече започна, като най-добрите 18 в ранглистата ще получат визи за Токио 2020. От родната федерация обявиха, ме ще има допълнителни бонуси за елитните ни състезатели – по 600 лв. месечно.", "date": "2018.11.06", "title": " Изненадаха с премии джудистите"}
{"url": "https://trud.bg/%d0%b6%d0%b5%d0%bd%d0%b0-%d0%b8%d0%b7%d0%b4%d0%b0%d0%b4%d0%b5-%d1%81%d1%8a%d0%bf%d1%80%d1%83%d0%b3-%d0%b8%d0%bc%d0%b0%d0%bd%d1%8f%d1%80/", "text": "Жена се оплака в полицията в град Нови пазар, Шуменско, че съпругът й я заплашвал с оръжие, а при претърсване в дома им криминалисти откриха културно-исторически ценности. Каръшката случка се разиграла в понеделник вечерта. Пенсионерката отишла право в Районното управление и се ожалила, че съпругът й Ж.Ж. на 71 г. я вкарал в семейния автомобил и там я плашил с пистолет. Униформените веднага се отзовали на тревожния сигнал и обискирали автомобила, но в него не открили оръжието на заплахата. След това преминали и към претърсване в дома на ул.“Стефан Караджа“ в Нови пазар. Така попаднали на съпружеското имане – 12 монети, 5 върхове на стрели, старинни обеци, пръстен и още антики, които били иззети. Експертизи ще ги датират. По случая е образувано досъдебно производство, съобщават от ОДМВР-Шумен. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.06", "title": " Жена издаде съпруг иманяр"}
{"url": "https://trud.bg/%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d1%80%d0%b0%d0%b4%d0%b5%d0%b2-%d1%83%d0%b4%d0%be%d1%81%d1%82%d0%be%d0%b8-%d1%81-%d0%b2%d0%b8%d1%81%d1%88%d0%b8-%d0%b4%d1%8a%d1%80/", "text": "Само броени дни след празника на българските будители за мен е удоволствие да връча държавни отличия на трима различни по професия, но близки по сила на характера рицари на духа. В своя житейски и професионален път всеки един от тях е докоснал хиляди хора – със словото си, с талант, знания и със силата на своята кауза. Три различни съдби с общо призвание и умение да водят, да отстояват и да работят с неизменна вяра в България. Това заяви президентът Румен Радев в Гербовата зала на „Дондуков“2, където удостои изтъкнати българи с държавни отличия. С орден „Стара планина“ първа степен държавният глава награди проф. д-р Чавдар Славов за безспорния му принос за медицинската наука и практика в България и за съществените му постижения в областта на урологията. „Всички знаем, че демографските предизвикателства превърнаха здравето на българите в обща кауза на цялата нация. Затова се радвам, че днес сред наградените е проф. Чавдар Славов, едно от водещите имена в областта на урологията у нас и специалист на световно ниво“, заяви Румен Радев. На церемонията президентът удостои Веселин Николов за големите му заслуги в областта на културата и изкуството с орден „Стара планина“ първа степен. Президентът изтъкна, че там където думите не успяват, говори музиката. „Без съмнение, българите научиха езика на джазовата музика, което в не малка степен се дължи на безспорната дарба и амбиция на Веселин Николов. Като създател на първия професионален джазов бенд у нас, той се превърна в един от носителите на свободния творчески дух за цели поколения“, допълни държавният глава. За големи заслуги за популяризирането на българската история от периода на войните за национално обединение и за съхраняване на българщината в Република Македония президентът отличи посмъртно журналиста, поет и общественик Панде Ефтимов с орден „Стара планина“ втора степен. „Панде Ефтимов не доживя своето отличие, но за мен е чест да го връча в присъствието на неговите близки, неговите съратници и на хората от инициативния комитет, които започнаха и довършиха това родолюбиво дело – той да бъде отличен днес“, заяви Румен Радев. Пред гостите на церемонията президентът подчерта, че Панде Ефтимов е бил достоен защитник на българското име в най-тежките времена на срамно и жестоко посегателство. „Не случайно го наричат пазител – не само на българската искра в Македония, но и на духовното единство на хората от двете страни на границата. Убеден съм, че Панде Ефтимов ще остане редом до плеядата будители и мъченици, които Македония от векове дава на нашия народ“, каза още в словото си държавният глава. Проф. Чавдар Славов благодари от името на удостоените с висши държавни отличия. „Тази награда е особено ценна, защото е символ на единението ни като нация – музикант, общественик и лекар, уж разнопосочни пътища, а представени заедно се вижда, че сме работи за едно – за съграждането и достойнството на родината ни. Медалите са върху нашите гърди, в ръцете на децата ни и внуците, но те са и поклон за нашите учители, близки, колеги и приятели, за всички, без които човек не би могъл да съгради нищо в живота си. Те са поклон пред българската държавност и нейните герои“, заяви проф. Славов. „Радвам се, ако образованието, здравеопазването, сигурността и екологията обединяват политическото мислене“, каза още проф. Славов и изрази увереност, че у нас, макар и със закъснение, ще победят благородството и добротата, а грубостта и агресията ще останат в миналото. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com      ", "date": "2018.11.06", "title": " Президентът Радев удостои с висши държавни отличия изтъкнати българи за приноса им в науката, културата и за отстояване на историческата истина"}
{"url": "https://trud.bg/%d0%bf%d0%be%d1%81%d1%82%d0%b0%d0%b2%d0%b8%d1%85%d0%b0-%d0%bc%d0%b0%d1%80%d0%ba%d0%b8%d1%80%d0%be%d0%b2%d0%ba%d0%b0-%d0%bd%d0%b0-%d0%bf%d1%8a%d1%82-%d1%96%d1%96-55-%d0%bf%d1%80%d0%b5%d0%b7-%d0%bd/", "text": "Поставена е хоризонталната маркировка на бул. „Цар Освободител“ в Нова Загора, който е част от второкласния републикански път ІІ-55, съобщиха от общината. Новозагорският участък бе ремонтиран със средства на държавата, но поставянето на маркировката се забави. „Това притесняваше гражданите, тъй като улицата е част от националната мрежа и е доста натоварена. Няколкократно настоявах пред АПИ фирмите, които извършиха основния ремонт, да поставят осеви линии и ограничения“, коментира кметът Николай Грозев. От началото на годината досега бяха ремонтирани  ремонтирани пътните участъци Нова Загора – Асеновец /посока Гурково/, Полско Пъдарево – Омарчево, Млекарево – Новоселец, Пет могили – Новоселец. На повечето от тях беше поставена и пътната маркировка. Със собствени средства общината ще извърши кърпежи на улици, които ще започнат от тези с най-интензивно движение и в най-лошо състояние. Предстоят основни ремонти и на участъци от общинската пътна мрежа, допълни кметът. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.06", "title": " Поставиха маркировка на път ІІ-55 през Нова Загора"}
{"url": "https://trud.bg/%d0%b1%d1%81%d0%bf-%d1%81%d0%be%d1%84%d0%b8%d1%8f%d0%bd%d1%86%d0%b8-%d1%89%d0%b5-%d0%bf%d0%be%d0%b7%d0%b2%d0%be%d0%bb%d0%b8%d0%bc-%d0%bb%d0%b8-%d0%b8-%d1%81%d0%b5%d0%b2%d0%b5%d1%80%d0%bd%d0%be%d1%82/", "text": "Управляващите от ГЕРБ в София предлагат на сесията на СОС на 8 ноември 2018 г. да бъде разгледан доклад, внесен от заместник-кмета Тодор Чобанов, за даване на съгласие Столична община да кандидатства с проект за адаптация на останалата част от Централната минерална баня за Музей „Българският ХХ век“ – ІІ етап. Преустройството ще ангажира около 7000 кв. м. от северната част на банята. По подобен проект останалата част от банята – около 5000 кв. м. вече е преустроена в „Регионален музей на София“. Само преди година – на 14 септември 2017 г. – СОС гласува Програма за развитие на минералните извори, внесена от главния архитект на София Здравко Здравков, според която в северното крило на Централната минерална баня ще бъде изграден модерен СПА център, а балнеоложките центрове в „Овча купел“, „Горна баня“ и Банкя ще бъдат възстановени. Само година по-късно равносметката е следната: По европейски проекти банята в „Овча купел“ ще бъде преустроена в „Център за изследване на минералните води“, а банята в „Горна баня“ – в „Център по музеология“. Тогава ние, общинските съветници от БСП, гласувахме „против“ на практика затриването на минералните бани в „Овча купел“ и „Горна баня“, съобщават от партията. Сега управляващите в София предлагат емблематичната за града ни Централна минерална баня да бъде превърната изцяло в музей. А мъжкият и женският басейн да станат „зали за обществени мероприятия“. Цената на преустройствата е около 9 млн. лв., като около 50% от тях трябва да бъдат осигурени от общинския бюджет. Ние, общинските съветници от БСП, категорично сме против подобно преустройство на Централна минерална баня и отнемането на възможността на гражданите на столицата, гостите и туристите, да се ползват от богатството на минералната вода, която щедро ни е дала природата и която заема централно място в герба на града ни! Подобна идея, като тази на управляващите в Столична община да преобразуват Централната минерална баня в музей, не трябва да бъде реализирана, без съгласието на столичани. Затова ние, общинските съветници от групата на БСП, настояваме да бъде проведено обществено допитване, за да чуем мнението на гражданите за тази идея на управляващите. Преди повече от 100 години Столичната община, с помощта на талантливи архитекти и художници, е изградила Централната минерална баня като архитектурен шедьовър, дворец, достоен за животворната минерална вода. Като такъв той работи до 1986 г., след което започва разрухата… За да настъпи днешното време, в което ръководената от ГЕРБ Столична община да си присвои правото да отнеме завинаги на гражданите на София възможността да ползват по предназначение този „Храм на здравето“. Ще го позволим ли? АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.11.06", "title": " БСП: Софиянци, ще позволим ли и северното крило на Централната минерална баня да бъде превърнато в музей"}
{"url": "https://trud.bg/%d0%ba%d0%bc%d0%b5%d1%82%d1%8a%d1%82-%d0%bd%d0%b0-%d1%81%d0%b2%d0%b8%d1%89%d0%be%d0%b2-%d0%bf%d1%80%d0%b5%d0%b4%d1%81%d1%82%d0%b0%d0%b2%d1%8f-%d0%bf%d1%80%d0%b5%d0%b4-%d0%b0%d0%b7%d0%b5%d1%80%d0%b1/", "text": "По покана на посланика на Република Азербайджан в Република България д-р Наргиз Гурбанова кметът на Свищов Генчо Генчев и председателят на ОбС – Свищов д-р Кристиян Кирилов ще представят Община Свищов на бизнес форум и търговска мисия с участието на азербайджански компании. Бизнес форумът, който е в рамките на V-та среща на Съвместната комисия по търговско-икономическо и научно-техническо сътрудничество между Република Азербайджан и Република България, ще се проведе на 7 ноември в град София. Участието на представители на Общината във форума и търговската мисия ще предостави възможност за провеждане на индивидуални разговори с представители на азербайджански компании и обсъждане на възможностите за бизнес партньорства. Промотирането на Дунавската зона за развитие и възможностите, които може да предложи като икономическо-технологичен обществен парк ще е акцентът в представянето на община Свищов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.06", "title": " Кметът на Свищов представя пред азербайджански компании Дунавския парк за икономическо развитие"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%bf%d0%b5%d1%82%d0%ba%d0%be%d0%b2%d0%b0-%d0%b4%d0%be%d0%b3%d0%be%d0%b2%d0%be%d1%80%d1%8a%d1%82-%d0%b7%d0%b0-%d0%b4%d0%be%d1%81%d1%82%d0%b0%d0%b2/", "text": "Договорът между Булгаргаз и SOCAR за доставка на 1 млрд. куб. м. газ от находището Шах Дениз 2 от 2020 г. има ключово значение за осъществяване на нашите приоритети в енергийната област. Това каза министърът на енергетиката Теменужка Петкова по време на откриването на петото заседание на междуправителствената българо-азербайджанска комисия за икономическо сътрудничество, което се провежда в София. Съпредседател на комисията от българска страна е министър Петкова, а от азербайджанска – министърът на селското стопанство на Република Азербайджан Инам Каримов, съобщават от енергийното министерство. Министър Петкова увери участниците в заседанието в активните усилия на българското правителство за осигуряване на диверсификация на газовите доставки чрез изграждане на междусистемните връзки със съседните държави. Ключово значение сред тях има интерконекторът с Гърция, чиято реализация вече е необратим процес, посочи Петкова. Тя допълни, че всички основни тръжни процедури в момента са в ход, така че връзката да бъде въведена в търговска експлоатация през 2020 г., когато се очакват и първите количества природен газ от Азербайджан. Тези доставки ще задоволят около 30% от потреблението в България, което е сериозен дял и ще повиши значително енергийната сигурност на страната. Министър Петкова отбеляза и възможностите за участие на SOCAR в битовата газификация в България като елемент от задълбочаващите се взаимноизгодни двустранни контакти в областта на енергетиката.  Откритата в началото на тази година пряка въздушна линия между двете държави също е фактор за задълбочаване на търговските връзки, подчерта енергийният министър. Тя отбеляза широкото поле за ръст на взаимния стокообмен, който е увеличен през 2017 г. спрямо 2016 г. с повече от 38%.  В рамките на заседанието двамата съпредседатели на комисията Теменужка Петкова и Инам Каримов проведоха двустранна среща и обсъдиха и други сектори с потенциал за задълбочаване на взаимните контакти между България и Азербайджан. Нашата страна има дългогодишни традиции в областта на селското стопанство, хранително-вкусовата промишленост, туризма, отбеляза министър Петкова. По нейните думи това са области с потенциал за развитие, за които можем да организираме двустранен бизнес-форум, за да насърчим контактите на фирмено равнище. Министър Петкова подчерта пред своя гост и добрите макроикономически показатели на страната – България е една от водещите държави от ЕС, които очакват ръст на БВП около 4 % през тази година. Данъците в страната са сред най-ниските в ЕС, което ни прави атрактивна инвестиционна дестинация, заключи тя. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2018.11.06", "title": " Министър Петкова: Договорът за доставка на газ от Шах Дениз 2 има ключово значение за нашите енергийни приоритети"}
{"url": "https://trud.bg/%d0%b5%d1%82%d0%bd%d0%be%d0%b3%d1%80%d0%b0%d1%84-%d0%be%d0%b1%d1%8f%d1%81%d0%bd%d1%8f%d0%b2%d0%b0-%d0%b2%d1%80%d1%8a%d0%b7%d0%ba%d0%b0%d1%82%d0%b0-%d0%bc%d0%b5%d0%b6%d0%b4%d1%83-%d1%87%d0%b0%d0%bf/", "text": "Бургаска етнографка е подготвила уникална презентация, която надниква в старите ракли, където момите държали най-ценните си принадлежности. Посветена е на чапразите – изящно украсени метални токи на женски колан, наречени още „пафти”, „пахти”, „пуфти”, „пелти”. Те представляват  важна част от традиционния костюм на българката и приковават погледа към изящната талия. Различни по форма, големина, начин на изработка, материал, пафтите носят богата символика, а изображенията върху тях са отражение на народните представи и вярвания. Етнографката Росица Топалова ще изнесе лекцията си в Природонаучния музей в морския град и ще обясни каква е връзката между израза „диван чапраз” и носенето на самите „чапрази”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.06", "title": " Етнограф обяснява връзката между „чапраз“ и „диван чапраз”"}
{"url": "https://trud.bg/%d0%bf%d1%80%d0%b8-%d0%bd%d0%be%d0%b2-%d1%80%d0%b5%d1%84%d0%b5%d1%80%d0%b5%d0%bd%d0%b4%d1%83%d0%bc-%d0%b2%d1%8a%d0%b2-%d0%b2%d0%b5%d0%bb%d0%b8%d0%ba%d0%be%d0%b1%d1%80%d0%b8%d1%82%d0%b0%d0%bd%d0%b8/", "text": "Ако във Великобритания се проведе нов референдум, повечето британци категорично биха гласували за оставане в Европейския съюз. Това сочат резултатите от анкета сред 20 хил. избиратели. За оставане в Съюза биха гласували 54% от британците. На референдума преди 2 години за напускането дадоха гласа си 52%. Правителството обаче напълно изключва възможността за ново допитване. Великобритания трябва да напусне напълно структурите на ЕС в края на март следващата година, но споразумението с Брюксел за условията все още не е завършено. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.06", "title": " При нов референдум във Великобритания: 54% са против напускането на ЕС"}
{"url": "https://trud.bg/%d0%bb%d0%b0%d0%b2%d1%80%d0%be%d0%b2-%d0%b0%d0%bc%d0%b5%d1%80%d0%b8%d0%ba%d0%b0%d0%bd%d1%81%d0%ba%d0%b8%d1%82%d0%b5-%d1%81%d0%b0%d0%bd%d0%ba%d1%86%d0%b8%d0%b8-%d1%81%d1%80%d0%b5%d1%89%d1%83-%d0%b8/", "text": "Санкциите на САЩ срещу Иран са напълно нелегитимни и нарушават решенията на Съвета за сигурност на ООН, заяви днес руският външен министър Сергей Лавров, цитиран от ТАСС и Ройтерс. „Ще се отнася до американските мерки по отношение на Иран, те са напълно нелегитимни и се осъществяват в грубо нарушение на решенията на Съвета за сигурност на ООН. А формите, под които се обявяват и прилагат тези мерки, не могат да не предизвикват дълбоко разочарование“, каза Лавров на обща пресконференция с испанския външен министър Жозеп Борел в Мадрид. Той добави, че Русия очаква да бъдат намерени начини за икономическо сътрудничество с Иран въпреки санкциите. Според него Москва приема, че споразумението за иранската ядрена програма остава в сила след възобновяването на американските санкции. „Приемаме, че Съвместният всеобхватен план за действие (СВПД) остава в сила за тези, които са запазили участието си в този механизъм. След излизането на САЩ от СВПД участието си в него потвърдиха и европейците, и Русия, и Китай, и самият Иран“, заяви Лавров. Испания смята, че няма причина САЩ да се отказват от иранската ядрена сделка, каза Борел. „Ние отказваме да приемаме ултиматум от САЩ“, заяви той. Според него „Европейският съюз и конкретно Испания са били критично настроени към решението на САЩ по отношение на Иран, което се отразява отрицателно върху икономическите аспекти и сигурността“. „Съгласно информацията, с която разполагаме, Иран изпълнява задълженията по споразумението и САЩ нямат причина да се отказват от него“, каза Борел. Мадрид е заинтересован от добри отношения с Вашингтон, „но ЕС и Испания следват своя политическа линия“, продължи испанският външен министър. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.06", "title": " Лавров: Американските санкции срещу Иран са нелегитимни"}
{"url": "https://trud.bg/%d0%b2%d0%be%d0%b4%d0%b5%d1%89-%d0%ba%d0%b0%d1%80%d0%b4%d0%b8%d0%be%d0%bb%d0%be%d0%b3-%d0%b8%d0%b7%d0%bd%d0%b5%d1%81%d0%b5-%d0%bb%d0%b5%d0%ba%d1%86%d0%b8%d0%b8-%d0%bf%d1%80%d0%b5%d0%b4-%d0%bc%d0%b5/", "text": "Един от най-добрите инвазивни кардиолози у нас, д-р Валентин Кръстев от Отделението по кардиология, изнесе лекция за животоспасяваща процедура, при която дишането и сърцето са спрели. Беседата бе пред лекари и специализанти в МОБАЛ „Д-р Стефан Черкезов“ във Велико Търново. Един от основните акценти по време на срещата беше необходимостта от повишаване на информираността за сърдечния арест и обучаването за оказване на първа помощ и спасяване на човешки животи. Според статистиката годишно в Европа и САЩ най-малко 700 000 души умират от внезапна сърдечна смърт. В тази връзка д-р Кръстев обърна особено внимание върху това, че в редица европейски държави ежегодно се провеждат безплатни обучения на деца и демонстрации за оказване първа помощ при спиране на сърцето и първа помощ с автоматичен външен дефибрилатор на популярни обществени места. Д-р Кръстев допълни още, че планира съвсем скоро подобна образователна кампания и в великотърновските училища, където на практика на учениците да бъдат демонстрирани начините за оказване на първа помощ на човек, получил сърдечен арест. Практиката показва, че след подобно разясняване самите деца стават обучители и могат да демонстрират наученото в семействата си и пред приятелите си. На база световният опит и резултати, по време на лекцията, д-р Кръстев представи подробна информация за съвременните начини за болнично и извънболнично лечението на състоянието на сърдечен арест, неговото разпознаване, както и за използването на медикаменти в състоянията на Кардиопулмоналната ресурситация. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.06", "title": " Водещ кардиолог изнесе лекции пред медици в Търново"}
{"url": "https://trud.bg/%d0%b1%d1%80%d0%b8%d1%82%d0%b0%d0%bd%d0%b5%d1%86-%d0%bf%d0%be%d0%b1%d0%be%d0%b9%d0%bd%d0%b8%d0%ba-%d0%bf%d0%be%d0%bb%d1%83%d1%87%d0%b8-%d1%83%d1%81%d0%bb%d0%be%d0%b2%d0%bd%d0%b0-%d0%bf%d1%80%d0%b8/", "text": "Британски поданик бе осъден условно от съда в Несебър. Дани К. нападнал трима души- двама българи и шотландец. Шотландецът бил с увреждания, също турист дошъл на нашето море, а другите двама- служители в хотела, в който британецът бил отседнал. Инцидентът станал в началото на септември. Дани К. се напил и когато се прибрал в хотела, видял инвалида- Кенеди Р., когото взел за крадец. Нахвърлил му се, започнал да го хапе зверски до кръв и да го рита по тялото, а човекът се развикал за помощ. Двамата българи се опитали да озаптят Дани К., но и те пострадали. Пияният британец ударил с юмрук в лицето единия, а другият ритал по глезените. Подбудите му били хулигански, а за агресията му нямало причина, казаха магистратите. Наложеното условно наказание е от 11 месеца „лишаване от свобода“ с 3 години изпитателен срок. То е общо за трите престъпни деяния. Споразумението, което е одобрено от Районен съд – Несебър, е окончателно и има сила на влязла в законова сила осъдителна присъда. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.06", "title": " Британец – побойник получи условна присъда\t\t\t"}
{"url": "https://trud.bg/%d0%be%d1%81%d1%8a%d0%b4%d0%b8%d1%85%d0%b0-%d0%bf%d1%80%d0%be%d0%ba%d1%83%d1%80%d0%b0%d1%82%d1%83%d1%80%d0%b0%d1%82%d0%b0-%d0%b4%d0%b0-%d0%bf%d0%bb%d0%b0%d1%82%d0%b8-5000-%d0%bb%d0%b2-%d0%bd%d0%b0/", "text": "Прокуратурата дължи 5000 лв. обезщетение на добричлия заради незаконно обвинение, постанови Добричкият окръжен съд. Делото бе образувано по  Закона за отговорността на държавата и общините въз основа на искова молба, подадена от 53-годишния мъж. Мъжът бил обвинен за данъчно престъпление и документна измама. Наказателното производство започнало през 2008 г. и се проточило 8 години, преди да бъде прекратено поради липса на доказателства. Заради нанесените му неимуществени вреди – уволнение, психически и емоционални страдания, човекът подал иск срещу прокуратурата за 150 000 лв. Магистратите обаче намалиха драстично сумата с мотива, че първоначално производството се е водело срещу неизвестен извършител. Ищецът бил обвинен през октомври 2011 г., като делото е било гледано от различни съдебни инстанции. В досъдебна фаза, за която е отговорна прокуратурата, то е продължило 37 месеца. Срокът не е прекомерен за разследване на тежко престъпление, но е имало големи периоди, в които не са били извършвани процесуално-следствени действие, прецени съдът и постанови обвинението да плати 5000 лв. заедно с лихвите от 22 ноември 2016 г. Решението може да бъде обжалвано пред Варненския апелативен съд. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.06", "title": " Осъдиха прокуратурата да плати 5000 лв. на добричлия"}
{"url": "https://trud.bg/%d1%81%d0%b5%d0%b4%d0%b5%d0%bc-%d0%bf%d0%b8%d1%8f%d0%bd%d0%b8-%d0%b8-10-%d0%bd%d0%b5%d0%bf%d1%80%d0%b0%d0%b2%d0%be%d1%81%d0%bf%d0%be%d1%81%d0%be%d0%b1%d0%bd%d0%b8-%d0%b2%d0%be%d0%b4%d0%b0%d1%87%d0%b8/", "text": "Седем водачи, употребили алкохол, и десет без правоспособност са установени при пътни проверки само за седмица в Сливен и областта, в периода от 29 октомври до 4 ноември, съобщиха от МВР. Срещу четирима от пилите шофьори са образувани бързи досъдебни производства, тъй като пробите са отчели над 1,2 промила алкохол. Заловен е и един шофьор, употребил наркотици. През периода са проверени  2 350 автомобила и 2 411 лица. Констатирани са 830 нарушения на Закона за движение по пътищата и Кодекса за застраховане. Отнети са 4 книжки за неплатени глоби, 8 – за употреба на алкохол или наркотици, 3 – за нередовна застраховка. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.06", "title": " Седем пияни и 10 неправоспособни водачи са установени само за седмица в Сливенско"}
{"url": "https://trud.bg/%d0%bf%d1%80%d0%b5%d0%b4%d0%bb%d0%b0%d0%b3%d0%b0%d1%82-%d1%82%d0%b0%d0%ba%d1%81%d0%b0-%d0%b7%d0%b0%d0%b4%d1%80%d1%8a%d1%81%d1%82%d0%b2%d0%b0%d0%bd%d0%b5-%d0%b2-%d1%81%d1%82%d0%be/", "text": "София да се бори с големия трафик като въведе такса „задръстване“, която да регулира влизането на коли в тежко натоварени пътни артерии, се предлага в доклада „Градоустройствена политика в София“ на Експертния клуб за икономика и политика. Анализаторите предлагат въвеждането на таксата поне временно пътищата с най-висока ежедневна автомобилна натовареност. Приходите от нея ще се инвестират в подобряване на мрежата на градския транспорт. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.11.06", "title": " Предлагат такса „задръстване“ в столицата"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%ba%d0%b0%d0%ba%d0%b2%d0%be-%d1%89%d0%b5-%d1%80%d0%b5%d1%88%d0%b0%d0%b2%d0%b0-%d0%bc%d0%b8%d0%bd%d0%b8%d1%81%d1%82%d0%b5%d1%80%d1%81%d0%ba%d0%b8-%d1%81%d1%8a%d0%b2-9/", "text": "Редовното правителствено заседание ще се проведе както обикновено – в сряда, 7 ноември, от 10 ч. при следния предварителен дневен ред: 1. ПРОЕКТ НА РЕШЕНИЕ ЗА ИЗБИРАНЕ НА ПРЕДСЕДАТЕЛ, ЧЛЕНОВЕ НА УП­РАВИТЕЛНИЯ СЪВЕТ И ИЗПЪЛНИТЕЛЕН ДИРЕКТОР НА НАЦИОНАЛЕН ДАРИТЕЛСКИ ФОНД „13 ВЕКА БЪЛГАРИЯ”.  Внася: министър-председателят 2. ПРОЕКТ НА РЕШЕНИЕ ЗА ИЗМЕНЕНИЕ НА РЕШЕНИЕ № 603 НА МИНИС­ТЕРСКИЯ СЪВЕТ ОТ 2008 Г. ЗА ОПРЕДЕЛЯНЕ СЪСТАВА НА ПОСТОЯННОТО ПРЕДСТАВИТЕЛСТВО НА РЕПУБЛИКА БЪЛГАРИЯ КЪМ ЕВРОПЕЙСКИЯ СЪЮЗ В БРЮКСЕЛ.  Внася: заместник министър-председателят 3. ПРОЕКТ НА РЕШЕНИЕ ЗА ПОДБОР НА КАНДИДАТИ ЗА ЕВРОПЕЙСКИ ПРО­КУРОР ОТ РЕПУБЛИКА БЪЛГАРИЯ СЪОБРАЗНО ИЗИСКВАНИЯТА НА ЧЛ. 16 НА РЕГЛАМЕНТА ЗА УСТАНОВЯВАНЕ НА ЗАСИЛЕНО СЪТРУДНИЧЕСТВО ЗА СЪЗДАВАНЕ НА ЕВРОПЕЙСКАТА ПРОКУРАТУРА (ЕРРО).  Внася: министърът на правосъдието 4. ПРОЕКТ НА РЕШЕНИЕ ЗА ОПРЕДЕЛЯНЕ НА „ПЪРВА МНОГОПРОФИЛНА БОЛНИЦА ЗА АКТИВНО ЛЕЧЕНИЕ – СОФИЯ“ ЕАД – СОФИЯ, ЗА УНИВЕРСИ­ТЕТСКА БОЛНИЦА.  Внася: министърът на здравеопазването 5. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛНИ ТРАН­СФЕРИ ПО БЮДЖЕТИТЕ НА ОБЩИНИТЕ ЗА 2018 Г. ЗА ФИНАНСОВО ОСИГУ­РЯВАНЕ НА ДЕЙНОСТИ ПО НАЦИОНАЛНИТЕ ПРОГРАМИ „РАЗВИТИЕ НА СИСТЕМАТА НА ПРЕДУЧИЛИЩНОТО ОБРАЗОВАНИЕ“, „ЗАЕДНО ЗА ВСЯКО ДЕТЕ“ И „БЕЗ СВОБОДЕН ЧАС”, ОДОБРЕНИ С РЕШЕНИЕ № 271 НА МИНИС­ТЕРСКИЯ СЪВЕТ ОТ 2018 Г. ЗА ОДОБРЯВАНЕ НА НАЦИОНАЛНИ ПРОГРАМИ ЗА РАЗВИТИЕ НА ОБРАЗОВАНИЕТО.  Внася: министърът на образованието и науката 6. ПРОЕКТ НА РЕШЕНИЕ ЗА ОБЯВЯВАНЕ НА ВЕЩИ – ПУБЛИЧНА ДЪРЖАВНА СОБСТВЕНОСТ, ЗА ВЕЩИ – ЧАСТНА ДЪРЖАВНА СОБСТВЕНОСТ.  Внася: министърът на транспорта, информационните технологии и съобщенията 7. ПРОЕКТ НА РЕШЕНИЕ ЗА ОБЯВЯВАНЕ НА ИМОТ – ПУБЛИЧНА ДЪРЖАВНА СОБСТВЕНОСТ, ЗА ИМОТ – ЧАСТНА ДЪРЖАВНА СОБСТВЕНОСТ, И ЗА БЕЗ­ВЪЗМЕЗДНОТО МУ ПРЕХВЪРЛЯНЕ В СОБСТВЕНОСТ НА ОБЩИНА КАРЛОВО, ОБЛАСТ ПЛОВДИВ.  Внасят: заместник министър-председателят по обществения ред и сигурността и министър на отбраната  министърът на регионалното развитие и благоустройството 8. ПРОЕКТ НА РЕШЕНИЕ ЗА ОБЯВЯВАНЕ НА ИМОТ – ПУБЛИЧНА ДЪРЖАВНА СОБСТВЕНОСТ, ЗА ИМОТ – ЧАСТНА ДЪРЖАВНА СОБСТВЕНОСТ, И ЗА БЕЗ­ВЪЗМЕЗДНОТО МУ ПРЕХВЪРЛЯНЕ В СОБСТВЕНОСТ НА ОБЩИНА ЛОМ, ОБЛАСТ МОНТАНА.  Внасят: заместник министър-председателят по обществения ред и сигурността и министър на отбраната  министърът на регионалното развитие и благоустройството 9. ПРОЕКТ НА РЕШЕНИЕ ЗА ОТНЕМАНЕ ОТ АГЕНЦИЯТА ЗА ДЪРЖАВНА ФИНАНСОВА ИНСПЕКЦИЯ ПРАВОТО НА УПРАВЛЕНИЕ ВЪРХУ ЧАСТ ОТ ИМОТ – ПУБЛИЧНА ДЪРЖАВНА СОБСТВЕНОСТ.  Внася: министърът на регионалното развитие и благоустройството 10. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИ­КА БЪЛГАРИЯ В ЗАСЕДАНИЕТО НА СЪВЕТА НА ЕВРОПЕЙСКИЯ СЪЮЗ ПО КОНКУРЕНТОСПОСОБНОСТ (ВЪТРЕШЕН ПАЗАР, ИНДУСТРИЯ И НАУЧНИ ИЗСЛЕДВАНИЯ), ПРОВЕДЕНО НА 27 И 28 СЕПТЕМВРИ 2018 Г. В БРЮКСЕЛ.  Внася: министърът на икономиката 11. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИ­КА БЪЛГАРИЯ В ЗАСЕДАНИЕТО НА СЪВЕТ „ПРАВОСЪДИЕ И ВЪТРЕШНИ РАБОТИ“ НА ЕВРОПЕЙСКИЯ СЪЮЗ, ФОРМАТ „ПРАВОСЪДИЕ“, ПРОВЕДЕНО НА 11 ОКТОМВРИ 2018 Г. В ЛЮКСЕМБУРГ.  Внася: министърът на правосъдието 12. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИ­КА БЪЛГАРИЯ В ЗАСЕДАНИЕТО НА СЪВЕТ „ПРАВОСЪДИЕ И ВЪТРЕШНИ РАБОТИ” НА ЕВРОПЕЙСКИЯ СЪЮЗ, ФОРМАТ „ВЪТРЕШНИ РАБОТИ”, ПРОВЕ­ДЕНО НА 12 ОКТОМВРИ 2018 Г. В ЛЮКСЕМБУРГ.  Внася: министърът на вътрешните работи 13. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИ­КА БЪЛГАРИЯ В ЗАСЕДАНИЕТО НА СЪВЕТ „ОБЩИ ВЪПРОСИ“, ПРОВЕДЕНО НА 16 ОКТОМВРИ 2018 Г. В ЛЮКСЕМБУРГ.  Внася: заместник министър-председателят по правосъдната реформа и министър на външните работи 14. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИ­КА БЪЛГАРИЯ В ЗАСЕДАНИЕТО НА СЪВЕТ „ОБЩИ ВЪПРОСИ” (ЧЛ. 50), ПРО­ВЕДЕНО НА 16 ОКТОМВРИ 2018 Г. В ЛЮКСЕМБУРГ.  Внася: заместник министър-председателят по правосъдната реформа и министър на външните работи 15. ПРОЕКТ НА ПОСТАНОВЛЕНИЕ ЗА ПРИЕМАНЕ НА ПРАВИЛНИК ЗА ПРИЛАГА­НЕ НА ЗАКОНА ЗА ЗАЩИТА НА ЛИЦА, ЗАСТРАШЕНИ ВЪВ ВРЪЗКА С НАКА­ЗАТЕЛНО ПРОИЗВОДСТВО.  Внася: министърът на правосъдието 16. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА СПОРАЗУМЕНИЕ МЕЖ­ДУ МИНИСТЕРСТВОТО НА РЕГИОНАЛНОТО РАЗВИТИЕ И БЛАГОУСТРОЙСТ­ВОТО НА РЕПУБЛИКА БЪЛГАРИЯ И ОРГАНИЗАЦИЯТА ЗА ИКОНОМИЧЕСКО СЪТРУДНИЧЕСТВО И РАЗВИТИЕ ЗА ИЗПЪЛНЕНИЕТО НА ПРОЕКТ „ПРЕГ­ЛЕД НА МНОГОСТЕПЕННОТО УПРАВЛЕНИЕ – КАК МНОГОСТЕПЕННОТО УПРАВЛЕНИЕ И ДЕЦЕНТРАЛИЗАЦИЯТА ДА БЪДАТ УСПЕШНИ ЗА РЕГИОНАЛНОТО РАЗВИТИЕ В БЪЛГАРИЯ”.  Внася: министърът на регионалното развитие и благоустройството 17. ПРОЕКТ НА ПОСТАНОВЛЕНИЕ ЗА ИЗМЕНЕНИЕ НА НАРЕДБАТА ЗА УСЛО­ВИЯТА, ПРАВИЛАТА И РЕДА ЗА РЕГУЛИРАНЕ И РЕГИСТРИРАНЕ НА ЦЕНИТЕ НА ЛЕКАРСТВЕНИТЕ ПРОДУКТИ, ПРИЕТА С ПОСТАНОВЛЕНИЕ № 97 НА МИНИСТЕРСКИЯ СЪВЕТ ОТ 2013 Г.  Внася: министърът на здравеопазването АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.06", "title": " Вижте какво ще решава Министерски съвет утре, 7 ноември 2018 година"}
{"url": "https://trud.bg/%d0%bc%d0%b0%d1%8f-%d0%bc%d0%b0%d0%bd%d0%be%d0%bb%d0%be%d0%b2%d0%b0-%d0%bd%d0%b0-%d0%b2%d1%81%d0%b5%d0%ba%d0%b8-%d0%ba%d0%b8%d0%bb%d0%be%d0%bc%d0%b5%d1%82%d1%8a%d1%80/", "text": "Изпълни „обещание” за парното във вагона В 6:40 ч. сутринта на 6 ноември на Централната гара в София настъпва необичайно оживление. В демонстрация, че може да пътува и като редови гражданин, след като остана без превоз от НСО (виж другия текст), Мая Манолова пристига на перона за бързия влак №2601 „Златни пясъци” за Варна. В понеделник тя пътува с автобус до Стара Загора, но случва на бивш шофьор от службата за охрана. Във вторник, облечена в черно спортно яке на бели точки, загърната с дебел шал, с малко куфарче на колела в ръка, в 6:55 ч. националният омбудсман се оставя в ръцете на Българските държавни железници. За да не бездейства по време на близо осемчасовото пътуване, е обявила „приемна” във второто купе на първия вагон от втора класа. „Ивентът” е промотиран сред гражданите във фейсбук страницата й и на сайта на институцията още в неделя следобед. Но най-многобройните участници в него, разбира се, се оказват репортерите, операторите и фотографите – около 15 на брой. Пиарката на омбудсмана разпитва от кои медии са малцината сред тях, които не познава. Още преди влакът да излезе от София, вече има пряко включване по една от телевизиите, до Мездра – и по всички останали. „Това, от което ми е неудобно, е огромният медиен интерес. Ежедневно хиляди хора пътуват с влак и автобус”, казва Манолова. Самата тя за последно използвала услугите на БДЖ преди три години – до Мездра, в подкрепа на протест срещу закриване на линии. Предната вечер Слави Трифонов е обявил от ефира на шоуто си, че ще осигури кола и шофьор на омбудсмана. С подобни предложения й се обадили още десетки хора – както приятели, така и непознати. Сред тях бил и заместник-омбудсманът на Македония Васка Мустафа, която е била на посещение у нас. Но Манолова иска да е „сред хората”. „Общественият транспорт е за българските граждани и следователно трябва да бъде и за представителите на институции, и за политиците”, заявява тя пред поредната камера. По-късно – на гарата в Плевен, я питат дали лятото ще я видим на колело. „Да, защо не”, гласи моменталният отговор. Вагонът е полупразен, но от държавния превозвач са се постарали – спирките на влака се обявяват по уредбите в купетата, нещо нечувано за редовните пътници, какъвто е и репортерът на „Труд”. Обаче има гаф – точно вагонът на Манолова се оказва с развалено парно. Кондукторка притеснено обяснява, че във влака има електричар, който обаче не можел да се справи с аварията, затова на Мездра ще се качи друг. „Всеки момент трябва да оправят парното”, обещава и Манолова на пътниците. „Обещанието” й скоро е изпълнено и към Червен бряг вагонът започва да се затопля. Вторият вагон (в който парното работи) е пълен, а в нейния има само десетина редови пътници. Но даже и тримата от съседното купе не проявяват интерес към „приемната”. Все пак граждани с оплаквания се намират. Първият човек, който влиза в купето на Манолова и нейния екип, е българка, живееща в Германия. Казва, че дошла в България специално за среща с омбудсмана, но не споделя историята си. Следват гражданин с проблемен кредит и жителка на Червен бряг, която се жалва от срутен мост. „Седнете тука да ми пазите топло”, приканва Манолова мъж, който се качва от Мездра. След мощното медийно отразяване, на тази гара седем души хващат влака специално заради „приемната”. Други двама набързо си изливат мъката през прозореца. На Червен бряг пред купето на омбудсмана се образува опашка от десетина души. „Призовавам повечето институции да действат така”, казва въодушевено Манолова в поредно изявление пред медиите. „С екипа ми ще се справим с наличния ресурс. Моля хората да ме извинят, че ги занимаваме с нашите проблеми”, уверява тя. На гарата в Плевен я чакат с букети. Както и естествено – телевизионни камери. Брифингът се състои на вратата на вагона. Тук репортерът на „Труд” слиза, за да хване обратен влак към редакцията в София.   „Не е страшно човек да се качи в обществения транспорт“ Не искала кола на НСО “Влакът е подходящият обществен транспорт до Варна. Освен това, както виждате, осемте часа пътуване могат да бъдат уплътнени в разговор с хората за мобилна приемна. Единственото нещо, което ме притеснява, е интересът, който предизвиква тази приемна сред медиите. Просто е неудобно да привличаме вниманието с нещо, което хората правят всеки ден и това да се превръща в събитие. За хората това е ежедневие. Това е повод всички представители на институции и политици да се замислим по този въпрос. Никак не е страшно човек да се качи в обществения транспорт. Никога не съм искала кола на НСО. Наистина работата на институцията е изцяло на терен, не само аз, но и колегите са на терен. Такъв е характерът на работата. Няма как да защитаваш хората от София, от кабинета си, от жълтите павета. И няма как наличните автомобили, с които разполага институцията, да ги взема от колегите, за да ги ползвам аз. Чувствам се изключително добре сред хората, изпълнявайки функциите на омбудсман. Имам още две години мандат. Работя за гражданите. Това е полезно за хората, чувствам се удовлетворена”, заяви Мая Манолова.   За осем часа постъпили 117 жалби Ще я закарат до София Кръстина Маринова,  ТРУД, Варна Споделеното пътуване трябва да се уреди нормативно. Това каза след пристигането си на жп гарата във Варна омбудсманът Мая Манолова. Тя призна, че има колебания да ползва на връщане за София оферти от сайтовете за споделеното пътуване, защото няма как омбудсманът да прави нещо, което не регламентирано в закона. “Ще се опитаме да помогнем да се сложи ред и правила от правна гледна точка, но ще внимаваме с нашата намеса, за да бъде в интерес на хората”, коментира Манолова. За близо осем часа пътуване с влака от София до Варна, където отвори приемна, до нея са постъпили 117 жалби, но много повече хора са били изслушани. “Видяхме целия спектър от проблеми, които тормозят българските граждани-кредити, банки, частни съдебни изпълнители, продажби на кредити от банки на колекторски фирми, здравеопазване, проблеми с ТЕЛК, промени в медицинската експертиза, които оставят хора без подкрепа от държавата и без пенсии за инвалидност. “, посочи омбудсманът. На репортерски въпрос как ще коментира най-новия анекдот, че омбудсманът, президентът и премиерът се срещнали в метрото, Манолова пожела това да стане ежедневие. Във Варна тя се срещна със служители от авиокомпания “Ер Виа”, които не са получавали заплати от няколко месеца. Те ще я закарат до София.   3 159 000 лв. разходи предвидени за институцията Заплатата на началничката е около 5000 лв. Съгласно чл. 21., ал. 1 от Закона за НСО специализиран транспорт в мирно време се осигурява на МС, Конституционния съд, заместник-председателите на НС, председателя на Върховния касационен съд, председателя на Върховния административен съд, омбудсмана и кмета на столицата. В параграф 14 от Преходните и заключителни разпоредби на проекта за Бюджет 2019 е предвидена поправка в Закона за НСО, с която омбудсманът се заличава от списъка. За институцията в Бюджет 2019 са предвидени 3 159 000 лв. разходи. Съгласно Закона за омбудсмана Мая Манолова получава основно месечно възнаграждение в размер 90 на сто от основното месечно възнаграждение на председателя на парламента – около 5000 лв. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.06", "title": " Мая Манолова на всеки километър\t\t\t"}
{"url": "https://trud.bg/%d1%80%d1%83%d0%bc%d0%b5%d0%bd-%d0%bf%d0%b5%d1%82%d0%ba%d0%be%d0%b2-%d0%b2%d1%80%d1%8a%d1%87%d0%b8-%d0%bd%d0%b0-%d0%bf%d1%80%d0%b0%d0%b2%d0%be%d1%81%d1%8a%d0%b4%d0%bd%d0%b8%d1%8f-%d0%bc%d0%b8%d0%bd/", "text": "Председателят на ПП АБВ Румен Петков и експерти на партията връчиха на правосъдния министър Цецка Цачева официалната позиция по придобиване на българско гражданство и по работата с българите в чужбина, съобщиха от партията. Позицията е изготвена във връзка с арестите и последните събития в Държавната агенция за българите в чужбина. Пред министъра на правосъдието Румен Петков изрази силно безпокойство от възможността към момента за субективна преценка на ръководството на Държавната агенция за българите в чужбина относно документите на кандидатстващите, безпокойство от липсата на прозрачност и от това, че служителите ДАБЧ могат да елиминират документи от комплекта, подаден от всеки един от кандидатите и по този начин да обезсмислят кандидатстването им, безпокойство и от политическата спекула с даването на гражданство. Петков определи като тревожен и факта, че получаващите гражданство се регистрират целево на един адрес, в това число, по трафопостове. Това променя изборната география и фалшифицира изборния резултат, което е пряк удар върху демокрацията. Румен Петков предостави на Цецка Цачева изключително силен доклад, изработен от Ивайло Калфин в качеството му на вицепремиер и министър на външните работи от края на 2007 година, където се разглежда детайлно работата в Агенцията и се отделя много сериозно място на диаспората, привличането на работна ръка от чужбина, възможностите държавата да подкрепя българското самосъзнание. Правосъдният министър прие документа с благодарност и отправи покана към АБВ за по-нататъшно експертно участие в цялостната промяна на нормативната уредба, която формулира работата на ДАБЧ. Петков изрази удовлетворение от срещата и готовност партията да се включи в работата по промените за работата на Държавната агенция за българите в чужбина с потенциала на ПП АБВ. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.06", "title": " Румен Петков връчи на правосъдния министър официалната позиция на ПП АБВ по придобиване на българско гражданство и по работата с българите в чужбина"}
{"url": "https://trud.bg/%d1%80%d1%83%d0%bc%d0%b5%d0%bd-%d0%bf%d0%b5%d1%82%d0%ba%d0%be%d0%b2-%d0%b7%d0%b0%d0%bf%d0%b0%d0%bb%d0%b8-%d1%81%d0%b2%d0%b5%d1%89-%d0%b2-%d0%bf%d0%b0%d0%bc%d0%b5%d1%82-%d0%bd%d0%b0-%d0%bf%d0%b0%d1%82/", "text": "Председателят на ПП АБВ Румен Петков запали свещ в памет на Негово Светейшество патриарх Максим. В катедралния храм „Александър Невски“ Петков се помоли за мир и покой на душата му. На днешния ден преди шест години почина патриарх Максим, глава на Българската православна църква. Той носи титлата „Патриарх Български и митрополит Софийски“ от 1971 г. до смъртта си. Негово Светейшество беше начело на Българската православна църква 41 години (1971-2012). Той е най-дълго управлявалият БПЦ патриарх. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.11.06", "title": " Румен Петков запали свещ в памет на патриарх Максим"}
{"url": "https://trud.bg/%d0%b7%d0%b0%d0%b2%d1%8a%d1%80%d1%88%d0%b8-%d1%88%d0%b0%d1%85%d0%bc%d0%b0%d1%82%d0%bd%d0%b8%d1%8f%d1%82-%d1%82%d1%83%d1%80%d0%bd%d0%b8%d1%80-%d0%bc%d0%b0%d1%80%d0%b8%d0%bd%d0%be%d0%bf%d0%be/", "text": "Трето издание на шахматен турнир за купа „Маринополци“ се проведе в Павликени. Организатор на състезанието бе Община Павликени със съдействието на ШК „Асеневци“. В турнира право на участие имаха шахматисти с международен рейтинг до 2200. Проведоха се седем кръга, разпределени в два дни. Голямата купа и шампион в третото издание на купа „Маринополци“ стана бургаският майстор на спорта Цветомир Ангелов с актив 6 точки от 7 възможни. От 2-ро до 5-то място с по 5,5 точки се наредиха: Станислав Андреев от „ЦСКА“, Димитър Мархолев от „Асеновец“, Кирил Бадев от „Марица изток“ и младата надежда на „Асеневци“ Лъчезар Колев. За победителите в отделните възрастови групи имаше купи и медали. При 8 – годишните деца най-добре се представи Кристиян Кънев от Габрово, а златото при момичетата отде при Алейна Кулазказ от школата на „Асеневци“ в Полски Тръмбеш. При 10-годишните триумфираха Никола Стоянов и Стефани Бижева от „Етър“. В групата до 12 години по традиция спечели младата надежда на Русе Станислав Ботев, а при момичетата Адриана Кънева от Габрово се окичи със златото. При децата до 14 години представителят на домакините от „Асеневци“ Лъчезар Колев бе безкомпромисен, повеждайки с точка и половина пред втория и излизайки на 5-то място в генералното класиране. Специалният приз за най-добре представил се ветеран отиде при Михаил Чуклев, а в групите до рейтинг 1700 и 1900 триумфираха Петър Колев от „Орловец“ Габрово и пловдивският майстор на спорта Апостол Станков. Традиционно домакините наградиха и децата от школите в различните общини, където провеждат тренировъчна дейност. Победител сред децата на града – домакин и носител на купата „Шампион на Павликени“ стана Денислав Христов. Втори по допълнителни показатели се нареди Трифон Александров, който също се представи отлично. При децата от школата на „Асеневци“ във Велико Търново триумфира Данаил Боев, а победители на Полски Тръмбеш и Лясковец станаха Ерик Иванов и Николай Георгиев. Организаторите проведоха и отборна игра, където родители/придружители и деца заедно се съревноваваха. Тази година представителите на сем. Христови – Цветелин и Денислав се представиха най-добре, а на второ място останаха сем. Александрови, в лицето на таткото Александър, заедно със своите синове Трифон и Иван. Турнирът бе открит лично от кмета на Община Павликени инж. Емануил Манолов, който приветства всички участници. Бяха раздадени над 20 медала, 5 купи, както и паричен награден фонд в размер на над 1200лв. Наградите връчи зам. кметът на Община Павликени инж. Анастасия Вачева. За всички участници имаше осигурена и почерпка. „Много сме щастливи и сърдечно благодарим на инж. Емануил Манолов и цялото ръководство и екип на Община Павликени, които много ни съдействаха в целия организационен процес. Преди 3 години за първи път влязохме в Общината и организирахме първо издание на турнир „Маринополци“. От тогава до сега виждаме голямо развитие на нашия спорт, защото все повече местни шахматисти вземат участие по турнирите и шахматът като цяло придобива все по-голяма популярност. Не много отдавна Павликени бе шахматен център на България, но по една или друга причина шахматният живот бе „заспал“ в последните близо 20 години. С колегата ми Даян Нинов отново възродихме традициите и искрено вярваме в светлото шахматно бъдеще на Павликени! Отскоро тук има и основан клуб под името „Маринополци“, който доказва сериозните ни намерения за развитието на шахмата в Общината! Много искаме Павликени да продължи да придобива популярност в шахматните среди и да ражда все повече таланти в древната игра! Още веднъж благодарим на всички участници, родители и придружители, които уважиха нашето мероприятие и с помощта на които създадохме поредния празник на шахмата!“, сподели Цвета Галнова от ШК „Асеневци“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.06", "title": " Завърши шахматният турнир „Маринополци“ в Павликени"}
{"url": "https://trud.bg/%d1%84%d0%b0%d0%bd%d0%b4%d1%8a%d0%ba%d0%be%d0%b2%d0%b0-%d0%be%d1%87%d0%b0%d0%ba%d0%b2%d0%b0%d0%bc%d0%b5-%d0%b8%d0%b4%d0%b5%d0%b8%d1%82%d0%b5-%d0%bd%d0%b0-%d0%bc%d0%bb%d0%b0%d0%b4%d0%b8%d1%82%d0%b5/", "text": "Недко Солаков, Георги Господинов, Галина Борисова, Явор Гърдев, младите творци Емона Илиева, Констанца Гецова и Надя Керанова, както и Ина Кънчева – учредител на Фондация Културни Перспективи приеха предизвикателството да слязат в подземията на мавзолея. Очакваме техните идеи за заданието за конкурса, който ще обявим за превръщане на подземията в място за изкуство, това написа в профила си във фейсбук столичният кмет Йорданка Фандъкова. В подземния комплекс в момента се намират телефонна централа от миналия век, съоръжения за осигуряване на електроснабдяване, най-големият климатик за времето си и подемен асансьор. Предстои главният архитект арх. Здравков да обяви международен архитектурен конкурс за тази част от центъра на града. Пространството заема важно място в оста от градски музеи и галерии – Софийска градска художествена галерия, Националната художествена галерия, „Ларгото“, Музеят за история на София.ю АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.06", "title": " Фандъкова: Очакваме идеите на младите творци за превръщане на подземията в мавзолея в място за изкуство"}
{"url": "https://trud.bg/%d0%b7%d0%b0%d0%bc-%d0%bf%d1%80%d0%b5%d0%b4%d1%81%d0%b5%d0%b4%d0%b0%d1%82%d0%b5%d0%bb%d1%8f%d1%82-%d0%bd%d0%b0-%d0%b0%d0%b1%d0%b2-%d0%bc%d0%bb%d0%b0%d0%b4%d0%b5%d0%b6%d0%b8-%d1%81%d0%b5-%d1%81%d1%80/", "text": "Зам.-председателят на АБВ-Младежи и член на НС на АБВ Иван Керчев проведе среща с представители на българската общност в Торонто, съобщиха от партията. На срещата те обсъдиха отношението на държавата ни към българите извън граница, тяхното положение и за съжаление констатираха, че събитията в Агенцията за българите в чужбина вредят на авторитета на България и му нанасят щети в международен план. Керчев представи дългосрочната позицията на партия АБВ за необходимостта от ясна и последователна държавна политика за работата с българите в чужбина. На срещата се засегна и наболелият въпрос за липсата на достъп за голямата част от българите, които живеят извън границите на България, до основния носител на българската култура и историческа памет – българската книга. „Тъжно обстоятелство, което трябва и може да бъде преодолявано”, заяви Иван Керчев и подари специалния патриотичен календар, който АБВ изготви по случай 140-годишнината от Освобождението на България, на Алфред Натан, представител на българската общност в Торонто. Екземпляри от календара бяха предоставени други наши сънародници на срещата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.06", "title": " Зам.-председателят на АБВ-Младежи се срещна с председателя на българската общност в Торонто"}
