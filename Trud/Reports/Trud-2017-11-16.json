{"url": "https://trud.bg/%d1%80%d0%b0%d0%ba%d1%8a%d1%82-%d0%bd%d0%b0-%d0%bf%d1%80%d0%be%d1%81%d1%82%d0%b0%d1%82%d0%b0%d1%82%d0%b0-%d0%bc%d0%be%d0%b6%d0%b5-%d0%b4%d0%b0-%d0%b7%d0%b0%d0%bf%d0%be%d1%87%d0%bd%d0%b5-%d1%81-%d0%b1/", "text": "Ракът на простатата е най-често срещаното злокачествено заболяване при мъжете. От рак на гърдата на всеки 20 секунди умира по една жена в света, подобно е съотношението и при мъжете от карцином на простата. „Ноември е месецът за борба със заболяването и това е повод да се припомни на силния пол за опасността от страданието, да ги подсетим да се погрижат за здравето си и да се изследват. Счита се, че болестта засяга мъже над 65-70-годишна възраст. За да се хванат обаче навреме измененията, е важно да се правят профилактични прегледи след навършване на 50 години, тъй като колкото повече напредва възрастта, толкова по-голям става рискът”, категорична е д-р Антоанета Томова, химиотерапевт и началник на Първо отделение по медицинска онкология в Комплексния онкологичен център (КОЦ) в Пловдив. Затова е необходимо мъжете да дадат кръв за изследване на туморния маркер простатно специфичния антиген (PSA), както и да се направи преглед при уролог с ректално туширане, за да се определи има ли промяна в големината и консистенцията на простатата. Отделно се извършва ехографско изследване. По този начин жлезата може да бъде много точно оразмерена, да се види има ли някакви зони с различна структура, което да насочи специалиста за евентуален злокачествен процес. Ако се прави това, шансът да се „хване” заболяването в ранен стадий е много висок. „Специалистите гледат цялата мозайка от данни, а не само туморния маркер. Затова цялостна преценка се прави, след като се сглобят отделните компоненти. Добре е цялата интегрирана информация да бъде интерпретирана от онкоуролог, защото той има и онкологично мислене. Тогава няма да се изпусне нито един детайл. Не е препоръчително да се разчита само на туморния маркер, тъй като в ранните стадии той може да не е висок”, съветва д-р Томова. В началото на болестта симптоми почти няма. Коварното е, че признаците при рак на простатата в повечето случи съвпадат с тези при доброкачествените изменения. При нарастване на тумора е възможно да има притискане към пикочния мехур и мъжът да забележи изтъняване на урината, прекъсване на струята, стоп на изтичането – при по-големи тумори, които притискат уретрата, чувство за недобро изпразване на мехура, често ставане нощем, от което се нарушава сънят, ако туморът расте повече към дебелото черво – нарушена дефекация. Но по-често симптомите идват от появата на далечните костни разсейки. Заболяването може да започне с болка в таза или в кръста и дълго време тази болка да не бъде добре разпозната. Не е изключено на пациент с подобни оплаквания му се каже, че има дископатия или шипове, а да се окаже, че има разсейки от напреднал простатен карцином. Затова според д-р Томова колкото и чести и банални да са тези оплаквания, те не бива да се отхвърлят с лека ръка, а да се направят образни изследвания, тъй като дават по-богата информация за истинската причина за появата на болката. Често при появата на проблеми с уринирането мъжете започват да пият различни препарати и билки. Временно облекчение може да има, но отдалечава поставянето на диагнозата. Съветът на д-р Томова е да не се прибързва със самолечение, а да се направят консултации с уролог и онколог, за да се отхвърлят по-тежките „сценарии”. Установи ли се рак на простата, се прави радикално оперативно лечение, което има шанса да постигне пълно излекуване. По преценка на екипа могат да се приложат и лъчетерапевтични техники. Туморът се изследва под микроскоп и ако той е силно агресивен, възможно е да се назначи лечение, което потиска синтезата на тестостерон в организма. Така се постига максимална андрогенна блокада, чиято първа задача е да спре функцията на тестисите. При по-възрастни мъже това може да се осъществи чрез оперативното им отстраняване. Освен възрастта роля за развитието на болестта има и наследствеността. В момента се правят много изследвания, които търсят генетичните основи на това заболяване, както и генетичните аномалии и нарушения, които се проявяват при хората. В малък процент от случаите заболяването може да бъде наследствено. В по-високия процент обаче се явява спорадично, тоест за първи път при конкретен член от семейството, твърдят онкоспециалистите. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.16", "title": " Ракът на простатата може да започне с болка в кръста"}
{"url": "https://trud.bg/%d0%be%d0%b4%d0%be%d0%b1%d1%80%d0%b8%d1%85%d0%b0-%d0%b7%d0%b0%d0%ba%d0%be%d0%bd%d0%b0-%d1%81%d1%80%d0%b5%d1%89%d1%83-%d1%80%d0%b0%d0%b7%d0%b3%d1%80%d0%b0%d0%b1%d0%b2%d0%b0%d0%bd%d0%b5%d1%82%d0%be/", "text": "Правната комисия в парламента одобри промени в Закона за банковата несъстоятелност. Законопроектът е внесен от депутатите от ДПС Делян Пеевски, Йордан Цонев и Хамид Хамид. Целта му е да възпрепятства недобросъвестните действия на лица, придобиващи фиктивно вземания с произход КТБ, както и възстановяване на неправомерно заличени обезпечения по време на квестатурата на КТБ. По-рано премиерът Бойко Борисов заяви, че ГЕРБ ще подкрепи законопроекта на ДПС за КТБ. “Защото ако не го направим, ще излезе, че когато сме били в опозиция, имаме нещо общо с този грабеж”, коментира Борисов. “Предлагам обединени да стигнем до истината и тогава всички ще бъдем в по-добро и психическо състояние”, допълни премиерът.", "date": "2017.11.16", "title": " Одобриха закона срещу разграбването на КТБ"}
{"url": "https://trud.bg/%d0%b1%d0%be%d0%b6%d0%b8%d0%b4%d0%b0%d1%80-%d0%bb%d1%83%d0%ba%d0%b0%d1%80%d1%81%d0%ba%d0%b8-%d0%bf%d1%80%d0%b8%d0%b2%d0%b0%d1%82%d0%b8%d0%b7%d0%b0%d1%86%d0%b8%d1%8f-%d0%b8%d0%bc%d0%b0%d1%88%d0%b5/", "text": "Предлага се да отпадне давността за престъпления, свързани с приватизацията, но се визира само един конкретен момент – управлението на ОДС при Иван Костов. Приватизацията не е само по времето на Иван Костов, имаше и при Тройната коалиция, и при кабинетите „Борисов – 1” и „Борисов – 2. Това коментира председателят на СДС Божидар Лукарски по  . „Притеснен съм, че ГЕРБ като дясна партия влизат в комунистическа реторика – реториката на БСП, която дамгосва приватизацията като най-тежкото нещо на прехода“, каза той. Много от нас си спомнят, че (по време на социализма – б.ред. ) можехме да носим само дънки „Рила”, а ГДР беше най-бленуваната държава, в която можеше да стигне. 10 ноември завари една фалирала България с неработещи мастодонти и нулев кредитен рейтинг. Не приватизацията е „ошушкала” „златното наследство на комунизма”, добави Лукарски. „Това е дълъг процес, един от най-важните икономически модели на реформа, който така или иначе трябваше да се проведе. Това беше и едно от условията, за да станем членове на ЕС”, каза още председателят на СДС. „Може би не е необходимо да се променя Конституцията, а свързаните членове в НК може да се променят с изменения в Наказателния кодекс. Промените в Конституцията може да са пиар ход”, смята той. „Няма голям напредък по темата за обединението на дясното, битуват различни тенденции. Надявам се на не прокарваме разделителни линии”, коментира Божидар Лукарски. „Визията ни е да почнем на идейна основа – да видим кое е дясно”, каза още Лукарски, визирайки Зелените и ДЕОС. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.16", "title": " Божидар Лукарски: Приватизация имаше и при Тройната коалиция, и при кабинетите „Борисов 1 и 2″"}
{"url": "https://trud.bg/%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d0%b2-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d1%80%d0%b0%d0%b1%d0%be%d1%82%d1%8f%d1%82-%d0%b8-%d1%81%d0%b5-%d1%80%d0%b0/", "text": "Държавният глава Румен Радев удостои Фондация „Александър фон Хумболт“ с Почетен знак на Президента на Републиката на церемония по случай 25 години от основаването на Хумболтовия съюз в България. „В България работят и се развиват талантливи, амбициозни и можещи учени, които имат своето място в европейския научен елит. Благодаря на всички утвърдени български учени-стипендианти, които създават школи и екипи, за да развиват потенциала на младите учени и връзките между България и Германия“, заяви президентът Радев на церемонията, която се състоя в Археологическия музей в София, съобщиха от прессекретариата на държавния глава. Президентът отбеляза, че фондация „Александър фон Хумболт” е една от най-престижните фондации, с дълга история и голямо влияние върху световната наука и подчерта, че днес българските стипендианти на Фондацията наближават близо 400 души. „Хилядите млади учени, подпомогнати от фондацията, работят по цял свят и са в научния елит на своите страни. За последните 50 години има 50 нобелови лауреати“, каза Румен Радев. Президентът допълни, че стипендиите на Фондация „Александър фон Хумболт“ отдавна са се утвърдили като един от инструментите за насърчаване на изследователи от цял свят да надграждат, да се усъвършенстват и да реализират на практика високите си научни резултати. Държавният глава благодари на ръководството на Фондацията за помощта и възможностите, които са предоставяли и продължават да предоставят на българските учени и подчерта огромната роля на утвърдените изследователи, които предават своите знания, опит и мотивация на младите учени на България. „Но има нещо дори по-важно от подкрепата за развитието на тези учени и научните изследвания и това е моделът, който те възприемат за ефективни научни изследвания, за организация на научната работа и просперитета на цялото общество“, заяви още в словото си президентът Румен Радев. В церемонията участваха посланикът на Федерална република Германия у нас Херберт Салбер, генералният секретар на фондация „Александър фон Хумболт” д-р Ено Ауфдерхайде, председателят на Българската академия на науките акад. Юлиан Ревалски и много учени, подкрепени от Фондацията. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.16", "title": " Президентът: В България работят и се развиват талантливи, амбициозни и можещи учени"}
{"url": "https://trud.bg/%d1%87%d0%be%d0%b2%d0%b5%d1%88%d0%ba%d0%b8-%d1%84%d0%b0%d0%ba%d1%82%d0%be%d1%80-%d0%b4%d0%be%d0%b2%d0%b5%d0%bb-%d0%b4%d0%be-%d1%82%d1%80%d0%b0%d0%b3%d0%b5%d0%b4%d0%b8%d1%8f%d1%82%d0%b0-%d0%b2-%d0%b3/", "text": "Спасителни екипи в Централна Гърция издирваха в четвъртък 6-ма безследно изчезнали граждани, след като определените като библейски потопи в региона причиниха в сряда смъртта на най-малко 15 гърци, предаде Би Би Си. Поне 12 души от ранените над 30 при бедствието остават в болница, като един от тях е в тежко състояние. Мнозинството от жертвите са възрастни хора, които били хванати в капан в домовете си. Най-младият загинал е 36-годишен шофьор, който се обадил от блокирания си камион на майка си, докато нивото на водата се покачвало. Няколко пътища бяха отворени вчера за движение в някои от най-тежко засегнати градове край столицата Атина, но училища и други публични услуги останаха затворени след връхлитането на бурята Евридика. Бедствието е сред най-тежките от десетилетия за Атина и премиерът Алексис Ципрас обяви национален траур заради катастрофалните последствия, обещавайки помощ за пострадалите. В крайбрежните градове Неа Перамос, Мандра и Мегара, западно от Атина, оттеглянето на водите разкри преобърнати коли и разхвърляна покъщнина в калта, която бе довлечена от проливните дъждове. Ден по-рано пътищата в Мандра се превърнаха в истински реки от кал, които блъскаха автомобили в постройки, а част от магистрала бе изцяло залята. Властите заявиха, че чакат подобряване на климатичните условия, за да могат да дадат по-точна картина за нанесените щети. Поне 500 къщи и други постройки са пострадали от „Евридика“. Водата и електричество в района няма, като за останалите без дом бе ангажиран круизен кораб с 364 каюти. „Разбира се, че държавата не бе подготвена, не можем да се мерим с природата“, коментира Христос Зеферос, шеф на центъра за атмосферната физика и климатология в Атина. „Трябва да се подготвим за по-чести и различни феномени“, подчерта той. Валежите в региона се очаква да продължат до края на седмицата. Незаконни строежи и ерозия на почвата предизвикали бедствието в региона на Мандра. Експерти обвиниха за трагедията в столичния регион Атика безразборни строежи край коритата на пресъхнали реки и ерозия на почвите в близка планина, която била засегната от пожари, предаде Ройтерс. Според Димитрис Папаниколаос, професор по геология от Атинския университет, проливните дъждове са били сериозен фактор, но именно урбанизацията на района, особено край Мандра, е направила така, че водите безпрепятствено да се насочат към града. Той припомни, че през 1996 г. край Мандра отново е имало наводнения, взели две жертви и настоя за незабавни мерки за предотвратяване на подобни катастрофи. Медии припомнят за 37 загинали при потоп там през 1977 г. и 43-ма през 1961 г. „Дъждът продължава, а капацитетът на почвата да абсорбира водата е нулев“, предупреди още професорът, който обвини бизнес интереси и общината за случилото се. „Незаконното строителство е отговор на огромното социални и икономически неравенство и в продължение на години държава си затваряше очите за бедните хора и им позволяваше да действат по определен начин“, каза правителственият говорител Димитрис Цанакопулос.", "date": "2017.11.16", "title": " Човешки фактор довел до трагедията в Гърция\t\t\t"}
{"url": "https://trud.bg/%d0%be%d0%b1%d0%b8%d1%80%d0%b4%d0%b6%d0%b8%d1%8f%d1%82%d0%b0-%d0%bd%d0%b0-%d0%b1%d0%b0%d0%bd%d0%ba%d0%be%d0%bc%d0%b0%d1%82%d0%b0-%d0%b2-%d1%81%d0%b0%d0%bf%d0%b0%d1%80%d0%b5%d0%b2%d0%b0-%d0%b1%d0%b0/", "text": "Защитата обжалва постоянната мярка „задържане под стража“ за Господин Динев, единствения задържан след обира на банкомат в Сапарева баня, наложена му от районния съд в Дупница. На 22 ноември Кюстендилският окръжен съд ще разгледа жалбата – заседанието вероятно ще е при закрити врата, съобщи  . Господин Динев, който по коментари в Дупница, е управител на заведение в Перник, е обвинен за участие, като помагач във взривяването на банкомата в центъра на Сапарева баня през нощта срещу 9 ноември. Тогава извършителите Тодор Богданов, Кирил Микев и Красимир Йорданов успяха да се укрият, въпреки полицейската блокада на района при село Боснек, в която участваха 250 полицаи, жандармерия, вертолет, дронове, следови кучета. Те и досега са в неизвестност и са обявени за общонационално издирване. Динев умишлено улеснил противозаконно отнемане на чужда движима вещ. Той управлявал лек автомобил „Фолксваген Кади“ и осигурявал безпрепятственото придвижване на друг лек автомобил – марка „БМВ Х5“, с който било извършено престъпното деяние. Чрез взривяване на вратата на АТМ-устройство бил отнет сейф, съдържащ касета с 9 000 лева, обявиха от прокуратурата. На заседанието на дупнишкия съд по мярката му за неотклонение Динев не дал разяснения. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.16", "title": " Обирджията на банкомата в Сапарева баня обжалва ареста си"}
{"url": "https://trud.bg/%d1%80%d1%83%d1%81%d0%b8%d1%8f-%d0%be%d0%b1%d1%8f%d0%b2%d1%8f%d0%b2%d0%b0-9-%d0%bc%d0%b5%d0%b4%d0%b8%d0%b8-%d0%b7%d0%b0-%d1%87%d1%83%d0%b6%d0%b4%d0%b5%d1%81%d1%82%d1%80%d0%b0%d0%bd%d0%bd%d0%b8-%d0%b0/", "text": "Руското министерство на правосъдието оповести списък с девет спонсорирани от Съединените щати медии в Русия, които могат да бъдат обявени за чуждестранни агенти съгласно нов закон. В списъка фигурират радиостанциите „Гласът на Америка“ и „Свободна Европа“, предаде  . Законът, който определя някои медии като „чуждестранни агенти“ и настоява те да разкрият източниците си на финансиране, беше приет в сряда от Държавната дума – долната камара на парламента. Предстои текстът да бъде гласуван от Съвета на федерацията и подписан от президента Владимир Путин. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.16", "title": " Русия обявява 9 медии за чуждестранни агенти"}
{"url": "https://trud.bg/%d0%b8-%d1%82%d1%80%d0%b5%d0%bd%d1%8c%d0%be%d1%80%d1%8a%d1%82-%d0%bd%d0%b0-%d0%bb%d0%b5%d0%b2%d1%81%d0%ba%d0%b8-%d0%b2%d0%b0%d1%80%d0%b8%d0%b0%d0%bd%d1%82-%d0%b7%d0%b0-%d0%b8%d1%82%d0%b0%d0%bb/", "text": "Делио Роси, треньор на „Левски“, е сред кандидатите за селекционер на Италия. Това съобщи сайтът „Стадио спорт“, популярен на Апенините. В местните медии започнаха да циркулират имена на специалисти, които могат да застанат начело на „адзурите“, след като Джампиеро Вентура бе уволнен. Сред фаворитите за нов селекционер са Карло Анчелоти, Роберто Манчини и Масимилиано Алегри. От тях единствено бившият наставник на „Байерн“ е свободен. Неговото назначение обаче ще е излезе скъпо на местната федерация и това може да накара футболните босове да разгледат и някои по-екстравагантни кандидатури. Сред тях са тези на Винченцо Монтела, Клаудио Раниери и… Делио Роси. В родината засипаха със суперлативи треньора на „Левски“ и припомниха спечелената от него и „Лацио“ купа на Италия през 2009 година. „Бъдещето на Монтела в „Милан“ не е сигурно – пише „Стадио спорт“. – Ситуацията около Раниери е по-различна. Под негово ръководство „Нант“ се представя изключително добре в Лига 1. Освен това договорът му с френския клуб е до 2019 година. Интересен вариант е и Делио Роси, който има двугодишен контракт с българския „Левски“.“ Асен Букарев, помощник на италианския наставник на „Герена“, беше повишен в мениджър и координатор на спортно-техническата дейност. Бившият футболист ще се заеме с изграждането и развитието на международни контакти и скаутската дейност на клуба.", "date": "2017.11.16", "title": " И треньорът на „Левски“ вариант за Италия"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%be%d1%82-%d0%b1%d1%80%d0%be%d1%8f-%d0%bd%d0%b0-%d1%82%d1%80%d1%83%d0%b4-%d0%b2-%d0%bf%d0%b5%d1%82%d1%8a-2/", "text": "„Проблемът с паралелния износ на лекарства рефлектира върху здравето на нацията и на българските граждани. Износът на такива лекарства, преопаковането им и недостигането им до болните в здравните заведения излага на риск здравето на пациентите”. Това съобщи главният прокурор Сотир Цацаров по време на изслушване в Комисията за борба със сивата икономика в парламента. Той подчерта, че прокуратурата може да търси данъчни престъпления, пране на пари, свързано с установяване на предикатно престъпление и евентуална митническа контрабанда. „БСП трябва да се върнат в парламента”, обяви премиерът Бойко Борисов по време на инспекция на ремонта на Източната тангента на столичното околовръстно шосе. Помолен да коментира обявеното от Корнелия Нинова намерение левицата да напусне парламента до оставка на председателя, той заяви: “БСП води политика на празния стол. Историята се повтаря, когато през 2013 ГЕРБ излезе от парламента. Леят се обиди и грозни изказвания в Народното събрание. Затова не отивам. Това не е продуктивно.” “Ще имаме успехи в правосъдната система, когато нашите политици започнат да се отчитат пред своите съграждани, а не пред Брюксел”, заяви вчера президентът Румен Радев преди тържественото събрание-концерт във Военната академия по повод предстоящия празник на Сухопътните войски. Според него коментарите за доклада на ЕК по механизма за сътрудничество и проверка са противоречиви, тъй като самият доклад е витиеват.   Българите пушат, пият и затлъстяват. Хората боледуват и плащат повече за здраве от другите европейци. Това отчита доклад на Световната здравна организация (СЗО) за страната ни за периода от 1985 до 2014 г., представен в Министерството на здравеопазването. Извод в него е, че страната ни все пак е постигнала напредък в подобряване на здравното състояние на населението.   По повод 75 години от основаването му, Факултетът по Дентална медицина на МУ-София получи безценен дар от официална делегация на Атинската епископия – мощите на Свети Антипа. Светецът е патрон на Българския зъболекарски съюз, покровител е на професията на зъболекарите и на хората, страдащи от стоматологични проблеми. Божиите служители тържествено връчиха на ръководството на факултета мощехранителница с изображения на светеца на 16 ноември. Много лесно може да се реши демографският проблем, но липсата на политическа воля спира процеса – анализ на проф. Божидар Димитров       Интервю с писателя Димитър Томов         Псевдоеколози слагат прът в колелото на прогреса български – коментар на Пламен Енчев        ", "date": "2017.11.16", "title": " Вижте акцентите от броя на „Труд“ в петък, 17 ноември 2017"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d0%b8%d1%82%d0%b5-%d0%bf%d1%83%d1%88%d0%b0%d1%82-%d0%bf%d0%b8%d1%8f%d1%82-%d0%b8-%d0%bf%d0%bb%d0%b0%d1%89%d0%b0%d1%82-%d0%bd%d0%b0%d0%b9-%d0%bc%d0%bd%d0%be%d0%b3/", "text": "Българите пушат, пият и затлъстяват. Хората боледуват и плащат повече за здраве от другите европейци. Това отчита доклад на Световната здравна организация (СЗО) за страната ни за периода от 1985 до 2014 г., представен в Министерството на здравеопазването. Извод в него е, че страната ни все пак е постигнала напредък в подобряване на здравното състояние на населението. „Докладът показва дълъг период, къде са положителните и слабите страни”, уточни пред „Труд” проф. Пламен Димитров, заместник-директор на Националния център по обществено здраве и анализи. Предизвикателствата обаче остават и те са именно в областта на високите нива на консумация на алкохол и тютюнопушене, и на затлъстяване на населението. Подобни проучвания към момента са направени в Словения, Грузия, Гърция и Молдова, като предстои да се направят общо в 53 държави. Според данните преждевременната смъртност у нас е по-висока от средната в сравнение с европейския регион на СЗО от злокачествени образувания и болести на органите на кръвообращението. Основни рискови фактори са разпространението на тютюнопушенето – 30%, което е над средните нива в страните членки на СЗО. Д-р Скендер Сила от регионалният офис на организацията напомни, че страната ни е на първо място в ЕС по тютюнопушене. През последните години регистрираната консумация на алкохол също расте и е по-висока от средната за Европа. Увеличават се и хората с наднормено тегло, като данните са сравними със средните стойности за ЕС. В същото време общите разходи за здравеопазване като процент от БВП – 8,4%, са над средните в сравнение с европейския регион. Собствените разходи за домакинствата за здравеопазване са в размер на 44,2%.  Очакваната продължителност на живота в България и при мъжете, и при жените е по-ниска. При мъжете тя е 71,4, а при жените 78.7., отчита още докладът. Според данните 20% от населението у нас е над 65 години, което е значително над стойностите за ЕС. Има и тенденция за преждевременно застаряване на населението.  Заболяемостта от туберкулоза е ниска, по-ниски са стойностите и за разпространението на СПИН и ХИВ, показва анализът на СЗО. Д-р Скендер Сила посочи, че здравето трябва да бъде предмет на политически избор. В ерата на устойчиво развитие е неприемливо хората да бъдат бедни вследствие на лошо здраве.  На свой ред главният здравен инспектор д-р Ангел Кунчев посочи пред „Труд”, че за съжаление българите не са много добри в превенцията на болести. Тя е основното за всеки, правещ политики в областта, а не лечението на болестите, допълни той. СЗО се ангажира да сътрудничи с всички заинтересувани здравни власти. Като положителна тенденция е постигнато на значително намаление на детската смъртност, посочи д-р Скендер Сила. Той отбеляза, че е необходимо информиране на децата в най-ранна възраст за вредите от тютюнопушенето, а пушещите хора следва да се мотивират да се откажат. По отношение на разпространената практика, свързана с пушенето на наргиле, характерна не само у нас, но и за страните от региона, СЗО планира създаването на работна група от специалисти, която да даде оценка на ситуацията у нас. Експертът констатира, че проблемът с правилното хранене и разпространяването на информация за правилното хранене при децата е ключов и изтъкна, че все още на много места се предлагат храни с високо съдържание на мазнини, сол и захар, които са рискови за децата. Около 600-650 души на година заболяват от рак на белия дроб. Данни на Националния раков регистър съобщи д-р Марчела Колева, специалист по медицинска онкология. Поводът бе Месецът на борбата с рака на белия дроб. Според специалистите бавно и прогресивно броят на болните расте. Този тип рак най-често засяга хора в активна възраст – между 45-65 години. Това е едно от първите онкологични заболявания при мъжете, заяви на пресконференция д-р Иван Вецев, експерт „Достъп до лечение“ към Националната пациентска организация. 47,9 на 100 хил. души е честотата на това заболяване. Има тенденция за подмладяване и за увеличаване на заболяваемостта при дамите, каза проф. д-р Данаил Петров, началник на Клиниката по гръдна хирургия.  Всяко тестване изисква тъкан. Всяка такава, взета при биопсия, е изключително важна за лекарите за добра диагноза. У нас обаче повече от тези изследвания не се покриват от Здравната каса). „Губим много време, което е ценно за пациентите“, уточни д-р Александрина Влахова от Клиниката по обща и клинична патология към УМБАЛ „Александровска“ по повод предварителните изследвания. За превенция медиците съветват хората да спрат тютюнопушенето. Замърсяването на околната среда, нездравословният начин на живот, лошият двигателен режим, качеството на храната допринасят за развитие на рака на белия дроб. Заседналият начин на живот благоприятства развитието на болестта. „Белият дроб трябва да се движи, а не да диша повърхностно“, каза д-р Колева.  „Храним се нездравословно, не спортуваме и сме в стрес, а това води до болести. Има достатъчно международни изследвания, които показват, че начинът на живот е най-инертната система, най-трудно се променя. Тютюнопушеното е типичен пример. Никога не съм мислел, че контролните мерки ще са достатъчно ефективни. Законът трябва да се спазва, но по-важното е да хванем децата от малки и да предотвратим да започнат да пушат. По подобен начин стоят нещата със здравословното хранене и спортуването, изобщо навиците, които се изграждат в първите 7 години, защото след това стават начин на живот. По-скоро е въпрос на народопсихология. Ние сме склонни да не обръщаме дълго време внимание на здравето си, а после уплашени да тръгнем по болници. Поради проблемите с лечебните заведения, целият фокус беше насочен към тях, а не към превенция. Колкото и пари да хвърлим в тази сфера, няма да променим коренно нещата. Ако продължаваме да боледуваме толкова много, никакви средства няма да стигнат само за лечение. „Отчетена е положителна тенденция през годините. Имаме национална програма за превенция на нехроничните заразни болести, имаме политики, здравна стратегия, така че анализът на СЗО показва положителни тенденции, те ще продължат. Тази система обаче най-трудно се променя. Проблемът с пушенето е от години. Ние сме пушещо население. Имаме програми в тази насока, но в крайна сметка поведението на човека най-трудно за променя – човекът да сложи здравето като негов приоритет. Когато той е здрав, има рисково поведение. Води нездравословен начин на живот. Но когато се появят първите проблеми, първите симптоми, тогава всички започват да се чудят какво е станало. Когато говорим за разходи в здравеопазването, говорим за инвестиции в бъдещето. А относно пушеното трябва да се започне от малки. Има действия в тази насока, но е трудно.”", "date": "2017.11.16", "title": " Българите пушат, пият и плащат най-много за здраве (ИНФОГРАФИКА)\t\t\t"}
{"url": "https://trud.bg/%d0%ba%d0%be%d0%bd%d1%82%d1%80%d0%b0%d0%b1%d0%b0%d0%bd%d0%b4%d0%bd%d0%b8-%d0%bb%d0%b5%d0%ba%d0%b0%d1%80%d1%81%d1%82%d0%b2%d0%b0-%d1%82%d1%80%d0%be%d0%b2%d1%8f%d1%82-%d0%b1%d1%8a%d0%bb%d0%b3%d0%b0/", "text": "„Проблемът с паралелния износ на лекарства рефлектира върху здравето на нацията и на българските граждани. Износът на такива лекарства, преопаковането им и недостигането им до болните в здравните заведения излага на риск здравето на пациентите”. Това съобщи главният прокурор Сотир Цацаров по време на изслушване в Комисията за борба със сивата икономика в парламента. Той подчерта, че прокуратурата може да търси данъчни престъпления, пране на пари, свързано с установяване на предикатно престъпление и евентуална митническа контрабанда. Всичко останало, свързано с лекарства, е в правомощията на контролните органи. „Наблюдава се стремеж да се прехвърлят всички проблеми, свързани с лекарства, на прокуратурата”, заяви Цацаров. Той обясни, че причината да се търси прокуратурата и по всички проблеми, свързани с медикаменти, трябва да се търси в конструкцията на българския закон по отношение на Изпълнителната агенция по лекарствата (ИАЛ) .”Ако тя има действително правомощия, нещата биха изглеждали по коренно различен начин”, увери главният прокурор. Шефът на Софийска градска прокуратура Емилия Русинова обяви, че при тях има сигнал по данни от предаването „Открито” на Валя Ахчиева, след това и втори от ИАЛ. По двата сигнала е започнала проверка. Вече е образувано досъдебно производство. Търси се състав на престъплението, образуваното производство е по чл. 242 от НК. „Труд” припомня, че става въпрос за преопаковането на „Хумира” – в оригиналната опаковка, която е закупена от бургаска аптека „Марешки”, е имало турска „Хумира”, както и за паралелен износ на лекарства от фирми, свързани с фамилията Марешки. Русинова обясни, че е установено, че има разминаване между партидните номера на лекарството, закупено от пациента и на подадените от аптеката. Тя призна, че ще им бъде трудно да докажат престъплението, защото става въпрос за контрабанден внос, а за да се повдигне обвинение, трябват конкретни данни – кога е осъществен вносът, от кого и т.н. Русинова увери, че колкото и да е трудно, обвинението ще положи всички усилия, за да докаже престъплението. „Сътрудничеството между прокуратурата и ИАЛ е изключително добро. Но когато си изправен пред ситуация – контрабанден внос, преопаковане, а оригиналното лекарство е напуснало страната и е заминало примерно в Германия са необходими съвместни усилия”, заяви Цацаров. Главният прокурор обясни, че в подобни случаи става въпрос за нелегален износ чрез куриер. Подчерта, че за съжаление в ръцете на българския пациент може да се окаже и опасно лекарство, внесено контрабандно в страната ни. И този ефект е най-опасен.  „Става въпрос за лекарства, животоспасяващи медикаменти, които са и изключително скъпи”, припомни главният прокурор. Председателят на комисията Емил Димитров припомни, че става въпрос за реекспорт на медикаменти за 400 000 лв. годишно. Той отново постави въпроса за ограничените правомощия на ИАЛ. Против ведомствените бензиностанции „Защо законодателството позволява да говорим, след като е възможно разтоварено от танкер в ж.п цистерни, защо трябва да има два вида складове?”, попита депутатите от комисията за борба със сивата икономика главния прокурор Сотир Цацаров. Той определи като абсурдно гориво, което се разтоварва от танкер, да се премерва в склад, който се намира на 200 км навътре в страната. Какво се товари, какво се губи, никой не може да каже, коментира той. Цацаров попита защо ведомствените бензиностанции се различават от всички останали и защо трябва да съществуват. „Не е ли по-нормално вместо тези бензиностанции една цистерна да зарежда с гориво селскостопанските машини?”, попита Цацаров. Главният прокурор даде пример с Окръжна прокуратура Пловдив и ДАНС- Пловдив, които са открили четири бензиностанции, в които няма никакви документи за количество бензин за 100 000 лв. Докладът е най-добрият от момента, в който Механизъм е започнал да функционира. Това каза в Народното събрание главният прокурор Сотир Цацаров за последния доклад на ЕК за напредъка на България по Механизма за сътрудничество и оценка. „Съвсем ясно показва, че ако темпът на всичко, което се прави в страната, продължи по този начин, до края на мандата на комисията, България ще съумее да излезе от Механизма за сътрудничество и проверка”, заяви той. „За първи път не се дават нови препоръки. Колкото и някой да спекулира, че докладът бил шамар или, че би трябвало да се преведе от брюкселски на български език в крайна сметка изказванията показват, че Механизмът и докладите продължават да бъдат инструмент за вътрешнополитически борби”, коментира главният прокурор. „Тези оценки са нещо нормално. Вече свикнахме с това, че Механизмът до известна степен загуби от това, че от полезно средство се превърна във вътрешнополитически инструмент”, обясни Цацаров. „Отчетен е напредък, в крайна сметка се посочват и съвсем ясни перспективи за приключване на Механизма”, каза още той. „Разбрах, че Веселин Марешки е подал сигнал срещу мен в прокуратурата, че има разпънат политически чадър над него. Сигналът е изпратен в спецзвеното на СГП и другата седмица съм извикан на разпит”. Това съобщи шефът на „Лукойл – България” Валентин Златев пред „Труд”. „Винаги съм твърдял, че Марешки не е проблем на газовата и петролната асоциация, а е проблем на българската държава. Не се отказвам от думите си, че има разпънат политически чадър над Марешки”, заяви още Златев.", "date": "2017.11.16", "title": " Контрабандни лекарства  тровят българина (ОБЗОР)\t\t\t"}
{"url": "https://trud.bg/%d1%80%d0%be%d0%b1%d1%8a%d1%80%d1%82-%d0%bc%d1%83%d0%b3%d0%b0%d0%b1%d0%b5-%d0%b5-%d0%be%d1%82%d0%ba%d0%b0%d0%b7%d0%b0%d0%bb-%d0%b4%d0%b0-%d0%bf%d0%be%d0%b4%d0%b0%d0%b4%d0%b5-%d0%be%d1%81%d1%82%d0%b0/", "text": "Президентът на Зимбабве Робърт Мугабе е отказал да подаде оставка по време на разговор с генералите, които установиха контрол над столицата Хараре. Това съобщава АФП, като се позова на източник от военните. „Срещнаха се днес и той отказва да подаде оставка. Мисля, че се опитва да печели време“, посочи източникът, пожелал анонимност. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.16", "title": " Робърт Мугабе е отказал да подаде оставка пред военните в Зимбабве"}
{"url": "https://trud.bg/%d1%81%d1%8a%d1%80%d0%b4%d0%b5%d1%87%d0%bd%d0%be-%d1%81%d1%8a%d0%b4%d0%be%d0%b2%d0%b0-%d0%b1%d0%be%d0%bb%d0%b5%d1%81%d1%82-%d0%bf%d0%be%d0%ba%d0%be%d1%81%d1%8f%d0%b2%d0%b0-%d0%b2%d1%81%d0%b5%d0%ba/", "text": "Доказано е, че приблизително 50% от хората с диабет умират в следствие на сърдечно-съдово заболяване. Факторите, свързани с повишена смъртност при тези пациенти, са мъжкият пол и голямата продължителността на това заболяване. То повишава с 2,5 пъти риска от развитие на сърдечна недостатъчност. Тревожните факти бяха изнесени във вторник при старта на национална информационна кампания за повишаване на вниманието към сърдечно-съдовия риск при хората със захарен диабет тип 2 (ЗДТ2). Инициативата е под надслов: „Когато мислиш за своята кръвна захар, помисли и за сърцето си!” и се организира от Българско дружество по ендокринология и фармацевтична компания Boehringer Ingelheim България, за да информира широката общественост за усложненията при пациентите със ЗДТ2. Рисковите фактори за развитие на сърдечна недостатъчност при пациенти със захарен диабет са артериална хипертония, коронарна болест на сърцето, хипергликемия, хиперинсулинемия и други. Някои традиционни рискови фактори са наличие на артериална хипертония, тютюнопушене, затлъстяване хипергликемия и други. “Разпространението на захарния диабет тип 2 добива епидемичен характер и се очаква през следващите години броят на хората по света с това заболяване да се увеличава прогресивно. Основната причина за смъртност при това заболяване са сърдечно-съдовите усложнения, които се явяват по-рано и имат по-бърза прогресия. Доказано е, че рискът от такива усложнения е от два до четири пъти по-висок при хората с диабет в сравнение с общата популация, а когато ЗДТ2 е придружен от миокарден инфаркт или инсулт, очакваната продължителност на живота е понижена средно с 12 години“, обясни ендокринологът проф. Анна-Мария Борисова. Захарният диабет тип 2 настъпва вследствие отпадане действието на инсулина – инсулинова резистентност. Ако заболяването бъде открито навреме и правилно контролирано, се намалява вероятността  за допълнителни усложнения и тежки последствия от съпътстващи заболявания, характерни за ЗДТ2, категорични са специалистите. Това може да стане с правилно хранене, умерена физическа активност и избор на подходяща терапия. Две от всеки пет жени  или 40% от представителките на нежния пол под 30 г. са с диабет. Това прави около 60 милиона в света. 21 милиона от бременните жени през 2015 г. са имали някаква форма на хипергликемия (повишена кръвна захар) през бременността. Това е свързано с повишено кръвно, голям плод, акушерски усложнения. В такива случаи се препоръчва специална диета, двигателна активност, отказа от тютюнопушене.", "date": "2017.11.16", "title": " Сърдечно-съдова болест покосява всеки втори с диабет"}
{"url": "https://trud.bg/%d0%bc%d0%b5%d1%80%d0%ba%d0%b5%d0%bb-%d0%bf%d1%80%d0%b8%d0%b7%d0%bd%d0%b0-%d0%b7%d0%b0-%d0%bf%d1%80%d0%be%d0%b1%d0%bb%d0%b5%d0%bc%d0%b8-%d0%b2-%d0%bf%d1%80%d0%b5%d0%b3%d0%be%d0%b2%d0%be%d1%80%d0%b8/", "text": "Ангела Меркел призна, че има дълбоки разногласия между водените от нея консерватори, либералите и зелените, които опитват да намерят компромис за съставяне на управляваща коалиция в Германия. Същевременно тя изрази увереност, че може да бъде постигнато съгласие за бъдещо правителство, предаде Ройтерс. “Имаме дълбоки разногласия. Всеки се опитва да отстоява максимално позициите си”, каза канцлерката при пристигането си вчера на поредния и последен кръг от предварителни преговори за коалиция. Самата Меркел определи 16 ноември като краен срок на разговорите, на които трябва да бъде постигнато предварително съгласие за коалиция. Ако такова бъде постигнато, ще се пристъпи към същинските преговори за коалиционно споразумение. Но при провал най-вероятно ще се стигне до нови избори, след които няма никаква сигурност, че Меркел ще запази позициите си. Германският еврокомисар по бюджета Гюнтер Йотингер предупреди, че провал на преговорите за правителство ще навреди на Европа и ще засили позициите на популистите. Очакваше се започналите вчера разговори между ХДС/ХСС, “Свободните демократи” и “Зелените” да продължат до късно или дори до ранните часове днес. Един от най-спорните въпроси е миграцията. Съюзниците на Меркел от ХСС искат лимит за прием на мигранти. Което е табу за “зелените”, които от своя страна вече направиха отстъпки в преговорите, като се отказаха от свои настоявания като спирането до 2030 г. на електроцентралите на въглища и автомобилите с двигатели с вътрешно горене. Но пък сега искат бъдещото правителство да махне съхраняваните в Германия US ядрени бойни глави. Междувременно се заговори, че бъдещият финансов министър на Германия може да е Петер Алтмайер – настоящ шеф на кабинета на Меркел. През последните години канцлерката му възлага най-различни и някои от най-трудните задачи, заради което мнозина го оприличават на “универсално оръжие”.", "date": "2017.11.16", "title": " Меркел призна за проблеми в преговорите за коалиция\t\t\t"}
{"url": "https://trud.bg/%d1%80%d1%83%d0%bc%d0%b5%d0%bd-%d0%bf%d0%be%d1%80%d0%be%d0%b6%d0%b0%d0%bd%d0%be%d0%b2-%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%bd%d0%b0-%d0%b7%d0%b5%d0%bc%d0%b5%d0%b4%d0%b5%d0%bb%d0%b8/", "text": "– Това означава съвсем друго нещо и тъй като много бързо излезе информация как България е една от замърсените страни с антибиотици в месото, се наложи ние и Българската агенция по безопасност на храните да опровергаваме твърдението. Въпросната информация по никакъв начин не означава, че ние ядем замърсени храни. Този доклад е на база цени и продажби, събрани от търговците на едро, за това какви ветеринарни продукти (включително антибиотици) се използват за лечение на животните. В България от 2006 г., а и, разбира се, преди това строго се спазват абсолютно всички изисквания, когато едно животно трябва да бъде лекувано, това да се извършва само с рецепта от ветеринарен лекар. В нея се казва какъв трябва да е срокът на лечение, количеството на ползвания ветеринарно-медицински препарат и респективно колко време, след като приключи лечението на животното, не могат да бъдат ползвани продукти за пазара от него, включително месо. Агенцията за безопасност на храните има годишни програми, които се предоставят на Европейската комисия, именно за използването на ветеринарно-медицинските препарати и контрола върху качеството на месото. Годишно у нас се взимат около 530 проби като от близо 300 проби, взети до края на септември, нямаме позитивен резултат за антибактериални субстанции. През 2016 г. имаме само 1 позитивна проба, а през 2015 г. – 3, свързани с патици. – В момента не сме продължили проверките. Темата с двойния стандарт на храните се европеизира, бяха направени проверки от Вишеградската четворка плюс България, Словения и Хърватия. В момента две от Прибалтийските държави също правят свои проверки на качеството на храните. Темата се разисква поне на три Съвета на министрите на ЕС, няколко форума, включително и в Братислава преди месец, като посланието, което се излъчва от страните от Централна и Източна Европа, е че искаме да имаме единно европейско, регулаторно законодателство, което да уреди този въпрос. Разговорите, които се водят в Европейския съвет са, че ще се изготви единна методология, на база на която да се правят проби на храните в отделните държави. Какво направихме ние – закупихме храните, направихме съпоставка на съставките на етикетите, направихме органолептичен и физико-химичен анализ, както и ценови. При първата проверка 20% от продуктите имаха различни съставки и за радост нямаше никакви изменения извън стандартните отклонения във физико-химичния състав, което означава, че продуктите са качествени. Единствено ни притесниха цените. При втората ни проверка останаха някои съмнения в цените, но пък имаше и продукти с доста по-ниски стойности, продавани на нашия пазар. Заключението на този етап, проведено и под мотото на председателя на Европейската комисия Жан-Клод Юнкер е, че не може да има двойно качество граждани на ЕС и трябва да се търси решение за единен стандарт на храните, продавани на европейския пазар. – Това не е в компетенциите на министерство на земеделието, но тъй като водите се водят в категорията „храна“, ние сме транспонирали европейската директива в закона. В конректния случай има чисто търговски спор, който касае не само извора в Девин, но и другите, където има повече от един концесионер на минералната вода. Ще има обсъждания и предложения между първо и второ четене на закона в парламента и се надявам дебатът да бъде добре аргументиран и да се намери оптимално решение. Хубавото в Закона за храните е, че е подготвен изцяло с бранша, отразени са възможностите за контрол на качеството и хигиенните условия при продажбата и транспортирането нa тези продукти. Той се очаква с голямо нетърпение от бранша. – Премиерът Борисов се срещна наскоро с 12 американски компании, които желаят да инвестират у нас. Има една компания, която към момента оформя документалните си изисквания, и иска да инвестира много голяма – деветцифрена сума в долари в земеделския бранш. Имаме покани и за други срещи и очакваме инвестиции в българското земеделие. Всяка една инвестиция, не само от най-голямата икономика в света, каквато е САЩ, но и вложения от страни на изток от България, е добре дошла, тъй като ще даде възможност за по-високи технологии и качество на продукта. Предстои ни да организираме бизнес форум с Турция в края на месеца. Вече възобновяваме добрите взаимоотношения, включително търговски и инвестиционни с турските ни партньори. Очакваме да подпишем и споразумения в областта на науката. Основната ни цел е да възстановим възможността за търговия на едър и дребен рогат добитък и на кланично месо за Турция, тъй като от 2012 г. то беше в сериозен застой. Вече сме изчистили ветеринарните сертификати и изисквания и вече стартираме реализацията на различните видове продукти. – Няма такъв проблем. Той беше преекспониран с грешни съобщения от други колеги от държавната администрация. В списък на нехранителните продукти, публикуван през 2010 г. фигурира турската роза, а не българската „Дамасцена“. Но всички наши продукти, които съдържат роза, неупоменато каква, не са имали и нямат в момента проблем – това са локуми и желирани изделия предимно. Независимо от всичко Министерство на земеделието, храните и горите кореспондира с Министерството на икономиката, за да бъде включена в списъка изрично розата „Дамасцена“, която се отглежда у нас. – Има хипотези за по-малко пари. Сега основен е дебатът за многогодишната финансова рамка, която трябва да разгледа сценариите за намалени приходи при сегашната ситуация и текущи цени към 2017 г. и, разбира се, необходимостта от финансиране на нови политики – като миграция и сигурност, за които досега нямаше планирани средства. Това поставя въпроса – дали ще се търсят нови източници на финансиране или начини за подобряване на ефективността на разходите и тяхното намаление. Темата за бъдещия бюджет и как да се разпредели той е политически въпрос на Европейския парламент и Съвета на Европа. Земеделският сектор застъпва тезата, че ОСП трябва да остане, защото е една от най-добре структурираните и най-масовата политика в ЕС. Има най-голям бюджет – 410 млрд. евро за 7 години, което е близо 40% от бюджета на съюза за програмния период. Затова е важно да се реши – да се запази нивото на финансиране и да се направят анализи, ако има намаление, как ще се отрази на конкурентоспособността на европейските земеделски производители и по различните направления. Защото в момента има много сериозен натиск от Русия и Украйна, особено при пшеницата, тъй като Русия се оказа най-големият производител на пшеница и дори надмина САЩ. По дебата за селскостопанската политика не се очакват революционни промени, но ще има най-различни насоки и то най-вече за модернизацията й и опростяване на бюрокрацията. Всички очакваме комюникето, което ще излезе на 15 ноември, след това основен приоритет на нашето европредседателство в частта земеделие ще бъде дебатът как да бъдат формулирани приоритетите. И през месец май очакваме да излезе многогодишната финансова рамка, която да бъде разгледана от ЕК и ЕП. Аз лично направих почти всички възможни срещи, включително на най-високо ниво в Европейския парламент, с Европейската народна партия, с консерваторите и либералите, както и с комисарите и председателят на земеделската комисия в ЕК, с които обсъдихме нашата визия за обща селскостопанската политика и бюджет. Земеделският сектор като цяло застава зад тезата, че нивото на финансиране трябва да бъде запазено с опростяване и модернизация, за да може секторът да е конкурентоспособен. Искането на новите страни членки е за така нареченото сближаване на финансиране, защото сега нивата на финансиране са различни в старите страни членки и в държавите от Централна и Източна Европа. – Нашите земеделски производители имат 800 млн. евро пакет за директни плащания, което е таванът в този програмен период и това предстои до 2020 г. Стремим се в рамките на декември да изплатим отново основния пакет на т. нар. директно базово плащане, това са около 500-600 млн. лв. Надяваме се това да бъде направено до Коледа. Успоредно с това има пакет от националния бюджет, който включва преходна помощ за животновъдството, плащанията за тютюна и държавните помощи, които да покрият сектори, където европейските средства не достигат. При първа възможност изплатихме до бюджета преходната национална помощ за говедовъдството на 50%, а на овцевъдството на 70%. По отношение на Програмата за развитие на селските райони плащанията вървят рутинно, договорени до момента са 30% от средствата, а изплатени са около 15 на сто. – Това е предложение на министъра на финансите, заложено в бюджета за следващата година и идеята глобално е правилна. Защото при ниски осигурителни вноски, хората получават символична пенсия. В конкретния случай би било добре в рамките между първо и второ четене да се търси балансирано решение и да не се стига таванът от 480 лв. – Беше успешна година по много причини. Земеделието е силен, добре изграден сектор.  Тази година достигнахме 6 милиона тона реколта от пшеница при по-малко рекултивирани площи. При царевицата също очакваме добри добиви, единствено рапицата си остава на ниво от последните 2 години. Преди два дни правихме справка – близо 2,4 милиона тона зърно до момента са изнесени, при 1,88 за миналата година. Имахме добра година, включително при плодовете – производството на кайсии е с 50% повече спрямо предната, на малини също. Хубавото е, че цените в животновъдния сектор се стабилизираха. Проблемът с цените на млякото през миналата година, който беше за целия ЕС, повлия и в момента има недостиг на качествено и хубаво овче и краве мляко в млекопреработвателните предприятия. Това води до повишаване на цените на млечните продукти. Знаете маслото поскъпна почти два пъти, увеличение има и при сирената и кашкавалите. Имаше и сътресения – болестите по животните, замърсяването с фипронил – една европейска тема, която нямаше как да не засегне България. Продължават проверките и мониторингът на птицевъдните ферми. За съжаление и птичият грип, открит вече в 21 европейски страни, включително Сърбия и Македония и у нас повлия на цената на яйцата. Земеделският сектор е съпровoден с успехи, но няма как да се избегнат болести или природни бедствия.   Румен Порожанов е роден на 17 август 1964 г. в София. Заемал е поста изпълнителен директор на ДФ “Земеделие”. През 2014 г. става министър на финансите в служебното правителство на проф. Георги Близнашки. Избран за министър на земеделието, храните и горите на 4 май 2017 г. от 44-ото Народно събрание.", "date": "2017.11.16", "title": " Румен Порожанов, министър на земеделието, пред „Труд“: Българинът не яде замърсени храни\t\t\t"}
{"url": "https://trud.bg/%d0%be%d0%b1%d1%80%d0%b0%d0%b7%d0%be%d0%b2%d0%b0%d0%bd%d0%b8%d0%b5%d1%82%d0%be-%d0%b8-%d0%b4%d0%b5%d0%bc%d0%be%d0%b3%d1%80%d0%b0%d1%84%d0%b8%d1%8f%d1%82%d0%b0-%d1%81%d0%b0-%d0%ba%d0%b0%d1%82%d0%be/", "text": "В началото на XXI в. България е изправена пред много предизвикателства и рискове. Някои са с външен, глобален характер, а други са чисто вътрешни. Всички сме съгласни, че страната има сериозни демографски проблеми и че е крайно необходимо да спрем изтичането от нея на младите, активни, репродуктивни и образовани хора. Пътищата за това са различни, но най-важните са свързани с повишаването на доходите, сигурността, справедливостта, възможностите за реализация у нас и т.н. Някак си в този аспект пропускаме нещо изключително важно за бъдещето на страната – образованието. Според мен, когато говорим за демография в България, трябва да говорим и за образование. Когато говорим за възраждане на страната и икономически просперитет, трябва да говорим за образование. Когато говорим за достоен живот и достойно място в развития свят, трябва да говорим за образование. Неслучайно образованието, неговото качество, повишаването на доходите на учителите, издигането на престижа на учителската професия са залегнали като приоритети както в управленската програма на правителството, така и в бюджетната рамка за 2018 г. Тук обаче трябва да отворим една скоба и да погледнем критично и директно проблемите в образователната сфера у нас, да се отърсим от остарялото и неефективно мислене в тази посока и най-вече да осъзнаем, че живеем в различен, бурно и бързо развиващ се дигитален, информационен и променящ се свят. Да, образователната сфера е силно консервативна и то не е само у нас, а в целия свят, но ако искаме да сме в крак с промените в света, трябва бързо и коренно да променим мисленето и отношението си към образованието. В миналото образованието е било интелектуална привилегия на малцина, докато над 90% от хората не са си и помисляли да се образоват. Едва в индустриалната епоха това мислене се променя коренно, заради технологиите, заради опознаването и овладяването на света и нуждите на новото време. Образованието се превръща в общодостъпно и дори нещо повече – в норма на поведение и индикатор за развитие на обществата и държавите. Трябва да осъзнаем, че качественото образованието е важна, дефицитна и съответно скъпа услуга. И най-важното, че инвестициите в образование може и да не дадат веднага резултат, но със сигурност ще ни осигурят по-добра реализация и по-висок стандарт на живот в дългосрочен план. Българската образователна система страда от липса на млади, професионално подготвени учители и преподаватели. За съжаление в средното образование се залага на все по-големи количествени измерители, но не и на качествени. Агресията в училище е от основните проблеми на българското образование, както и скъсаната връзка между средното и висшето образование и нуждите на пазара на труда. Все по-често можем да чуем оплаквания на работодатели, които казват, че назначават млади кадри със съответните дипломи, които тепърва трябва да обучават на спецификите на занаята. Както и млади хора, които започвайки работа, осъзнават как нямат реалната подготовка да изпълняват изискванията на своите работодатели. Това, което е крайно необходимо в тази посока и което започва да се прави и у нас, е налагането на дуалната форма на образование. Тази система на образование е приоритетна в немскоезичните страни Германия, Швейцария, Австрия, а също така се прилага в Дания, Холандия, Хърватия и др. и дава отлични резултати. При тази форма бизнесът инвестира в професионални направления на средните училища, в материално-техническа база, подготовка на специалисти с практически знания и умения, предоставя платен стаж на учениците в собствените си предприятия и осигурява след това работни места. По този начин се постига двоен ефект – от една страна бизнесът вместо да се оплаква, че кадрите идват неподготвени, си ги подготвя сам, според собствените си нужди и изисквания, и от втора – с осигуряването на работни места веднага след средното образование се предотвратява изселническия поток на младите към големите градове, София или извън страната. Другият аспект на този проблем е бройката на висшите училища в страната, която прехвърля 50. След проведените многобройни срещи в страната на експерти от МТСП с областни и общински администрации, бизнеса, НПО, синдикати и работодатели се откроява изводът, че по-скоро трябва да се помисли за професионални колежи след средното образование, чиято специализация да е тясно обвързана с нуждите и спецификите на бизнеса в съответния регион, традициите, ресурсите, факторите за развитие на икономиката и съвременните тенденции. Също е необходимо задължително да се засили връзката между висшето образование и нуждите на пазара на труда както като профил на специалностите, така и като практична ориентираност на самото обучение, особено в магистърската степен.   Ценно е да почерпим опит от една от най-добрите образователни системи в света – финландската. Тя се базира на няколко принципа: равенство (между училищата, учителите и учениците), няма елитни и “слаби” училища, всички имат абсолютно еднакво оборудване, възможности и пропорционално финансиране, равенство има и между изучаваните предмети, вторият принцип е безплатно, като освен обучението безплатни са обедите, екскурзиите, музеите и извънкласната дейност, индивидуалност – за всяко дете се съставя индивидуален план на обучение и развитие, доверие, доброволност и практичност. Основното мото е “или трябва да подготвим децата за изпитите, или за живота, ние избираме второто”.", "date": "2017.11.16", "title": " Образованието и демографията са като скачени съдове\t\t\t"}
{"url": "https://trud.bg/%d0%bd%d0%be%d0%b2%d0%b0%d1%82%d0%b0-%d0%bf%d0%be%d0%b7%d0%b0-%d0%b2-%d1%81%d0%b5%d0%ba%d1%81-%d1%82%d0%be%d1%80%d0%bc%d0%be%d0%b7%d0%b0/", "text": "На хоризонта изплува в пълните си изопачени контури нов голям наратив – сексуалният тормоз е навсякъде, жените са жертви, мъжеството е токсично, в Западния свят изобщо не е постигано равенство, а тъкмо напротив – развивала се е среда на сексизъм и потискане на жени и малцинства. Изводът, естествено, е, че всичко това трябва да се промени незабавно и с крайни мерки, защото е нетърпимо. Едно внимателно вглеждане в събитията и детайлите обаче разкрива доста по-различна картина. Но първо – какво се случи и как започна всичко? В началото на октомври в няколко журналистически разследвания се потвърдиха и официализираха дългогодишните слухове, че Харви Уайнстийн – един от най-влиятелните продуценти в Холивуд – се е държал ужасно с десетки жени. Обвиненията запълват целия спектър от сексуални трансгресии – от предложения за роля във филм срещу фелацио, масаж или „пълна програма“, през грубо, обидно, унизително отношение и масово стискане на гърди и задници, до изнасилване. Обвинителките са някои от най-известните и успешни жени на планетата. – Анджелина Джоли, Гуинет Полтроу, Кейт Бекинсейл, Ашли Джъд, Роуз Макгоуън, Азия Ардженто, Джесика Барт, Мира Сорвино, Розана Аркет, Хедър Греъм, Кара Делевин, Леа Сейду, Клер Форлани, Ева Грийн, Лорън Холи, Лина Хийди, Лизет Антъни, Лупита Нионго… Уайнстийн беше прогонен от собствената си компания, всички в индустрията се дистанцираха от него, а полицията започна разследване и според някои източници скоро може дори да се стигне до арест. Дни след падението на Харви станахме свидетели на ефекта на доминото по холивудски. Бяха обвинени още Кевин Спейси, Брет Ратнър, Джеймс Тобак, Дъстин Хофман, Оливър Стоун, Дейвид Корн, Джеръми Пивън, Анди Дик, Дейвид О Ръсел, Тери Ричардсън, Стивън Сегал, Луи Си Кей и много други. Най-сериозно го отнесоха Кевин Спейси и Луи Си Кей, които бяха демонстративно отлъчени от елита на развлекателния бизнес, проектите им бяха спряни, а носителят на две награди „Оскар“ Спейси дори го изрязаха от готов филм с идеята тепърва да презаснемат неговите сцени с друг актьор. На този етап вече все повече хора започнаха да виждат как нещата излизат извън контрол. Скандалите консумираха целия Западен свят, роди се хаштаг движението #MeToo, посветено на всички жени, които са били жертви на сексуален тормоз на работното място и извън него. Но какво точно е сексуален тормоз? Този еластичен термин изглежда обхваща твърде много видове поведение – от тежки криминални престъпления като изнасилване, до пускане на непремерени шеги в компанията на жени. Всеобхватността на понятието и допълнителните свободи в интерпретирането му са в основата на противоречивото и потенциално опасно разгръщане на лавинообразния скандал. Да видим каква е ситуацията в Европейския съюз. Според „Директива 2006/54/ЕО от 5 юли 2006 година за прилагането на принципа на равните възможности и равното третиране на мъжете и жените в областта на заетостта и професиите“ сексуален тормоз е „всяка форма на нежелано словесно, несловесно или физическо поведение със сексуален характер, имащо за цел или водещо до накърняване на достойнството на лицето, и по-специално, създаване на смущаваща, враждебна, деградираща, унизителна или обидна обстановка“ Сексуалният тормоз може да се осъществява чрез: цинични шеги;  намеци за външността, които карат човека да се чувства неудобно;  нежелани докосвания;  нежелано сексуално внимание;  обиди и подигравки от сексуално естество;  прекалено фамилиарничене;  показване на порнографски материали;  предложения за интимност, с цел повишаване в кариерата;  принуда за сексуални контакти;  изнасилване. С такива дефиниции много лесно може да се злоупотреби с обвинението в сексуален тормоз. Именно това се случва. Свидетелства за брутални изнасилвания се смесват безкритично с разкази за груби шеги и неприлични подмятания. Психопатите насилници са поставяни в една категория със социални смотаняци или провинциални производители на лош вкус. Мъже, които случайно и изолирано са действали глупаво в опит да завържат флирт са слагани редом до серийни хищници, които злоупотребяват с властта си и превръщат жените от своето обкръжение в опредметени жертви. Границите са размити и именно това е целта на радикалните феминистки, които са си поставили за цел да демонизират мъжеството като цяло. Инцидентните цинични шеги и спорадичните, случайно изпуснати намеци за външността, както и прекаленото фамилиарничене, трудно могат да се определят като сексуален тормоз или посегателство, заслужаващо сурово наказание от един рационален човек. Но крайностите на политически коректния либерализъм, който владее Западния свят в културно, корпоративно и политическо отношение, отдавна са изнасилили самата идея за рационално и критично осмисляне на събитията и явленията. Модерните феминистки и техните съюзници в медиите, институциите и неправителствените организации са твърдо решени да пренапишат правилата за междуполово общуване и да ги изведат на плоскостта на абсурдизма и сюрреализма. Според някои актуални нови доктрини на феминизма, жената трябва да има право да обвини мъжа в сексуално насилие ако изпита съжаление или разочарование след секс, за който първоначално е дала своето съгласие. Поканите за танц в заведение и отправянето на комплименти също следва да се третират като форма на тормоз и насилие според тези все по-влиятелни активисти. Огромен брой от новите обвинения в сексуален тормоз, които пълният заглавията на медиите, включват разказите на жени, които са се почувствали зле, след като мъже са им казали, че ги намират за секси и атрактивни. Не че са им предложили да спят с тях срещу повишение, или са ги заплашили, че ако не им пуснат ще ги уволнят, или злепоставят. Просто са се пробвали да ги ухажват с комплименти. Такива доскоро бяха законите на цивилизования флирт. Но това вече е недопустимо или поне трябва да е, ако питате новите борци за сексуална и социална справедливост. Една от идеите е мъжете да искат писмено признание от жените, че дават съгласие преди секс. Друго модерно решение е по време на любовната игра мъжът да пита на всяка стъпка дали жената е ОК с прогреса на акта дори след като двамата са тръгнали да го правят по взаимно съгласие. Въпросите трябвало да бъдат задавани на дамата преди първата целувка, преди разкопчаването на ризата, преди свалянето на сутиена, преди проникването. „ОК ли си с това, скъпа? А с това? Ами сега? Мога ли да те пипна тук…?“. Представете си колко възбуждащ ще бъде сексът по правилата на новите пуритани и активисти за борба със сексизма? Целта на тези хора не е да се изчисти средата от действително вредни и опасни дегенерати и хищници като Харви Уайнстийн. Те желаят да атакуват самия секс, да го санкционират и превърнат в основание за допълнителна полова сегрегация и социална, и културна изолация на мъжете. Те искат да „уайнстийновизират“ всеки притежател на пенис и тестиси. Да внушат на публиката дълбоко грешната идея, че „Харвито“ дреме във всеки един от нас и дебне да се прояви в удобния момент. Авторката и професор по социология Лиса Уейд написа, че „мъжеството“ трябва да бъде атакувано директно до изличаване всички разлики между половете. Феминистката и популярна журналистка Лара Прендергаст призова за изработването на стриктни инструкции за поведението на мъжете. В тази сексуална реформация се включи и Хилари Клинтън. Изгубилата президентските избори суперзвезда на феминизма обяви, че винаги и безусловно трябва да се вярва на всяка жена, която казва, че е жертва на сексуално насилие. Първо, това е грубо нарушение на правната концепция за „невинен до доказване на противното“, и второ е проява на грандиозно лицемерие от страна на съпругата на Бил Клинтън, която се постара да очерни няколко от дамите, обвинили Бил в секс тормоз и изнасилване. Но лицемерието е водеща черта на съвременния радикален феминизъм. Тази идеология няма да помогне на истинските жертви на сексуални посегателства, а само ще им навреди като брандира всички мъже като насилници по рождение и трансформира сексуалната свобода в сексуален страх.", "date": "2017.11.16", "title": " Новата поза в секс тормоза\t\t\t"}
{"url": "https://trud.bg/%d0%bd%d0%b0%d0%bf-%d1%81%d0%bf%d1%80%d1%8f-21-%d1%82%d0%be%d0%bd%d0%b0-%d0%bd%d0%b5%d0%b3%d0%be%d0%b4%d0%bd%d0%be-%d0%bc%d0%b5%d1%81%d0%be-%d0%bf%d1%80%d0%b5%d0%b4%d0%b8-%d0%b4%d0%b0-%d0%b2%d0%bb/", "text": "Звеното „Фискален контрол“ в НАП пресече опит за реализиране на територията на България на 21 тона месо, непредназначено за консумация от хора. Според документите на фирмата вносител, стоката е била за влагане в производството на храна за животни. На 15 ноември инспекторите от „Фискален контрол“ на НАП поставят под наблюдение месото, след като камионът с него навлиза на територията на страната през ГКПП Видин. Вместо да бъде разтоварено в Лясковец, както е било записано в документите, месото е прехвърлено на друг камион. В Перник, на новия адрес за разтоварване на стоката, инспекторите от „Фискален контрол“ с помощта на колегите си от Междуведомствения координационен център за противодействие на контрабандата и контрол на движението на рискови стоки и товари на ГДБОП са предотвратили разпространението на негодното месо във вътрешната търговска мрежа. Българската агенция по безопасност на храните е наложила възбрана на месото, като предстои неговото унищожаване. На същото място са констатирани и друга негодни хранителни стоки, които също ще бъдат унищожени. От началото на 2017 г. фискалните агенти на НАП са извършили 260 000 проверки на транспортни средства, като на 78 000 са поставени технически средства за контрол. В резултат на извършените контролни действия са наложени 1300 обезпечения, за да се избегне отклонение от облагане, допълват от НАП. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.16", "title": " НАП спря 21 тона негодно месо преди да влезе в магазините"}
{"url": "https://trud.bg/%d0%ba%d0%b8%d1%82%d0%b0%d0%b9%d1%81%d0%ba%d0%b8-%d1%85%d0%b8%d0%bf%d0%b5%d1%80%d0%b7%d0%b2%d1%83%d0%ba%d0%be%d0%b2%d0%b8-%d1%81%d0%b0%d0%bc%d0%be%d0%bb%d0%b5%d1%82%d0%b8-%d0%b4%d0%be%d1%81%d1%82/", "text": "Китай разработва хиперзвукови самолети, които биха могли да достигнат бреговете на САЩ с ядрено оръжие на борда само за 14 минути, сочат доклади, цитирани от „Дейли мейл“. Самолетите ще могат да развиват скорост от 43 200 км в час, което е 35 пъти повече от скоростта на звука. Те ще бъдат изпробвани в най-новия китайски въздушен тунел за военни цели, който се очаква да бъде завършен през 2020 г. Тунелът ще бъде най-бързото хиперзвуково съоръжение. В момента най-мощният подобен тунел е американският LENX-X в Бъфало, Ню Йорк, което позволява скорост от 36 000 км в час. Подобни съоръжение се използват за разработване на хиперзвукови транспортни средства. това са тези, които развиват скорост поне пет пъти по-висока от скоростта на звука. По думите на д-р Джао Уей, част от екипа, който разработва проекта, новият тунел ще бъде готов през 2020, информира „Саут чайна морнинг пост“. Китай и САЩ са в хиперзвуково състезание, проф. Ву Дафанг от университета Бейханг в Пекин.", "date": "2017.11.16", "title": " Китайски хиперзвукови самолети достигат САЩ за 14 минути\t\t\t"}
{"url": "https://trud.bg/%d1%81%d1%8a%d0%be%d1%82%d0%b1%d0%be%d1%80%d0%bd%d0%b8%d0%ba-%d1%83%d1%87%d1%83%d0%b4%d0%b5%d0%bd-%d1%87%d0%b5-%d0%b2%d0%b5%d0%b7%d0%b5%d0%bd%d0%ba%d0%be%d0%b2-%d0%bd%d0%b5-%d0%b8%d0%b3%d1%80%d0%b0/", "text": "Американецът Тайрис Райс, съотборник на Александър Везенков, изригна срещу решението пореден мач българинът да не играе за „Барселона“.  От лятото Райс е в немилост от треньора Сито Алонсо и се подготвя с втория състав на испанския гранд.  „Защо моят човек Саша не играе? Тъжно е – написа гардът в социалната мрежа. – Той не се страхува от големите моменти и го е доказал с трудолюбието си.“  А „Барса“ в отсъствието на Везенков записа нова загуба – 81:84 от германския „Бамберг“ в Евролигата, след като имаше аванс от 26 т. Везенков пътува с отбора, но не излезе на терена.", "date": "2017.11.16", "title": " Съотборник учуден, че Везенков не играе"}
{"url": "https://trud.bg/%d0%b2%d1%82%d0%be%d1%80%d0%b8-%d0%b2%d0%b8%d0%bf%d1%83%d1%81%d0%ba-%d0%bd%d0%b0-%d0%b1%d1%83%d0%bb%d1%81%d1%82%d1%80%d0%b0%d0%b4-%d0%b0%d0%ba%d0%b0%d0%b4%d0%b5%d0%bc%d0%b8%d1%8f-%d1%81%d0%b5-%d0%b4/", "text": "Квалификационно обучение по Застрахователен мениджмънт (Организация и управление на застраховането) се проведе в Стопанската академия „Димитър А. Ценов” в Свищов, Център за професионално обучение, лицензиран от Националната агенция за професионално образование и обучение (НАПОО). Обучението се организира за втори път и е резултат от дългосрочен проект на свищовското висше училище и ЗАД Булстрад Виена Иншурънс Груп, озаглавен „Булстрад Академия“. Професионални компетентности по професия „Финансист”, специалност „Застрахователно и осигурително дело” получиха 20 служители на ЗАД Булстрад Виена Иншурънс Груп от структурите на дружеството в София, Хасково, Варна, Бургас, Троян, Русе, Петрич, Велико Търново, Сливен и Стара Загора. Лектори от ЦПО към Стопанска академия бяха ръководителят на първата в България застрахователна катедра – катедра „Застраховане и социално дело”, доц. д-р Румен Ерусалимов и преподавателите от същата катедра доц. д-р Венцислав Василев, гл. ас. д-р Анелия Панева и гл. ас. д-р Милен Митков. Гост-лектори от ЗАД Булстрад Виена Иншурънс Груп бяха изпълнителните директори и членове на Управителния съвет – Иво Груев и Пламен Шинов, и Евгения Кало-Колова – директор на дирекция „Правна”. Вторият випуск на Булстрад Академия получи своите квалификационни документи на официална церемония в „Зала Булстрад” в Стопанска академия. Приветствие към обучаемите, от името на академичното ръководство, произнесе доц. д-р Тодор Кръстевич – зам.-ректор по научноизследователска и проектна дейност. Той връчи диплома и грамота на тримата отличници на випуска. С най-високи резултати са Валентина Дахлева-Томова от Русе, Нели Христова- Пеева и Румяна Ненова от централно управление на дружеството. Сертификати на курсистите връчиха и официалните гости на церемонията Иво Груев, Пламен Шинов, Евгения Кало-Колова и Иван Иванов – член на УС на Булстрад.", "date": "2017.11.16", "title": " Втори випуск на Булстрад Академия се дипломира в Свищов"}
{"url": "https://trud.bg/%d0%bf%d1%80%d0%be%d1%84-%d0%b0%d1%82%d0%b0%d0%bd%d0%b0%d1%81-%d1%81%d0%b5%d0%bc%d0%be%d0%b2-%d0%bc%d0%be%d0%bd%d0%b8%d1%82%d0%be%d1%80%d0%b8%d0%bd%d0%b3%d0%be%d0%b2%d0%b8%d1%8f%d1%82-%d0%b4%d0%be/", "text": "Мониторинговият доклад е безпомощен доклад. Той показва пълната безпомощност на ЕК да се справи с проблеми като корупцията в една държава-членка на ЕС. Това заяви специалистът по европейско право проф. Атанас Семов – преподавател в Софийския университет, по  . По думите му мониторинговият доклад не е бил „почтен като механизъм при въвеждането му“. „Той беше част от една не много красива сделка за приемането на България и Румъния в ЕС, които бяха приети неготови. За да може това приемане да бъде оправдано донякъде, беше въведен този механизъм за наблюдение. България и Румъния не бяха единствените държави от присъединилите се 12, които имаха проблеми с корупцията, със съдебната система, с държавните институции“, обясни Семов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.16", "title": " Проф. Атанас Семов: Мониторинговият доклад е безпомощен"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d1%81%d0%b5-%d0%b2%d0%ba%d0%bb%d1%8e%d1%87%d0%b2%d0%b0-%d0%b2-%d0%b5%d0%b2%d1%80%d0%be%d0%bf%d0%b5%d0%b9%d1%81%d0%ba%d0%b8%d1%8f-%d0%b8%d0%bd%d0%b4/", "text": "Изпълнителната агенция по околна среда и води (ИАОС) ще се включи в новата онлайн услуга за качеството на атмосферния въздух на Европейската агенция по околна среда (ЕАОС) и Европейската комисия. Данните ще се изпращат в реално време до ЕАОС. Страната ни ще бъде включена в Европейския индекс за качество на въздуха след като от ЕАОС бъде осигурен контакт със сървъра, чрез който информацията ще бъде предавана в реално време. Това се очаква да стане до края на ноември т. г. след установяване на техническа съвместимост. Свързването на данните на ИАОС с ЕАОС се извършва по проект на ОПОС 2014-2020 „Създаване на информационна система за докладване на данни за качеството на атмосферния въздух (КАВ) като част от Националната система за мониторинг на КАВ в реално време“. Преди 15 дни ИАОС изпрати запитване до Европейската агенция за предоставяне на достъп за предаване на данни до специализирания им сървър. Вчера от ЕАОС бяха получени необходимите данни за реализиране на връзката и се работи по осъществяването на онлайн контакта. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.16", "title": " България се включва в европейския индекс за качеството на въздуха"}
{"url": "https://trud.bg/%d1%83%d1%87%d0%b5%d0%bd%d0%b8-%d0%be%d1%82-%d0%b2%d0%b0%d1%80%d0%bd%d0%b0-%d0%b2%d0%b7%d0%b5%d1%85%d0%b0-%d0%bf%d1%80%d0%b8%d0%b7-%d0%b8%d0%b7%d0%be%d0%b1%d1%80%d0%b5%d1%82%d0%b0%d1%82%d0%b5%d0%bb/", "text": "Двама преподаватели от Техническия университет във Варна взеха първа награда в конкурса на Патентното ведомство „Изобретател на годината 2017“, съобщиха от висшето училище. Главният асистент д-р Георги Червенков и неговият научен ръководител доц. д-р Георги Киров са отличени в категорията „Електротехника и електроника“ заради изобретението на антенна решетка от микролентови антени с обратно излъчване, която се ползва в комуникационната, радио-навигационната и радио-телевизионната техника. Решетката може да се използва в помощ на репортерите за директна връзка между таблет и спътникова комуникация при отразяване на важни събития, поясниха от ТУ-Варна. От началото на годината тандемът изобретатели има три издадени патента и още две заявки, които са в процес на утвърждаване. Заради успехите си учените станаха и носители на награда „Варна“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.16", "title": " Учени от Варна взеха приз „Изобретател на годината“"}
{"url": "https://trud.bg/%d0%b0%d0%bb%d0%b5%d0%ba%d1%81%d0%b0%d0%bd%d0%b4%d1%8a%d1%80-%d0%b2%d1%83%d1%87%d0%b8%d1%87-%d0%b5%d1%81-%d0%bd%d1%8f%d0%bc%d0%b0-%d0%b4%d0%b0-%d1%8f-%d0%bf%d1%80%d0%b8%d0%b5%d0%bc%d0%b5-%d1%81%d1%8a/", "text": "Европейският съюз няма да позволи на Сърбия да стане пълноправен член на Общността без правно обвързващ документ, с който да бъде регламентиран краят на процеса на нормализиране на отношенията между Белград и Прищина. Това заяви държавният глава на Сърбия Александър Вучич в четвъртък, предаде информационната агенция Tanjug. Съответното изявление сръбският президент направи след посещение в Брюксел, уточнява агенцията. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.16", "title": " Александър Вучич: ЕС няма да я приеме Сърбия без договор за нормализиране на отношенията с Косово"}
{"url": "https://trud.bg/%d1%82%d0%b5%d0%bc%d0%b5%d0%bd%d1%83%d0%b6%d0%ba%d0%b0-%d0%bf%d0%b5%d1%82%d0%ba%d0%be%d0%b2%d0%b0-%d0%b0%d0%b5%d1%86-%d0%b1%d0%b5%d0%bb%d0%b5%d0%bd%d0%b5-%d0%bc%d0%be%d0%b6%d0%b5-%d0%b4/", "text": "Има сценарии, в които АЕЦ „Белене“ може да се реализира и да бъде финансово жизненоспособен. Това стана ясно от доклада на БАН, коментира пред журналисти министърът на енергетиката Теменужка Петкова, която присъства на официалното представяне на  , представящ възможностите за реализация на активите, свързани с проекта. „Най-важният отговор, който трябваше да бъде даден от анализа на БАН, беше има ли необходимост от нова мощност – ще бъде ли необходима не само на България, но и за целия регион. Отговорът, който чухме е, че ще има необходимост от такава“, отбеляза министър Петкова. „Вторият много важен въпрос, на който трябваше да получим отговор, беше има ли възможност и при какви параметри този проект може да бъде реализиран. От доклада на БАН стана ясно, че има такива сценарии, разработени в много широк диапазон – песимистични, умерени, оптимистични, в които този проект може да се реализира и той е финансово жизненоспособен“, допълни тя. По думите е разработен и сценарий, при който оборудването може да бъде продадено, но според БАН това трябва да бъде последната възможност, тъй като опитът до сега показва, че подобни действия не се увенчават с успех. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.16", "title": " Теменужка Петкова: АЕЦ „Белене“ може да се реализира и да бъде финансово жизненоспособен"}
{"url": "https://trud.bg/%d0%bf%d0%b5%d0%b5%d1%89%d0%b8%d1%82%d0%b5-%d1%84%d0%be%d0%bd%d1%82%d0%b0%d0%bd%d0%b8-%d0%b2-%d0%bf%d0%bb%d0%be%d0%b2%d0%b4%d0%b8%d0%b2-%d0%b7%d0%b0%d0%b3%d0%bb%d1%8a%d1%85%d0%b2%d0%b0%d1%82-%d0%be/", "text": "В края на тази седмица ще бъде последната за годината музикално-светлинна програма на Пеещите фонтани в Цар Симеоновата градина в Пловдив, съобщиха от градската управа под тепетата. В петък и събота светлинно-музикалното шоу ще започне в 20.00 часа, а от понеделник – 20 ноември, стартира източването на водата от езерото в Цар-Симеоновата градина и зазимяването му. След почистването и профилактиката на съоръжението ще бъде монтирано празничното осветление на Пеещите фонтани, което през зимния сезон ще радва пловдивчани и гостите на града. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.16", "title": " Пеещите фонтани в Пловдив заглъхват от тази неделя"}
{"url": "https://trud.bg/471-%d0%bf%d0%bb%d1%83%d0%b2%d1%86%d0%b8-%d0%be%d1%82-39-%d0%ba%d0%bb%d1%83%d0%b1%d0%b0-%d0%b7%d0%b0%d1%8f%d0%b2%d0%b5%d0%bd%d0%b8-%d0%b7%d0%b0-%d1%83%d1%87%d0%b0%d1%81%d1%82%d0%b8%d0%b5-%d0%b2-%d0%bd/", "text": "Общо 471 състезатели – 287 от мъжкия профил и 184 жени, девойки и момичета, от 39 клуба са заявили участие в четвъртото издание на националния турнир по плуване в 25-метров басейн за купа „Пловдив”, съобщиха организаторите от ПС „Спринт” и Община Пловдив. Надпреварата в плувен комплекс „Младост” в града под тепетата е този уикенд, а всеки български клуб има право да заяви максимум 20 свои състезатели. Всеки един от тях пък може да участва максимум в 4 индивидуални дисциплини, а всеки клуб има право на участие с по един отбор в щафетните дисциплини. Таксата за участие в турнира е 20 лв. на състезател, а освен за купи и медали най-добрите ни плувци имат шанса да се борят и за парични награди. Те ще бъдат раздавани на най-добрите състезатели в категориите А, В и С при жените и мъжете. Освен това ще бъде връчен и приз за най-добър плувец на турнира,който ще получи състезателят с най-добро време по точки на FINA. Той ще получи плакет, предметна и парична награда. Входът за зрители в събота и неделя е свободен, съобщи отговорникът на плувния комплекс Александър Радев. Заради провеждането на националния турнир за купа „Пловдив” общинският плувен басейн „Младост” няма да работи свободно с граждани от 14 часа на 17 ноември (петък) до 12 часа на 20 ноември (понеделник), съобщиха от ОП „Жилфонд”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.16", "title": " 471 плувци от 39 клуба заявени за участие в националния турнир „Пловдив”"}
