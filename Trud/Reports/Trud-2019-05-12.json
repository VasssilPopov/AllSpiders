{"url": "https://trud.bg/%d0%b0%d0%b1%d1%83-%d0%b4%d0%b0%d0%b1%d0%b8-%d1%81%d1%8a%d0%be%d0%b1%d1%89%d0%b8-%d0%b7%d0%b0-%d1%81%d0%b0%d0%b1%d0%be%d1%82%d0%b0%d0%b6%d0%b8-%d1%81%d1%80%d0%b5%d1%89%d1%83-%d1%82%d1%8a%d1%80%d0%b3/", "text": "Министерството на външните работи на ОАЕ съобщи, че четири търговски кораба са били подложени на „актове на саботаж“, в района на пристанището Фуджейра, предаде АФП. „Четири търговски кораба, под флаговете на различни страни, пострадаха от актове на саботаж, на източното крайбрежие на ОАЕ“, се казва в изявление на външното министерство на ОАЕ. Няма данни за жертви и пострадали. Инцидентът се разследва.", "date": "2019.05.12", "title": " Абу Даби съобщи за саботажи срещу търговски кораби в пристанището й"}
{"url": "https://trud.bg/%d0%b2%d1%8a%d0%bd%d1%88%d0%bd%d0%be-%d0%bf%d1%80%d0%b8%d0%b2%d0%b8%d0%ba%d0%b2%d0%b0-%d0%bf%d0%be%d1%81%d0%bb%d0%b0%d0%bd%d0%b8%d0%ba%d0%b0-%d0%bd%d0%b0-%d1%82%d1%83%d1%80%d1%86%d0%b8%d1%8f-%d0%be/", "text": "Премиерът Бойко Борисов светкавично поиска обяснения от дипломата  Посланикът на Турция в България Н. Пр. Хасан Улсой ще бъде извикан в Министерството на външните работи (МВнР) утре, за да даде обяснение за думите си от Кърджали, с които призовава българската държава да насърчи изучаването на турския език като чужд език. Това е разпоредила вицепремиерът и министър на външните работи Екатерина Захариева, след светкавичната реакция по изказването на дипломата от страна на премиера Бойко Борисов. “Думите на посланика звучат смущаващо, тъй като българското правителство никога не е възпрепятствало свободното чуждоезиково обучение. Турски език може да се изучава в училище наред с английски, немски, френски, китайски, японски, румънски, руски, иврит”, заявиха от външно министерство. В съобщението на МВнР се казва още: “В тази връзка подчертаваме, че такова изказване от посланика на съседна и партньорска държава като Турция не съответства на очакванията на Република България за това, по какъв начин следва да се развиват нашите добросъседски и приятелски отношения”. Както стана ясно, Хасан Улусой бе заедно с премиера Бойко Борисов, министъра на финансите Владислав Горанов, вицепремиера Томислав Дончев на откриването на специализиран завод за производството на каучукови, пластмасови и метални съединения за спирачните системи на световно известни автомобилни марки край Кърджали. Още на място след церемонията министър-председателят заяви: “Не е моментът при откриването на такъв завод да се влага негативен оттенък. Още повече не е работа на турския посланик да дава съвети за изучаването на втори езици и ще му потърся отговорност. Държавата се е произнесла много ясно по този въпрос”. “Всеки опит за намеса отвън в българската образователна система, в българското семейство, за нашата история, за нашия език, за това как да възпитаваме децата си, трябва да бъде пресичан решително и безкомпромисно”, заяви в коментар по темата вчера и президентът Румен Радев. От посолството на Турция разпространиха до медиите цялото изявление на посланик Улсой и позиция, че думите му са изопачени, а последното е “причина за разочарование”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.12", "title": " Външно привиква посланика на Турция (обзор)\t"}
{"url": "https://trud.bg/%d0%b4%d0%b5%d1%81%d0%b5%d1%82%d0%ba%d0%b8-%d0%b0%d1%80%d0%b5%d1%81%d1%82%d1%83%d0%b2%d0%b0%d0%bd%d0%b8-%d0%bf%d1%80%d0%b8-%d0%b0%d0%bd%d1%82%d0%b8%d0%bf%d1%80%d0%b0%d0%b2%d0%b8%d1%82%d0%b5%d0%bb/", "text": "Албанската полиция е арестувала 50 души след снощния антиправителствен протест в Тирана. Демонстранти използваха коктейли „Молотов“, а полицията отвърна със сълзотворен газ и водни оръдия. Ранени бяха и полицаи, и протестиращи. Протестите в Албания са организирани от дясната опозиция, според която правителството на социалиста Еди Рама е корумпирано. Лидерът на Демократическата партия Лулзим Баша призова за нов протест в понеделник вечерта.", "date": "2019.05.12", "title": " Десетки арестувани при антиправителствен протест в Тирана"}
{"url": "https://trud.bg/%d0%bc%d0%b0%d0%bd%d1%87%d0%b5%d1%81%d1%82%d1%8a%d1%80-%d1%81%d0%b8%d1%82%d0%b8-%d0%bf%d0%b0%d0%ba-%d0%b5-%d1%88%d0%b0%d0%bc%d0%bf%d0%b8%d0%be%d0%bd/", "text": "Лудостта свърши! За втори път в историята си „Манчестър Сити“ е шампион на Англия. В най-щурото първенство „гражданите“ защитиха трофея си с точка пред „Ливърпул“. Футболната асоциация бе подготвила две купи, но накрая изненада не стана. „Сити“ спечели с 4:1 гостуването на „Брайтън“. А в такъв случай победата на „Ливърпул“ над „Уулвърхемптън“ с 2:0 нямаше никакво значение. Драма обаче имаше. Глен Мъри откри за „Брайтън“ в 27-ата минута. Феновете на „Ливърпул“ взривиха от радост „Анфийлд“ от новината. Само минутка по-късно обаче Серхио Агуеро изравни с 21-ия си гол за сезона. После Аймерик Лапорт, Риад Марез и Илкай Гюндоган узакониха титлата за „Сити“. Триумфът е заслужен. Отборът на Пеп Гуардиола завършва с повече точки, с по-добра голова разлика и с по-добри показатели в директните мачове. Първият на „Анфийлд“ завърши 0:0, а Марез изпусна дузпа в последната минута. Във втория на „Итихад“ домакините сразиха „Ливърпул“ с 2:1. Сега ще делят 15 милиона паунда бонус за титлата. А ако спечелят местен требъл, добавяйки и купата на Англия срещу „Уотфорд“ следващата събота премията ще скочи до 20 милиона. Гуардиола вече има 8 титли в кариерата си – по три с „Барселона“ и „Байерн“, както две със „Сити“. За „Ливърпул“ и треньора Юрген Клоп остава финалът в Шампионската лига срещу „Тотнъм“. След всички прекрасни игри „червените“ отново са заплашени да останат с празни ръце, но срещу „шпорите“ излизат със статут на фаворит. За Клоп това ще е третият финал в Шампионската лига – в първите загуби, водейки „Борусия“ (Дортмунд) и „Ливърпул“. Уникално голмайсторите на Висшата лига този сезон са трима. По 22 гола имат Садио Мане и Мохамед Салах („Ливърпул“), както Пиер-Емерик Обамеянг („Арсенал). Кошмарният сезон на „Манчестър Юнайтед“ завърши… кошмарно. Дори изпадналият „Кардиф“ дойде на „Олд Трафорд“ и победи с 2:0. Вече се чуват гласове, че назначеният за постоянно Оле Гунар Солскяр няма потенциала да води отбор от такъв ранг. „Юнайтед“ остана шести и ще започне в Лига Европа още в началото на юли, ако „Уотфорд“ вземе купата на Англия. А това означава пропадане на американското турне и куп финансови загуби. Останалите резултати от последния кръг: „Бърнли“ – „Арсенал“ 1:3, „Кристъл Палас“ – „Борнемут“ 5:3, „Фулъм“ – „Нюкасъл“ 0:4, „Лестър“ – „Челси“ 0:0, „Саутхемптън“ – „Хъдърсфийлд“ 1:1, „Тотнъм“ – „Евертън“ 2:2, „Уотфорд“ – „Уест Хем“ 1:4.", "date": "2019.05.12", "title": " „Манчестър Сити“ пак е шампион"}
{"url": "https://trud.bg/%d1%81%d0%ba%d0%be%d0%bf%d0%b8%d0%b5-%d0%bd%d0%b0%d1%82%d0%b8%d1%81%d0%ba%d0%b0-%d0%b5%d0%ba-%d0%b7%d0%b0-%d0%bc%d0%b0%d0%ba%d0%b5%d0%b4%d0%be%d0%bd%d1%81%d0%ba%d0%b8-%d0%b5%d0%b7%d0%b8%d0%ba/", "text": "Скопие се опитва да създаде прецедент в международното право като принуди ЕС да приеме формулировката за “македонски език” в действащото си споразумение за статута и контрол на бежанците със службата за охрана на границите на ЕС (ФРОНТЕКС), научи “Труд” от добре осведомени източници. Заради официалната смяна на името на държавата на Република Северна Македония се налага чисто технически да се преподпише съществуващото вече споразумение, в което македонските власти искат да вкарат клауза, че текстът е подписан на всички езици на ЕС и на “македонски език”.  Въпросът, че това е абсолютно неприемливо за България, е бил повдигнат пред високопоставен служител в генералната дирекция “Миграция и вътрешни работи” на Еврокомисията от българския зам.-министър на вътрешните работи Милко Бернер. Това е станало в рамките на министерска конференция на тема “Миграционните предизвикателства по Източносредиземноморския/Западнабалканския маршрут” на 3 май във Виена. Според информация от срещата, с която се запозна “Труд”, представителят на ЕК е заявил, че Брюксел разбира опита на Скопие да създаде правен прецедент, налагайки при преподписването на споразумението да се вкара и езикова клауза, която да формулира “македонски език”. Първоначалното предложение на ЕК било тексът да съдържа израза “подписано на езиците на съответните страни”. От Скопие обаче се възпротивили, че това не е стандартната формулировка на този тип клаузи в споразуменията на ЕС, които обикновено се подписват “на всички езици на ЕС” и на подчертан конкретен език на другата страна. Представителят на ЕК заявил, че правителството в Скопие е било подложено на огромен натиск от страна на опозицията по този въпрос и не е склонно да отстъпи. От Брюксел са поискали да знаят дали София ще приеме позоваване на македонския език съгласно Споразумението от Преспа между Скопие и Атина за името на страната, където той е определен като “славянски език, различен от гръцкия” или евентуално пояснение под черта с формулировката от съществуващите вече двустранни споразумения между България и Македония. Българската страна е настояла, че всякакви решения за приемане на компромис ще се вземат в София на най-високо ниво и е подчертала, че парламентът в Скопие в този си мандат е ратифицирал Споразумението за добросъседство между София и Скопие, където въпросът е уреден с израза подписан “на конституционните езици на двете държави”. От ЕК изразили разбиране за чувствителността на въпроса за България, което поставя Брюксел под натиск от две страни, но споразумението за статута на бежанците е от изключително значение за ЕС и не може да бъде забавяно. От ЕК предложили София и Скопие да потърсят уреждане на този въпрос на двустранно ниво министри на външните работи. В заключение на информацията от срещата българската страна отбелязва общото впечатление на нежелание на ЕК да приеме аргументите на България и опит да се внуши, че София опитва да попречи на процес заради въпрос, който вече е решен с Преспанското споразумение.   Акад. Георги Марков, БАН:  Македонският език е диалект на българския Това трябваше да се очаква защото въпросът за езика не беше решен преди подписването на договора между Република България и Република Македония. Трябваше този въпрос да се изчисти. Те трябва да признаят, че в основната е българският език, дори да твърдят, че имат някакъв книжовен македонски език. За да се различават от нас първо махнаха ъ. Като историк твърдя, че македонският език е диалект на българския с много чуждици. Вижте старите песни в Македония на какъв хубав български език са.   Красимир Каракачанов, вицепремиер:  Махнаха български думи и ги замениха със сръбски Няколко недоучили даскалчета, съставят новия македонски език, новата македонска азбука. Използвали са кирилицата, но са махнали е двойно, ъ и т.н. и са ги заменили с някои сръбски букви. Има протоколи от съставянето на езика, в които се казва: “Ние трябва като правим новия език да изберем най-западното наречие, което е най-отдалечено от българския, да махнем някои български думи да ги заменим със сръбски, за да можем да се сближим с братята сърби в Югославия.” Това са фактите. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.12", "title": " Скопие натиска ЕК за „македонски език”\t"}
{"url": "https://trud.bg/%d0%bd%d0%b0%d1%82%d0%be%d0%b2%d0%b0%d1%80%d0%b8%d1%85%d0%b0-%d0%b1%d1%8e%d0%bb%d0%b5%d1%82%d0%b8%d0%bd%d0%b8%d1%82%d0%b5-%d0%b7%d0%b0-%d1%87%d1%83%d0%b6%d0%b1%d0%b8%d0%bd%d0%b0/", "text": "Бюлетините за чужбина отпътуваха в неделя към дипломатическите ни консулства и посолства. Това съобщи пред “Труд” председателят на Централната избирателна комисия Стефка Стоева. Работна група на ЦИК провери през уиикенда и състоянието на машините за гласуване, които вече са в склад на “Сиела Норма”. “Прегледани са на място софтуера и работата на машините”, каза още Стоева. От ЦИК планират в оставащите седмици и организиране на дни на отворени врати за младежите на 18 години, които ще имат възможност да гласуват за пръв път на 26-и май. Председателят на ЦИК е разговаряла с министъра на образованието Красимир Вълчев за провеждането на информационната кампания сред младите избиратели.", "date": "2019.05.12", "title": " Натовариха бюлетините за чужбина"}
{"url": "https://trud.bg/%d0%b0%d0%bd%d1%82%d0%be%d0%bd%d0%b8%d1%83-%d0%b3%d1%83%d1%82%d0%b5%d1%80%d0%b8%d1%88-%d0%bf%d0%be%d0%bb%d0%b8%d1%82%d0%b8%d1%87%d0%b5%d1%81%d0%ba%d0%b0%d1%82%d0%b0-%d0%b2%d0%be%d0%bb%d1%8f-%d0%b7/", "text": "Политическата воля за борба с климатичните промени отслабва, подчерта генералният секретар на ООН Антониу Гутериш. Това стана по време на посещението му в Нова Зеландия, която получи похвали заради мерките, които е предприела в подкрепа на тази борба, предаде  . По време на съвместната им пресконференция в Окланд с министър-председателя на Нова Зеландия Джасинда Ардърн генералният секретар на ООН заяви: „Парадоксът е, че нещата около нас се влошават, а политическата воля изглежда отслабва. И ето защо правителството на Нова Зеландия и водената от него политика е изключително важна, за което съм много благодарен“, каза Антониу Гутериш, както и поздрави Джасинда Ардърн за внесения миналата седмица амбициозен законопроект, чиято цел е до 2050 година Нова Зеландия да се превърне в страна с нулеви емисии на парникови газове. „Не само, че Нова Зеландия изцяло спазва обещаното от нея в Париж, но и Нова Зеландия въвежда законодателство за постигане на основна цел, която научната общност определи като абсолютно задължителна за всички ни“, добави Гутериш, говорейки за ограничаването на повишаването на глобалната температура до 1,5 градуса по Целзий.", "date": "2019.05.12", "title": " Антониу Гутериш: Политическата воля за борба с климатичните промени отслабва"}
{"url": "https://trud.bg/%d1%88%d0%be%d1%84%d1%8c%d0%be%d1%80-%d0%b3%d1%80%d1%8a%d0%bc%d0%bd%d0%b0-%d0%b6%d0%b5%d0%bd%d0%b0-%d1%81%d0%b8-%d0%b8-%d1%81%d1%8a%d1%81%d0%b5%d0%bb%d1%8f%d0%bd%d0%b8%d0%bd-%d0%b8-%d1%81%d0%b5-%d1%81/", "text": "Простреляните берат душа в болница Мъж на 64 години от сливенското село Трапоклово простреля съпругата си и свой съсед, а след това сложи край на живота си, съобщиха от полицията в Сливен. Събитията се разиграли преди обяд в неделя. Към 9,30 ч Петър Маринов отишъл с автомобила си до пътния възел „Петолъчката“, където съпругата му Радост Куртева работела в заведение за бързо хранене. Влязъл вътре и я прострелял със законната си ловна пушка. Върнал се в селото. Пресрещнал и 58-годишния си съселянин Любен Димов, гръмнал и по него и се прибрал в къщата си и сложил край на живота си. Тежко ранените Радост и Любен са откарани в областната болница в Сливен. Те са надупчени с дребни сачми за бекаси и гургулици и лекарите продължават борбата да спасят живота им. Петър работел от 3-4 години като шофьор на камион към „Винпром Карнобат”. Бил вдовец и се оженил за 20 години по-младата от него Радост. От първия брак имал син и внуче. След Великден жената го напуснала и се прибрала при роднини в Стралджа. На Георгьовден се оплакала в полицията, че Петър е дошъл да я тормози да се съберат. Раненият съселянин Любен не е бил нито съсед, нито част от любовен триъгълник, категорични бяха разследващите. От години обаче между двамата имало омраза и Петър обвинявал Любен, че му е отровил кон. Засега версията е, че стрелецът решил да се самоубие като преди това си разчисти сметките с жена си и врага си. Неотдавна полицаи проверили ловното оръжие на Петър, а той им казал, че от 10-ина години не бил излизал на лов, защото няма време.", "date": "2019.05.12", "title": " Шофьор гръмна жена си и съселянин и се самоуби (обзор)\t"}
{"url": "https://trud.bg/%d0%bb%d0%b8%d0%bb%d1%8f%d0%bd%d0%b0-%d0%bf%d0%b0%d0%b2%d0%bb%d0%be%d0%b2%d0%b0-%d0%b2-%d0%ba%d1%83%d0%b1%d1%80%d0%b0%d1%82-%d0%b7%d0%b0-10-%d0%b3%d0%be%d0%b4%d0%b8%d0%bd%d0%b8-%d0%b2-%d0%bf%d0%be/", "text": "За 10 години в политиката съм доказала, че поема ли ангажимет – винаги го изпълнявам. Това каза днес на среща с жители на Кубрат кандидатът на ГЕРБ за евродепутат Лиляна Павлова. На срещата присъстваха и народният представител от ГЕРБ Десислава Атанасова, както и областният координатор на ГЕРБ и кмет на Разград д-р Валентин Василев. „Днес няма да чуете от мен голи обещания. Пътят Разград – Кубрат не се нуждае от рехабилитация, а от цялостна реконструкция и изграждане на отводняване. За този пътен участък ще бъде обявена тръжна процедура, която трае 3 месеца по закон, и след това ще се пристъпи към избор на изпълнител – в случай, че няма обжалване”, обясни Павлова. По думите й до момента нашите представители в Европарламента са договорили средствата за развитие на селските райони за България да не намаляват. „На евродепутатите от ГЕРБ им се има доверие и са се доказали в ЕП“, заяви тя. „Моята визия е да защитим за България увеличения ресурс за благоустрояване на по-слабо развитите региони. Целта ни е да подкрепим общините и тяхното благоустрояване, както и производителите в селското стопанство“, увери хората Павлова. „Трябва да намерим начин да ангажираме и кметовете по места да са активни и работещи. Благодарение на европейските средства в много населени места настъпиха големи промени“, изтъкна кандидатът за евродепутат. Павлова посети и местната болница, където поздрави медицинските сестри по повод техния международен празник – 12 май. Избори 2019. Платено съдържание. Купуването и продаването на гласове е престъпление.", "date": "2019.05.12", "title": " Лиляна Павлова в Кубрат: За 10 години в политиката съм доказала, че поема ли ангажимет – винаги го изпълнявам\t"}
{"url": "https://trud.bg/%d1%88%d0%b5%d1%81%d1%82-%d0%b6%d0%b5%d1%80%d1%82%d0%b2%d0%b8-%d0%bf%d1%80%d0%b8-%d1%81%d1%82%d1%80%d0%b5%d0%bb%d0%b1%d0%b0-%d1%81%d1%80%d0%b5%d1%89%d1%83-%d1%86%d1%8a%d1%80%d0%ba%d0%b2%d0%b0-%d0%b2/", "text": "Шестима души, сред които и католически свещеник, загинаха при нападение срещу църква в град Дабло, северната част на Буркина Фасо. Въоръжени мъже нахлули в храма и открили безразборна стрелба по богомолците. След стрелбата, те подпалили църквата, няколко магазина и малко кафене преди да се отправят към местния здравен център, който ограбили, а единствената му линейка била запалена, съобщи БГНЕС. Според силите за сигурност атаката е била извършена от между 20 и 30 тежко въоръжени мъже. Все още никой не е поел отговорност за нападението, което е пореден акт на насилие срещу християнски църкви в страната през последните седмици.", "date": "2019.05.12", "title": " Шест жертви при стрелба срещу църква в Буркина Фасо"}
{"url": "https://trud.bg/%d0%ba%d0%b0%d1%80%d0%b0%d0%ba%d0%b0%d1%87%d0%b0%d0%bd%d0%be%d0%b2-%d0%b8%d0%b7%d0%ba%d0%b0%d0%b7%d0%b2%d0%b0%d0%bd%d0%b5%d1%82%d0%be-%d0%bd%d0%b0-%d0%bf%d1%80%d0%b5%d0%b7%d0%b8%d0%b4%d0%b5%d0%bd/", "text": "Изказването на президента за „Фолксваген“ е малко нескромно – за да бъда дипломатичен. Тук ще споделя мнението на премиера – да не се говори много. Ще ви кажа само, че 4 месеца България работи по този въпрос. Нека това да стане, нека да успеем да привлечем тази огромна и полезна инвестиция, в крайна сметка успехът има много бащи. Така вицепремиерът и лидер на ВМРО Красимир Каракачанов коментира по   изказване на президента Радев, че той лобирал за завод на немския концерн у нас пред немския си колега. „Но нека се случи, това означава нови 3000 работни места, това значи и допълнителен престиж. Сега вместо да се тупаме в гърдите е редно да направим нещо полезно. А при подобен климат между инвестициите, не мисля, че си правим услуга“, добави Каракачанов. На изявление на Румен Радев, че по негово настояване премиерът Борисов поръчал възстановяването на военно-въздушното училище в Долна Митрополия, Каракачанов реагира: „Коя дата е, да не сме първи април? Това не е вярно. Отворете програмата за управление на правителството между ГЕРБ и ОП, в нея е заложен проблемът с недокомплекта, с възстановяване на военното училище – може би 2 седмици преди да се закълнем като правителство. На мен никой не ми е поръчал, това е заложено в нашата програма за управление. Истината е, че президентът Радев, още като главнокомандващ, се е изказвал по тази тема. Всеки един български авиатор говори за възстановянане на военно-въздушното училище. Видяхте, че НС взе това решение преди Великден. Отидохме там за да кажем – „колеги, 30 дни по-късно сме си изпълнили обещанието“. Връщането на училището означава дори и привличане на инвеститори в авиацията – военната и гражданската. Означава икономическо развитие на регион като Плевенския“, обясни Красимир Каракачанов.", "date": "2019.05.12", "title": " Каракачанов: Изказването на президента Радев за „Фолксваген“ е нескромно"}
{"url": "https://trud.bg/%d1%80%d1%83%d0%bc%d0%b5%d0%bd-%d0%bf%d0%be%d1%80%d0%be%d0%b6%d0%b0%d0%bd%d0%be%d0%b2-%d0%b2%d1%81%d0%b8%d1%87%d0%ba%d0%be-%d1%81%d1%8a%d0%bc-%d0%b4%d0%b5%d0%ba%d0%bb%d0%b0%d1%80%d0%b8%d1%80%d0%b0/", "text": "Всичко е декларирано, всичко кореспондира с декларациите ми в НАП. Пред КПКОНПИ всичко е подадено коректно, с изключение на доходите ми от заплатата от министерството от предходната година. Това е несъответствие, което съм отстранил в срока, който ми е даден. Подал съм заявления – в четвъртък или петък, до КПКОНПИ, да публикуват данните. Очаквам те да го публикуват – надявам се. Това заяви земеделският министър Румен Порожанов по   по повод несъответствията в декларацията му. „Пропуснал съм да напиша заплатата си от министерството от предходната година – години наред съм попълвал по този начин. Другото е на втора страница – дали съм в раздяла, дали съм във фактическо съжителство с друго лице. Аз съм в нормално съжителство – женен. Там в края има една четвърта опция по новия закон – „желаете ли да се възползвате от това, лицето, с което сте във фактическо съжителство“, там има една отметка ЕГН. И по инерция съм попълнил ЕГН-то на съпругата ми. Не съм декларирал фактическо съжителство – приемам, че техническата грешка е моя, бих обърнал внимание да помислят IT спеицалистите дали да се отваря активно тази опция. Вместо „да“ или „не“, излиза ЕГН, и по инерция съм сложил ЕГН-то на моята съпруга“, обясни случилото се Порожанов. „Декларирал съм правилно – семеен съм, абсолютно всичко останало е декларирано. Нищо не е било укрито. Автоматично в системата излиза само моето показание, без коригираните от мен заплати, без нейните заплати“, обобщи той. Той категорично отрече синът му да е свързан с кредитирането от програмата за къщи за гости. „Казвам го за последен път – по никакъв начин той не е свързан. Работил е в „Делойт“ – първо като стажант една година, като завърши в чужбина, после още една година. „Делойт“ е американска компания, която много точно следи за конфликти на интереси и в одитните екипи, работили в сертификациите за Фонд Земеделие. Това е хипотеза, появила се след като някой видял CV-то на моя син, че е работил там. Моля ви се, дори не искам да коментирам. Абсолютен пасквил, който се появи преди година и нещо, който дори не желая да коментирам“, заяви Порожанов.", "date": "2019.05.12", "title": " Румен Порожанов: Всичко съм декларирал, КПКОНПИ да публикуват данните"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-400/", "text": "Данъчните се прицелиха в автосервизи и адвокати Стартират няколко акции срещу рискови браншове, като крайната цел е доброволно плащане на задълженията към хазната.               Пишем кой ще кара колата ни До 700% завишение на цената при системата “бонус-малус” в полиците “Гражданска отговорност”.             Прогнозите за забавяне на икономиката стават все по-основателни Официални източници, какъвто е и МВФ, променят прогнозите си в посока надолу. Риск за бюджета крие състоянието на част от държавните предприятия – „Капитал и пазари“ с финансиста Димитър Чобанов.             Папи, патриарси, медии и изповедта на един премиер Такова масово отразяване на събитие от медиите не си спомням и не разбирам защо беше това престараване – „ТВ Панорама“ с Иван Гарелов.         Трите интриги в европейските избори И едните, и другите лъжат, защото така е по-лесно – не се искат нито талант, нито идеи. До момента имаме само махленско дърляне, като в някоя фейсбук-група – коментар на д-р Борислав Цеков.           Няма такъв залог – падне ли Истанбул, пада Ердоган Една дестабилизация на Турция би се отразила много зле на България, казва посланик Петър Воденски в интервю за „Труд“.           Добре приет и нежелан Силует на Уди Алън. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.12", "title": " Вижте акцентите в броя на вестник „Труд“ в понеделник, 13 май 2019"}
{"url": "https://trud.bg/%d1%81%d0%bf%d0%b8%d0%bc-%d0%bd%d0%b0-%d0%bf%d0%be-%d0%bc%d0%b0%d0%bb%d0%ba%d0%b8-%d0%bb%d0%b5%d0%b3%d0%bb%d0%b0-%d0%bd%d0%be-%d1%81-%d0%bf%d0%be-%d0%b4%d0%b5%d0%b1%d0%b5%d0%bb%d0%b8-%d0%bc%d0%b0/", "text": "Без вана за 5 звезди Изисквания за размера на леглата в луксозните хотели ще бъдат намалени. Това ще стане с промени в Наредбата за за изискванията към местата за настаняване, които са публикувани за обществено обсъждане. В момента в единична стая в 5-звезден хотел леглото трябва да бъде с размер поне 1,20 метра на 2 метра, докато с промените може да бъде метър на два. В двойна стая креватите сега са с минимална дължина и ширина по 2 метра, а предложението е ширината да бъде намалена на 1,80 метра. В 4-звездните хотели леглата също ще може да бъдат с по 10 см по-тесни, предвиждат промените. За сметка на това гостите ще спят на по-дебели и комфортни матраци. Досега в 4 и 5-звездните хотели те трябваше да са с минимална дебелина 13 см, докато с промените ще бъдат поне 18 см. 5-звездните хотели няма да бъдат задължени да имат вана в банята, гласят още промените. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.12", "title": " Спим на по-малки легла, но с по-дебели матраци"}
{"url": "https://trud.bg/%d0%b4%d0%b0%d0%bd%d1%8a%d1%87%d0%bd%d0%b8%d1%82%d0%b5-%d1%81%d0%b5-%d0%bf%d1%80%d0%b8%d1%86%d0%b5%d0%bb%d0%b8%d1%85%d0%b0-%d0%b2-%d0%b0%d0%b2%d1%82%d0%be%d1%81%d0%b5%d1%80%d0%b2%d0%b8%d0%b7%d0%b8/", "text": "Слагат под лупа медицинските услуги Данъчни проверки на предлаганите медицински, юридически и автосервизни услуги в страната ще стартират през настоящата година, научи “Труд” от свои източници. През миналата година експертите на Националната агенция за приходи са направили анализ на рисковете за укриване на налози от тези три бранша и е решено контролът върху тях да бъде затегнат. За проверки ще бъдат набелязани както отделни фирми, така и граждани, които работят като хора със свободна професия и предоставят медицински, юридически и автосервизни услуги. Ако бъде установено, че официално обявените оборот и доходи не отговарят на клиентите им, ще стартират ревизии за дейността им 5 години назад. Наред с проверките обаче предстоят и срещи с представители на трите бранша, както и провеждането на информационни кампании, като крайната цел не е да бъдат събрани дължимите данъци за 5 години назад, а хората в тези сфери на икономиката да започнат доброволно да плащат данъците си. И в трите бранша повечето от клиентите плащат в брой. Има случаи, в които дори големи частни медицински заведения не приемат плащания с банкови карти, а само пари в брой. При отделните лекари и зъболекари на свободна практика, както и при кинезитерапевти и рехабилитатори плащанията също винаги са в брой. Първите две пломби в рамките на година на всеки пациент би трябвало да се покриват от здравната каса. Всеки зъболекар обаче взима и допълнителна сума от пациента като това доплащане варира в доста широки граници. Често тези приходи не се отчитат пред НАП. При сервизите рискът от укриване на данъци също е доста голям. При ремонт на фирмени автомобили сервизите трябва да издават фактури за да може клиентите им да отчетат разходите си. Но при ремонт на коли на граждани плащането също става в брой, а фактура никой не иска. При големите сервизи, които работят със застрахователни компании или пък са към официалните вносители на автомобили, оборотът най-често се отчита коректно. Най-голям е проблемът при кварталните сервизи, където трудно може да бъде засечен броят на клиентите и сумите, които оставят. Голям риск от укриване на данъци има и при малките пунктове за смята на губи. При предоставяне на юридически услуги на граждани също по-голяма част от плащанията са в брой. Цената на услугата се договаря на четири очи между адвоката и клиента. Затова рискът от укриване на обороти и неплащането на данъци и в този бранш е висок. Наред с проверките и ревизиите, от НАП ще обяснят какви са изискванията към представителите на трите бранша – за отчитане на оборота, за подаване на декларации и плащане на дължимите данъци и осигуровки. Специално ще бъде посочено, че при достигане на оборот от 50 хил. лв. в рамките на 12 поредни месеца е необходимо да бъде направена и регистрация по ДДС. Като крайната цел не е да бъдат наложени глоби, а да бъде променено поведението на представителите на трите бранша, така че те съвестно да плащат данъците си.   Хванаха нелегални превозвачи Използват данни на “Гранична полиция” От НАП вече започнаха масирани проверки на нелегалните превози на пътници. Много често бусове стоят на автогарите и возят пътници по редовните междуградски автобусни линии. Те возят на цена, близка до тази на легалните превозвачи, но нямат лиценз и не плащат никакви данъци. Нелегални превози се осъществяват не само във вътрешността на страната, а и по международни линии. Като шофьорите обясняват, че возят приятели без заплащане. Затова служители на НАП се представят за клиенти и проверяват дали за превоза ще им вземат пари и дали ще получат билет. В приходната агенция има сигнали за над 100 превозни средства, които осъществяват нерегламентиран превоз в страната и чужбина без да отчитат приходите си. Паралелно с проверките на пътя текат и инспекции за съответствие на имущество и доходи на 172 собственици на микробуси, които системно преминават през ГКПП. Информация за потенциално нерегламентирани превози е подадена в НАП от “Гранична полиция”, като има физически лица, притежаващи десетки микробуси, движещи се към Западна Европа поне веднъж седмично.   НАП изпраща покани за внасяне на налога върху доходите Превеждате парите без такса Съобщения по електронната поща с покана да платят задълженията си към хазната изпратиха от НАП до всички хора, които са подали годишната си данъчна декларация за доходите в законовия срок до 30 април, но все още не са внесли дължимия данък. От 1 май по обявения в годишната данъчна декларация дължим налог започна да тече наказателна лихва, която е в размер на основния лихвен процент (ОЛП) на БНБ плюс 10%. Но в момента ОЛП е 0%, затова наказателната лихва е точно 10%. Плащането на дължимия данък върху доходите вече може да стане изцяло по електронен път и без допълнителни такси, при картово плащане чрез виртуален ПОС терминал на НАП, посочват от приходната агенция в електронните писма до хората. За целта данъкоплатецът трябва да влезе в портала за електронни услуги на НАП и да избере услугата “Справка за задълженията с възможност за извършване на плащане”, достъпна с безплатния персонален идентификационен код (ПИК) или с квалифициран електронен подпис. Данъкът може да бъде платен без такса и чрез инсталираните физически ПОС терминали в салоните за обслужване на НАП. Тази година повече от половината данъчни декларации за доходите на гражданите бяха подадени по интернет с ПИК, който се взима от офис на НАП, или с електронен подпис, като 2019 е първата година, в която електронните формуляри са повече от хартиените. От началото на годината до 30 април чрез електронната система за плащане (т.нар. виртуален ПОС) и чрез физическите ПОС терминали в офисите на НАП бяха платени над 70 млн. лв. без такси.   Онлайн търговци и аптеки под наблюдение През 2018 г. под засилено наблюдение бяха онлайн търговци и аптеки, като контролът няма да бъде занижаван и през настоящата година. През 2018 г. бяха предприети значително повече контролни действия спрямо граждани и фирми, които не декларират доходи/приходи от търговска дейност в интернет. Възложени бяха 595 ревизиии и 2178 проверки на електронни търговци. В резултат на приключилите през годината 357 ревизии са установени допълнително данъчни и осигурителни задължения в размер повече от 27 млн. лв. Освен това в хода на ревизиите и проверките са направени доброволни корекции на подадени декларации и са внесени допълнително в бюджета 2,9 млн. лв. Проверките на аптеките и лечебните заведения бяха във връзка с разходване на бюджетни средства за лекарства. Извършени са общо около 150 проверки в аптеки, лечебни заведения или на лица, търгуващи с лекарства. В хода на проверките са съставени 15 акта за нарушения.   Проверяват луксозни покупки и плащане в брой Всяка година от НАП набелязват за проверка хора, които са купили луксозни къщи и коли, за да установят дали притежаваното от тях имущество отговаря на легалните им доходи. През миналата година са проверени 370 покупки от граждани на имоти на стойност над 500 хил. лв. При 56 от тях са установени несъответствия на стойност 9,8 млн. лв., като в резултат са подадени коригиращи декларации, стартирали са проверки и ревизии. За година са извършени и 50 проверки за спазване на ограничението за плащане в брой. В резултат са възложени 6 ревизии, като 3 са приключили и са установени задължения за 404 хил. лв. През 2018 г. продължиха и проверките на фирми, които са посочили във финансовите си отчети наличието на значителни суми в брой. Възложени са проверки на 247 дружества, а на над 12 400 са изпратени писма с покана да обяснят паричната наличност или да подадат коригиращи декларации – ако са допуснали грешка. В резултат на проверките в 29 дружества е извършено разпределение на дивидент в размер на 23,58 млн. лв.   Поправяме грешки до 30 септември Автоматично връщат надвнесени суми Ако вече сте подали годишната си данъчна декларация за доходите от 2018 г., но се сетите че сте изпуснали да обявите някакъв доход, няма проблем да коригирате грешката си. До 30 септември гражданите имат право еднократно да подадат коригираща данъчна декларация за годишните си доходи като няма да бъдат глобени за допуснатата грешка или изпуснат доход. В момента от НАП вече правят проверки на подадените данъчни декларации, като много хора имат да получават пари от бюджета. Това се получава, ако ползват някакво облекчение, като например за доброволни вноски за пенсионно или здравно осигуряване, или пък за изплащане на ипотечен кредит за закупуване на единствено жилище от младо семейство. С цел намаляване на административната тежест и повишаване на удовлетвореността на гражданите, от НАП правят автоматична проверка и в тези случаите се прилага опростена процедура за възстановяване на данъка върху доходите, а хората получават парите директно по банковата си сметка. През 2018 г. на над 38 хил. души е възстановен данъка върху доходите по опростена процедура, сочат данните на НАП. Спрямо гражданите, за които се установяват несъответствия в подадените данъчни декларации, се прилагат различни мерки, като например се изпращат съобщения по имейл за възможността сами да коригират обявените данни, като подадат коригираща декларация до 30 септември. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.12", "title": " Данъчните се прицелиха в автосервизи и адвокати\t"}
{"url": "https://trud.bg/%d0%b1%d0%b0%d1%89%d0%b0%d1%82%d0%b0-%d0%bd%d0%b0-%d0%b8%d0%b7%d0%b4%d0%b8%d1%80%d0%b2%d0%b0%d0%bd%d0%b8%d1%8f-%d0%b7%d0%b0-%d1%83%d0%b1%d0%b8%d0%b9%d1%81%d1%82%d0%b2%d0%be-%d0%b2-%d0%ba%d0%be%d1%81/", "text": "Бащата на издирвания Стоян Зайков, заподозрян в убийство на млада жена в Костенец, заяви, че е последният човек, когото синът му ще потърси, информира  . Те прекъснали отношенията си преди 15 години. Разследващите обаче беседват с всеки от близкия кръг на Стоян. Трети ден продължава без резултат издирването на заподозрения. Проверени са четири постъпили към 112 сигнала от граждани, които твърдят, че са видели Стоян. Георги Зайков даже заяви, че би призовал сина си да се предаде. Пред дома на издирвания продължава да седи патрул. Един от първите домове, претърсени от полицията още в петък, е на един от най-близките приятели на мъжа. Ангел не вярва, че Стоян е посегнал на бившата си приятелка. Мисли, че ще бъде най-добре за беглеца, ако се предаде сам. Не вярва че мъжът може да го потърси или да се информира за хода на издирването. По думите му Стоян отдавна се разделил дори с мобилния си телефон. Засиленото полицейско присъствие в града и околността остава.", "date": "2019.05.12", "title": " Бащата на издирвания за убийство в Костенец: Аз съм последният, когото ще потърси"}
{"url": "https://trud.bg/%d0%b4%d0%b0-%d0%bd%d0%b0%d0%bc%d0%b0%d0%bb%d0%b8%d1%88-%d0%b4%d1%80%d0%b5%d1%85%d0%b8%d1%82%d0%b5-%d1%81-%d0%b4%d0%b2%d0%b0-%d1%80%d0%b0%d0%b7%d0%bc%d0%b5%d1%80%d0%b0-%d0%b5-%d0%b1%d0%be%d0%bd%d1%83/", "text": "Специално за „Труд” д-р Людмила Емилова представя своята поредица на дълголетието. Тя е лекар с три специалности – вътрешни болести, кардиология и ревматология и здравен мениджмънт. След като изпитва системата за лечение с плодове, чай и мед върху себе си и успява да се спаси от много тежки болести, решава, че ще се довери на природосъобразната медицина. Насърчава я създателката на метода Лидия Ковачева. През 1993 г. д-р Емилова открива медицинския си център за безлекарствено лечение, през който са преминали над 46 000 пациенти от цял свят. Мнозина са се спасили от шаблонно дефинираните от официалната медицина като нелечими заболявания и като бонус са стопили килограми, при това с траен ефект. През 1997 г. д-р Емилова става единственият български член на Лекарската асоциация към Обществото за натурална хигиена на САЩ. На 5 май д-р Емилова отбеляза 26 години от началото на клиничната форма на лечение с плодове, чай и мед. Поздравиха я гладни, здрави и щастливи хора от цял свят. При старта на дейността лекарката била сама, подпомагана в денонощните ангажименти само от съпруга си – Димитър Янов. Сега екипът е от 40 души и както стана ясно на тържеството за годишнината, някои от тях не са били още родени при основаването на медицинския център. През него са преминали 46 688 души, оставили са болести и килограми и са взели от зареждащия дух на неуморната д-р Емилова. Отключваме разговора с Й. Янчева след няколко уговорки, които приемам с разбиране. Жената е на позиция в публичния сектор и не иска да я провокират с прекален интерес. Придържа се и към специалния съвет на д-р Емилова за пациентите – да не обсъждат плодолечението с всекиго, а на въпросите как е постигната впечатляващата промяна, да отговарят, че са отново влюбени. Г-жа Янчева е щастлива от постигнатото и се уговаряме да направим снимки, когато е готова да се покаже с пълен блясък. Едва ли ще мине много време дотогава, защото тя вече е започнала подмяна на гардероба и споделя колко е зареждащо дрехите да ти станат висящо широки. В тях се е настанило ново тяло, а най-важното е, че е настъпила огромна промяна в мисленето. Всичко е възможно, ако го пожелаеш и не пестиш усилия да го постигнеш, убедена е жената. За лечението с плодове, чай и мед тя знаела от години. Майка й страдала от бъбреци, претърпяла множество операции и се спасила, следвайки съветите от книгата на Лидия Ковачева. Примерът бил достатъчен да приобщи Янчева към системата на великата българска лечителка, без колебания и думи за убеждение. За себе си казва, че в детските години била пухкавелка и се хранела с несломим апетит. С годините килограмите се трупали, а с тях и проблемите със здравето. След последните още 10 килограма, дошли по класическите за натоварения градски човек стрес и обездвижване, кантарът заковал на 103 кг при ръст 167 см. Жената спяла зле, задъхвала се при малки усилия, усещала се подпухнала и натоварена с постоянна умора. В медицинския център дошла почти внезапно по съвет на приятелка, изпитала ефектите на програмата. Двете пристигнали през февруари т. г. за седмица. А после у дома Янчева довършила до 20 дни на плодове, чай и мед и се захранвала по съветите на д-р Емилова 20 дни. Свръхнатовареното всекидневие я провокирало да адаптира по най-добър начин рецептите и това се оказало лесно изпълнимо. Като сериозно свое постижение отчита промяната в мисленето и нагласите. Убедена е, че всичко започва в главата и после отваря неочаквани хоризонти. Не е срещнала затруднения, прилагайки програмата и твърди, че плодолечението е най-естествения и чист път към здравето и доброто самочувствие. Не си гладен, защото през 2 часа приемаш нещо и се усещаш сит, а в същото време лек като перце. Организацията на спортни занимания, походи, лекции и др. в медицинския център не ти оставя време за окайване, а те провокира да участваш пълноценно. За първия си престой при д-р Емилова жената решила пред себе си, че го прави, за да пребори проблеми, и действително това се случило. Тя имала диабет тип 2, затлъстяване, наскоро открит хюман папилома вирус и други оплаквания. При изследванията в медицинския център се установили високи нива на лошия холестерол и на пикочната киселина и уголемен и омазнен черен дроб. Приемала различни медикаменти, част от които лекарката веднага спряла. Само за месец черният дроб се прибрал, кръвната захар показала нормални стойности, а хюман папилома вирусът изчезнал без лекарства. Жената е свалила 8,300 кг, само мазнини. Намалила талията с 8 см, а ханша- с 6. Според д-р Емилова това е най-добрият и насърчаващ вариант за изчистване на тялото от токсини и отключване на трайно отслабване. Заедно с болестите си отивали и килограмите, и през април, когато дошла за контролните прегледи в медицинския център, била със сигурност отново влюбена. В собствените си добри постижения, във вдъхновението от всеки нов ден, във възможната промяна. И по-рано жената била зачеркнала бързите храни, спазвала двата големи поста- за Великден и за Коледа, познавала принципите на веганството. Внимавала при избора си за трапезата, но извън постите консумирала големи количества мляко и млечни продукти, тестени и сладки храни. От д-р Емилова разбрала къде е допускала грешки и че мисията здравословно хранене е възможна. След първата си програма на плодове, чай и мед Янчева винаги сутрин е на плодове, обедът е супа с голяма салата, а основното ястие за вечеря е салатата. Казва, че е открила неподозирано интересния вкус на тофуто, което по-рано като любител на млечното сирене, дори не поглеждала. Сред предпочитаните й ястия са печените зеленчуци, хумусът, лещата, на която прибавя сомак вместо червен пипер. Твърди, че при постните и с малко обработка храни имаш нова палитра от вкусове и комбинациите са неограничени. Активен човек е и се старае при всяка възможност да навърти десетина километра пеша или да плува. Вече се наспива пълноценно и е в отлична форма- работи още повече, без да се изморява и без обичайните нервност и вътрешно напрежение. Убедена е, че програмата на д-р Емилова е точно по мярката на натоварения и отровен модерен градски човек. И че повече хора трябва да имат информация за хоризонтите, отварящи се от плодолечението. Със своята всеотдайна енергия лекарката е много далеч от традиционния образ на медика, потопен в шаблони. Мислех, че в медицинския център се отива за отслабване, споделя жената. Оказа се, че се лекува дори анорексия. Помагат и на деца с диабет, колкото и невероятно да звучи. На жените дава съвет да не приемат напълняването си като неизбежно с годините, а да се изследват за преддиабетно състояние, което може да се овладее със здравословен живот.   Хумус (1 порция) 120 г нахут сваряваме до омекване (може в тенджера под налягане). Прецеден и измит го поставяме в блендер и добавяме сока от 1 лимон, листата от половин връзка магданоз, нарязани на ситно, 1/2 скилидка чесън, 1 суп. лъж. сусамов тахан, по 1 щипка морска или хималайска сол, къри, смлян кимион, смлян чимен и 30 мл вода. Блендираме до получаване на гладка смес. Сервираме със зехтин екстра върджин, червен пипер и листенца магданоз.", "date": "2019.05.12", "title": " Да намалиш дрехите с два размера е бонус към оздравяването\t"}
{"url": "https://trud.bg/%d1%85%d0%b5%d0%b4%d1%8a%d1%80-%d0%b3%d1%80%d0%b5%d1%8a%d0%bc-%d0%bd%d0%b5-%d1%81%d1%82%d0%b0%d0%b2%d0%b0%d0%bc-%d0%b7%d0%b0-%d0%bc%d0%be%d0%bd%d0%b0%d1%85%d0%b8%d0%bd%d1%8f/", "text": "В Холивуд прекаляват с пластичната хирургия  Ролята в “Туин пийкс” промени живота ми  Никога не заставам пред огледалото с думите: “Ах, колко съм красива!” Винаги се фокусирам върху недостатъците Толкова много истории със силни женски персонажи остават неразказани заради предразсъдъци Хедър Греъм е превъзходната руса грация, която се първоначално се прочува като модел, а по-късно и с изявите си в легендарния тв сериал на Дейвид Линч “Туин Пийкс” и култовия филм “Drugstore cowboy”. После красавицата получава признание от киноманите по цялата планета с иконичната си роля в носталгичния шедьовър “Буги нощи” на Пол Томас Андерсън от края на 90-те години на миналия век. След качествената си изява в “Буги нощи” Хедър Греъм става голяма звезда и получава още куп предложения за престижни роли. Един от най-големите хитове във филмографията на Хедър е “Остин Пауърс: Шпионинът любовник” с Майк Майърс. Днес тя е в превъзходна форма и продължава да добавя естетика и сексуално електричество към филмовите и телевизионни проекти, в които участва.  – Хедър, хората все още говорят за ролята Ви в “Буги нощи”. Какво направи този филм толкова специален?  – “Буги нощи” беше наистина нещо специално. Това е един от филмите, които стават по-добри с годините, отлежават като качествено вино и аз разбирам как културното му влияние продължава и все още има разговор за него. Един критик го беше нарекъл “Колективен оргазъм за ценителите на качественото кино”. Любимият ми цитат след като излезе филма е “носталгична, нюансирана панорама на покварата, сочна целувка с език за Златната ера на порно индустрията – 70-те години на миналия век”.  “Буги нощи” е интересен документ на една епоха и една особено противоречива ниша в развлекателната индустрия. Порно индустрията днес е по-голяма, по-разнообразна и по-печеливша от когато и да е било. Но магията на Златната ера на “филмите за възрастни” се реконструира твърде трудно. Пол Томас Андерсън ми даде страхотна роля. През цялото време трябваше да бъда с ролери. Дори и по време на секс сцените. Знаете ли колко много мои дубльорки се пребиха на снимачната площадка с тези ролери. Аз отделих доста преме за практика и карах много кънки, за да не се излагам. Но си беше опасно да се снима така. Резултатът си струва. Ролята в “Туин Пийкс” промени живота ми, а след “Буги нощи” вече наистина се чувствах на седмото небе и като част от един наистина специален момент в новата история на американското кино. – Как гледате на скандалите и кампаниите за повече женски роли в Холивуд днес?  – Мисля, че е за добро. Толкова много истории със силни женски персонажи остават неразказани заради предразсъдъци. Понякога зрителите виждат само истории от гледната точка на силния мачо, на мъжествения герой, а женската перспектива остава недоразвита. Сега нещата се променят и повече жени получават онзи толкова важен шанс да изразят своя глас и да разкажат своите истории. – Има ли в развлекателната индустрия още стереотипи за актрисите след определена възраст и по-трудно ли е за тях да си намират качествени сценарии и участия?  – Този проблем още съществува. И генерира допълнителни проблеми. В Холивуд се прекалява с пластичната хирургия. Има някаква много нездрава фиксация по подмладяването, по изкуствения външен вид. Аз харесвам хората, които остаряват елегантно. Предпочитам да имам бръчки, отколкото да ползвам услугите на пластичен хирург. Крайниите продукти на някои от тези операции изглеждат толкова фалшиво. Като видя такъв човек понякога през цялото време си мисля как това е резултат от пластична интервенция. – Вие работите много и изглеждате чудесно. Имате ли тайни за качествен външен вид и здравословен живот на високи обороти?  – Сънят е ключ към щастието и добрата форма. Когато не съм на снимки гледам да спя много. Понякога дори по 11 часа на ден. Практикувам йога и пилатес и винаги съм си падала от атлетическите упражнения. Учила съм танци, но в момента определено не съм в най-добрата си кондиция за излизане на дансинга. Но йогата и медитацията са незаменими за мен. – През годините Вие често сте попадала на челните места в най-разнообразни класации и списъци за най-секси жени на планетата. Как гледате на подобни неща?  – Много е странно. В главата си аз още се възприемам като загубенячка. Никога не заставам пред огледалото с думите: “Ах, колко съм красива!”. Винаги се фокусирам върху недостатъците. Момчетата нямат острия поглед на една жена и не забелязват това, което ние забелязваме. Но в един момент просто трябва да оцениш и приемеш това, което си.  А със списанията и класациите е много забавно, защото такива издания и списъци винаги са ме карали да се чувствам несигурна и невротична, а в един момент попадам на корица или на първо място в класация за най-секси актриса. Супер странно усещане. – Разкажете малко повече за детсвото си. Винаги ли сте искала да бъдете актриса?  – Родена съм семейството на писателката и бивш агент на ФБР. Израснах в строга католическа среда, но с идването на тийн годините започнах да се бунтувам срещу правилата и нормите, срещу църквата. Имах буйни и луди млади години. В един момент родителите ми дори искаха да ме пратят в манастир. Определено не ставам за монахиня. Аз съм добра католичка, колкото и Мадона е добра католичка – с други думи изобщо не съм добра. Човек трябва да бъде честен със себе си и да не се прави на нещо, което не е. – Какви роли Ви привличат сега?  – Много бих искала да играя в супергеройски филм. – Кои са любимите Ви хобита?  – Страшно съм запалена по йога. Различните световни религии ме интригуват и ги уважавам, но ако трябва да бъда честна се чувствам най-пълно и силно духовно извисена, когато практикувам йога. За предпочитане – с прекрасна гледка към океана. В такива моменти в съзнанието на човек се настанява усещането за връзка с нещо по-голямо от самия него и от дребнотемията на ежедневието. Едно върховно чувства за комуникация с една по-висша сила. Тогава се разгръща познанието, че животът е нещо повече от поставени и изпълнени цели. Да усещаш божествено присъствие в такъв момент е нещо специално. Определено за мен практикуването на йога е повече от хоби.", "date": "2019.05.12", "title": " Хедър Греъм: Не ставам  за монахиня\t"}
{"url": "https://trud.bg/64-%d0%b3%d0%be%d0%b4%d0%b8%d1%88%d0%b5%d0%bd-%d0%bc%d1%8a%d0%b6-%d0%b5-%d0%b7%d0%b0%d1%81%d1%82%d1%80%d0%b5%d0%bb%d1%8f%d0%bb-%d0%b6%d0%b5%d0%bd%d0%b0-%d1%81%d0%b8-%d0%b8-%d1%81%d0%b5-%d0%b5-%d1%81/", "text": "64-годишният Петър М. от сливенското село Трапоклово прострелял съпругата и свой познат, а след това сложил край на живота си, съобщиха източници на „Труд“. Информацията бе потвърдена от полицията в Сливен. Събитията се разиграли предиобяд на 12 май. Петър М. отишъл до пътния възел „Петолъчката“, където съпругата му Радост работела в заведение за бързо хранене. Със законно притежаваната си ловна пушка я прострелял. След това се върнал в селото. И стрелял срещу 58-годишния Любен от селото. Накрая се прибрал в къщата си и сложил край на живота си. Двамата, срещу които е стрелял, са живи. Откарани са по спешност в областната болница в Сливен. Самоубилият се човек бил шофьор на товарен камион към винпрома в Карнобат. На тази работа бил нает преди 3-4 години. От няколко години живеел и със сегашната си жена, след като първата му съпруга починала и той останал вдовец. Човекът имал син и се радвал на внуче. Съселянинът, срещу когото стрелял, не му бил съсед. Но живеел недалеч от дома му.  Според слуховете в селото, възможно било между двамата да е имало търкания, тъй като Любен отровил кон, собственост на Петър. В Трапоклово са потресени от случилото се. Засега никой няма обяснение за стореното от стрелеца. Жители на селото изключват да е имало някаква любовна драма. Никой не вярва, че и историята с отровеното животно може да е причина Петър да насочи оръжие срещу Любен. „Нямам коментар. Мога да кажа само, че в момента оперират двамата пострадали“, лаконично заяви кметът Кирил Киров. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.12", "title": " 64-годишен мъж застреля жена си и съселянин, след това се самоуби"}
{"url": "https://trud.bg/%d1%86%d0%b2%d0%b5%d1%82%d0%b0-%d0%ba%d0%b0%d1%80%d0%b0%d1%8f%d0%bd%d1%87%d0%b5%d0%b2%d0%b0-%d0%b2-%d0%bf%d0%bb%d0%be%d0%b2%d0%b4%d0%b8%d0%b2-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d1%81/", "text": "Oбластният координатор на ГЕРБ-Кърджали и председател на Народното събрание Цвета Караянчева връчи картите на поредните десет нови членове на ГЕРБ в пловдивския район „Северен“. Това стана снощи на специално тържество, организирано от районната организация в Пловдив с ръководител Стефан Дедев. „Ние не лъжем и изпълняваме дадените обещания. Хората го оценяват и затова растем всеки ден“, заяви Цвета Караянчева. Тя подчерта важността на това гражданите да излязат и да гласуват на изборите за членове на Европейския парламент на 26 май. „С помощта на европейската солидарност страната ни се преобразява. При управлението на ГЕРБ свършихме много работа. Резултатите са видими – ние говорим с факти и аргументи“, каза още председателят на Народното събрание и областен координатор на ГЕРБ в Кърджали Цвета Караянчева. Тя призова за максимална мобилизация, за да може да ГЕРБ да изпрати в Европейския парламент повече свои членове, които ще продължат да защитават национални каузи и ще бъдат част от голямото семейство на Европейската народна партия. От началото на тази година досега само в структурата на ГЕРБ в пловдивския район „Северен“ сме приели нови 40 членове. Ние се развиваме и растем, защото расте и доверието към ГЕРБ и провежданите политики на национално и местно ниво, заяви Стефан Дедев. Избори 2019. Платено съдържание. Купуването и продаването на гласове е престъпление.", "date": "2019.05.12", "title": " Цвета Караянчева в Пловдив: България се преобразява с подкрепата на европейската солидарност\t"}
{"url": "https://trud.bg/%d1%84%d1%8a%d0%bd%d0%ba%d0%b8-%d0%bc%d1%83%d0%b7%d0%b8%d0%ba%d0%b0%d1%82%d0%b0-%d0%b1%d0%b8%d0%b2%d0%b0-%d1%85%d1%83%d0%b1%d0%b0%d0%b2%d0%b0-%d0%b8-%d0%bb%d0%be%d1%88%d0%b0-%d0%b6%d0%b0%d0%bd%d1%80/", "text": "След като сложих токчета, разбрах горките жени Мога да се разплача от добре изпечено прасенце и уиски Сръбското „Добро утро, пиянице” е от любимите ми парчета – Фънки, за поредна година си в журито на популярното шоу „Като две капки вода”. С какво този формат е по-специален за теб, защото ти си журирал и в други тв-предавания?  – Най-вече с това, че „Капките” е едно забавно предаване и в него нещата не са строго професионални, а е повече веселба. Много хора ми казват: „Ама, ти вече не си толкова зъл!” Викам им: „Нормално е, защото първо предаването не е само музикално, като „Мюзик Айдъл” и „Гласът на България”, а тук става въпрос за съвсем друго нещо и гледаш дали човек се справя с образа, а не е важно да пее толкова добре. – Коя според теб е най-силната имитация досега?  – Има много добри неща и ми е трудно да избера, но като цяло мога да кажа, че Дичо се справя много добре, Стефан Илчев също, а Мария (Илиева – б.а.) е направо страхотна. Тя се справя с всичко, което є се падне – много е талантлива тази жена, много глас е дал Господ. – Знаем, че не харесваш песента „Кекс” на Папи Ханс, както и „Антилопа” на Тита. Участието им в тазгодишното издание успя ли да промени отношението ти към тях и песните им?  – Ами, аз искам да кажа, че нямам отношение лично към тях, но специално тези две глупости наистина не ги харесвам. Също така ненавиждам например това парче, как се казваше – „Бяла роза зад ушите”. Не я мразя тази жена – певицата, тя не е виновна, но песента не мога да я понасям. Не мога обаче да отрека, че Папи Ханс много се старае – танцува, мъчи се момчето… А Тита я знам от 13-годишна и още тогава беше много добра певица. – В „Като две капки вода” участва и Петя Буюклиева, която е твоя състудентка от Консерваторията. Успява ли тя да покаже целия си потенциал в това шоу?  – Петя пее ужасяващо- има гласище, а не глас. Ние наистина се познаваме отдавна, както се вика пред мен мина животът є и при нея няма празно. Винаги оценявам качествата є, но в шоуто є се падат все трудни неща, как да прави например Тита, която също си пее, но парчето което трябваше да изпълни е голяма боза. – Според теб, защо все още нямаме световна, или поне европейска звезда в музиката?  – Е, ниско е нивото, имаме и добри певци, както е Марето Илиева и т. н., обаче нема как да направят нещо, защото България е една малка брънка в големия синджир. Аз винаги съм казвал, че не сме кой знае колко талантливи и да не се лъжем, че имаме безброй талантливи изпълнители. Певец като Ерос Рамацоти за жалост нямаме тук и у нас няма как да стане, защото нещата са други и си трябват много пари. Румъния например е огромна държава, вадят големи пари и затова там им се получава. – С фолкзвездата Константин още ли сте толкова близки приятели?  – С Коцето сме си много близки. Той е великан за мене, не съм очаквал, че ще срещна такъв човек в живота си, много готин агент – страшен! Ние, като сме заедно никога не си говорим за музика, но той много добре знае какво слушам аз, както и аз знам той какво слуша и изпълнява, това обаче не е важното в нашите отношения. Не мога да скрия, че има и негови неща, които Коце ми пуска и ми харесват, например новата му песен е много готино парче. Освен това, той има един много стар хит – „Черна роза” и като го слушаш няма как да отречеш, че в него има много чувство, вокалното изпълнение е много трудно и той използва доста сложни орнаментики. По принцип хубавото си е хубаво, независимо какъв стил е. До ден-днешен едно от любимите ми парчета е сръбско – „Добро утро, пиянице”. Ако се заслушаш в инструментала – то са едни унисони, едни чудеса от храброст, все едно Чик Кърия свири вътре. С най-голямо удоволствие го слушам и направо шапка свалям и на тази жена, която го пее прекрасно. Музиката се дели на хубава и лоша, а не на жанрове. – Коцето спортува много активно, покрай него има ли шанс и ти да започнеш да ходиш на фитнес?  – О, не, аз не съм първа младост, а Коцето е спортист. На моята възраст съм изпуснал влака… – Виждала съм те, че се появяваш с рокля на участия с твоята група „Черно фередже”, а токчета слагаш ли понякога?  – О, да, имам и токчета и съм излизал с тях на сцената. С „Черно Фередже” на един втори февруари излязохме облечени като жени и така си свирихме, ето виж ги (Фънки изважда два чифта обувки с близо 10-сантиметрови токчета и гордо ги показва- б.а.). Тогава разбрах горките жени, много е красиво с токчета и аз обожавам жени на висок ток, обаче след това направо щях да се разрева – не можех да ходя, толкова много ме заболяха краката от тях. Преди имах идея да забраня на жените да ходят с ниски обувки, обаче вече не съм така краен. Вярваш ли ми, че след това участие в „Мазе”, където свирихме на токчета и после трябваше да продължим с второ участие при Геша и ходих бос до там, защото не можех даже да помисля да се обуя, това е е…и трагедията. – Ти имаш славата на най-строгия член на журито в „Капките”. А какво може да размекне Фънки и кога ти се е случвало да плачеш?  – Аз не съм строгият член, аз съм реалният човек, или обективният член, не знам как да го нарека точно. Да речем Хилдето – тя е много чувствителна, слънчева жена и се притеснява примерно от това, че участниците са є колеги и сега как да им каже, че не е било много добре. Докато на мен въобще не ми пука, даже да участва мама, но ако вземе да бреца като кобила ще я намачкам и нея. Също така на мен не ми се е случвало да плача, аз не съм толкова чувствителен. Как да ти кажа, аз не рева много, но както казва моят приятел Пламен -може би мога да се разплача от добре приготвено печено прасенце… Ядеш и плачеш – майко, майко… Сигурно и хубаво уиски може да ме разплаче. – Денис Ризов е разкривал за теб, че си супер щедър с приятелите си и дори си давал целия си хонорар от чужбина, за да ги почерпиш. А кой е най-хубавият подарък, който на теб са ти правили?  – О, да ти кажа аз не съм по подаръците – имам си всичко, за мен най-важно е отношението на хората и това да имаш приятели. За мен най-хубавият подарък е като дойдат 1000 човека на рождения ми ден и да се забавляваме, както си знаем. – Актьорът Иван Ласкин беше един от най-близките ти приятели. Какъв човек беше той за теб и какво не знаят хората за него?  – Това е много гадно, че си отиде толкова рано, но Божа работа… Аз това казвам, че докато ние вършим простотии – Шефа седи горе и умира от смях и се готви да щракне кандилото на който трябва да си ходи. Ванката си замина рано, което е много неприятно, тъй като ние сме и семейни приятели и Алекс също ни е много близка. По принцип има едно такова мнение, че Иван е грубиян, че е не знам си какъв, но аз не мога да кажа такова нещо, защото за мен той никога не е бил такъв. За мен Иван си беше един някак си скрит, но голям романтик, или огромен романтик и си беше вътрешно, като едно дете. Страхотен човек, направо обожаваше Алекс и ние имахме много гут тайм тогедър (хубаво време заедно – б.а.). Хората няма как да разберат каква е душата на Иван, защото не го познават, но той беше много над нещата. – Какви са най-важните неща за един човек, за да е успешен и на теб какво ти е помогнало най-много?  – Не бих казал, че съм успешен, защото толкова години вече блъскам като идиот и нищо не съм постигнал. Моите приятели, с които почнахме едно време – чехи, румънци и унгарци, с които се запознахме, като направихме „SME” през 90-те години, днес вече са много напред. Тогава те също тръгваха да правят бизнес, но сега за тях нямам думи – те отдавна са милионери и правят убийствени неща. – А ти не си ли милионер?  – Ха-ха. Какъв милионер – погледни ме какъв гащник съм, пълен нещастник. Карам боклуци коли – трагедия, направо да не говоря. Тези приятели от чужбина, те са вече – пиу, чао, но такава ни е държавата и това е положението. Аз съм тотален песимист за нещата у нас. Когато културата е в мазето, нормално е всичко в страната да е така. – Не си ли мислил да заминеш да живееш в чужбина?  – Eдно време имах възможност да направя това нещо, но не го направих, защото съм тъпо копеле, за което безкрайно съжалявам. Сега вече е твърде късно, но когато работих в Скандинавия, можех да остана в Дания. Тогава бяха други времена, тук беше рокендрол и беше пълно с приятели, с които се забавлявах страхотно. Просто съм леке, което не можа да вземе решение, не знам дали щях да прокопсам там, сигурно щях да съм същото л…о, но явно съдбата ми е била да си стоя у дома. – Тази седмица бе концертът на Лени Кравиц, организиран от СМЕ. Кои други големи звезди планирате да доведете у нас?  – Концертът на Лени беше уникален, направо нямам думи и продължи над два часа. Тази година ще правим още много концерти – на Стинг, Том Джоунс, Ерос Рамацоти, Сара Брайтмън, Майкъл Бубле, „Дийп Пърпъл”, Лара Фабиан… Концертът на Том Джоунс вече е почти напълно разпродаден. За Стинг няма какво да говоря, а Майкъл Бубле също е много интересен артист. На фестивала „Hills of Rock” това лято сме поканили и „Гарбидж”, освен всички други групи. В нашия нов клуб „Music Jam” ще пее „Евърласт” и планираме да направим много интересни събития и афтър партита. – Българските или световните звезди са по-претенциозни и кои от изпълнителите, на които сте организирали концерти не бихте поканили отново?  – Зависи, в това отношение няма родни и световни. Значи, колкото си по-голям нещастник и по-надолу в стълбицата, толкова повече претенции имаш. Забелязал съм, че на най-големите не им пука въобще и затова са големи. Имам зад гърба си към 700 концерта и ми е трудно да отговоря на въпроса, кои не бихме поканили отново, но до ден-днешен си спомням отношението на „Ийст севънтийн” – много невъзпитано и несдържано, а ти правиш всичко за тях да им е точно. Ако се замисля сигурно ще извадя и други кирливи ризи, но сега се сещам за тях. – Какво мислиш за биографичния филм за Фреди Меркюри и „Queen”?  – Фреди е много талантлив и голям, няма какво да си говорим – ама бил гей, не ме интересува какъв е, ако ще да е динозавър. По принцип на тези въпроси нарочно не обичам да давам отношение, но филмът за Фреди и този с Лейди Гага, който е една любовна смрадлива история са голяма трагедия. Казват, че актьорът и филмът за „Куин” били -уау, но няма такъв филм, за мен беше пълна трагедия. Може би, защото аз съм свидетел на това, което правеше групата, а този филм е направен за някакви хора, които хабер си нямат за какво става въпрос. Не само Фреди, но и Браян Мей беше направен лошо, затова избягвам да говоря на тази тема. – Любима мисъл?  – Нямам, но за мен най-важното в този живот е само едно – не се взимай на сериозно. За мен вземеш ли се на сериозно и трагедията е пълна – ставаш тотален глупак.   Нашият гост  Известният музикант, промоутър и шоумен Димитър Ковачев-Фънки е завършил Музикалната академия в един випуск с Георги Христов, Веселин Маринов, Петя Буюклиева, Нели Рангелова, Ирина Флорин и други. Кариерата му стартира като вокалист на група „Ера”, след това е свирил и в групите – „Монолит” и „Sheky and the Boody Boys”. Днес е басист в „Проджект Стенли”, както и в „Черно фередже” и китарата продължава да е една от най-големите му страсти. През 1991 година с близкият му приятел Иван Несторов – Амебата основават промоутърската фирма „София Мюзик Ентърпрайсис”. Благодарение на тях родните меломани успяха да видят и чуят на живо звезди, като „Аеросмит”, Стинг, „Куин” с Адам Ламбърт, „Роксет”, Шаде ,„Скорпиънс”, „Джудас Прийст”, Ян Гилън, Роджър Уотърс, Iron Maiden, Кайли Миноуг и много други. ", "date": "2019.05.12", "title": " Фънки: Музиката бива хубава и лоша, жанрове няма!"}
{"url": "https://trud.bg/%d0%ba%d0%be%d0%bd%d1%81%d1%82%d0%b0%d0%bd%d1%82%d0%b8%d0%bd-%d0%b8%d1%80%d0%b5%d1%87%d0%b5%d0%ba-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%b5-%d0%b7%d0%b5%d0%bc%d1%8f-%d0%bd%d0%b0-%d0%bc/", "text": "В Народното събрание въдели пилци Петелът бил на полилея, кокошки, всичко нацвъкано, в дипломатическата ложа – яйца В зората на българския парламентаризъм Народното събрание е обиталище на надути петли и кресливи кокошки. Денем птиците щъкали около камарата, а през нощта слугите ги вкарвали в заседателната зала. Така хайванчетата хем дремели под покрив, хем апаши не можели да им посегнат. Това свидетелства Константин Иречек, дошъл да ни прави европейци. На 10 ноември 1879 г. той записва в дневника си: “Влязох в една улица, в която наляво се издига голяма дървена сграда, каквито се строят у нас за изложба на добитък, цяла с малки знамена.” Байрячетата ориентират чешкия историк. “Това ще да е навярно Народното събрание”, правилно отбелязва чужденеца. Скоро обаче разбира, че не е бил далеч от истината. Зложелатели на нашия парламентаризъм му доверяват, че вътре се въдят пилци. Иречек хроникира: “Пръв път попаднали на курника в камарата, когато дотрябвали столове за бала у Моллова – Тъпчилещов, Кикеров, Безеншек влезли, петелът бил на полилея, кокошки, всичко нацвъкано, в дипломатическата ложа яйца и т. н.” Д-р Димитър Моллов е пионер на нашето здравеопазване, а словенецът Антон Безеншек на българската стенография. Никола Тъпчилещов е търговец и благодетел. Като вижда куришките, почва да кърши ръце и простенва: “Какво обезчестение на това свято място!” Командата се развърта, хваща хайванчетата и градските първенци се гощават с пилешко. “Събрали всичко и Градският съвет с полицмейстера ги изяли”, описва съдбата на пернатите Иречек. Полицмейстер е споменатият Кикеров. Той е родом от Сопот, преди Освобождението събирал опит в румънската армия. Константин Иречек е автор на първата научна “История на българите” и други класически съчинения. Забележителен е неговият “Български дневник”, воден между 1879 и 1884 г. Поразителен документ за тогавашните нрави, които са живи и днес. Европеецът прави едно уникално откритие: “България е с население два милиона души, което е разделено на три групи: бивши министри, настоящи министри и бъдещи министри.” Преди една седмица, миналата неделя, след тронната реч, партиите веднага едва ли не се сбили При една масичка седи министърът, като турски паша, а отстрани около две дълги маси, писарите Първи впечатления от София: крива улица с дървета, отстрани отворени ориенталски дюкянчета, ужасен неравен тротоар и страшна кал. Голямо село! Най-после открит площад. Наляво едноетажна къща с 16 прозореца на фасадата и стража при входа. Това трябва да е дворецът. Влязох. Попитах за Стоилова; да, тук живее, но още спи; беше около 8 часът. Момчето слуга не искаше да ме пусне вътре, щял да се сърди. Казах му да съобщи, че приятелят, когото очаква, е тук. Излязох вън. Пред двореца, заградени заченките на някаква си градина, с кьошк за музикантите и кафене. Навсякъде се виждат само едноетажни турски къщи от кирпич и дърво, с много прозорци, отвън хубави, но като че от книга. По улиците огромни гьолища – българска Венеция. Влязох в една улица, в която наляво се издига голяма дървена сграда, каквито се строят у нас за изложба на добитък, цяла с малки знамена. Това ще да е навярно Народното събрание. Пред вратата млад, висок човек, с козя брада, говореше с двама французи. Познах, че това е инженер Прошек, който е вече много години в България (с Хирш и напоследък с русите) – от гр. Бероун. Веднага му се обадих. Влязохме в стенографската канцелария: там беше проф. А. Безеншек, стенограф от Загреб, млад словенец; Прошек зарязал инженерството и се заловил за стенография. Голяма радост, хърватски и чешки разговори. Описаха ми какъв е парламентът. Преди една седмица, миналата неделя, след тронната реч, партиите веднага едва ли не се сбили. Народното събрание, множество полуобразовани простаци или селяни; всеки говори колкото си иска – цели заседания минават в празни приказки. Един стане и говори нещо, друг веднага се обажда и му възразява, и така се кара. Каравелов е председател, с бозаво палто, с ръка подпира главата си, невчесан. Единствени са министрите, които говорят умно; имат духовно надмощие над цялото Народно събрание. Тукашните условия, администрация, съобщения – хаос и примитивност. На 10 ч. отидох у Стоилова. Тъкмо се връщаше по стълбите долу от княза; затлъстял; от сутрешното съобщение веднага се сетил, че съм аз. Влязохме в неговата стая, гдето има малко европейски мебели (в партера наляво), мръсен под, желязна печка; неговото жилище е същевременно и княжеска канцелария. Там заварих Горбанова, учител на княза и началник в министерството на правосъдието, по-рано преподавател в Роберт колеж (от Елена), Давидова, руски агент, ген. Паренсова, военен министър; между хората, които се мяркаха в тази antichambre (чакалня), беше и Сава Груич, полковник, сръбски представител (нему бях представен). Всички министерства са близо до Народното събрание в голяма бялосиня (дървена) къща. Големи коридори, високи тавани и прозорци европейски. Вътре нечистота, писарите из коридорите. Отидох в министерството на просветата – цялото е в една стая. При една масичка седи министърът, като турски паша, а отстрани около две дълги маси, писарите. Министър е д-р Георги Атанасович (от Свищов), по-рано професор на медицинския факултет в Букурещ, стар господин с черни и побелели коси, бакенбарди и мустаци, дребен на ръст, с остър поглед и присторено важна външност. Първото впечатление – много несимпатичен. По-късно разбрах, че е чист характер, истински патриот, еленист от старата школа, напуснал доброто си и сигурно място и го заменил с несигурна кариера, като изгубил по тоя начин и пенсията си – не малко самопожертвуване. С Атанасовича отидох в Народното събрание. По пътя срещнах Горанова, началник на отделение в министерството на народното просвещение. Беше около 1 ч. В Народното събрание отидох в бюрото, гдето бяха народните представители – старият Славейков, червен, нечистият Каравелов, младият Станчев и др. Блъскаха се около мене, наивно детинско учудване, чудеха се, че говоря български. “Как си го представяхте? Сега го имаме у нас! Мислихте ли, че е по-възрастен? (Атанасович). “Представяхме си го като стар професор с очила и т. н.” Един по един дойдоха и министрите: Греков, голямо приветливо лице, с черна брада и мустаци, много интелигентен, остър левантински профил с ясни изразителни очи (Стоилов ми каза, че е най-даровитият в целия кабинет); Бурмов, стар трътлест господин с кривогледи очи, козя брада и жълти лунички и следи от шарка по лицето, усмихнато добродушно лице; Балабанов, малък, с късо подстригана брада и мустаци, жив и буен, физиономия a la Gindely (Антон Гиндели). Младият гимназиален учител Хранов. Заседание. Продълговата зала, червени драперии и килими, кресла върху наклонена площ за около 120 души, между които 15 турци, повечето селяни. Прозорците са надясно, отзад е галерия (за стоене), надясно като прозорец – галерия за жени. Подиумът е издигнат, маса за председателя и за бюрото, надясно масата на министрите, наляво дипломатическата ложа (пред нея червена трибуна), в задните ъгли от двете страни на трона в резба дворцовата ложа и ложата за чиновниците. Аз бях в тази последната. Бурмов прочете писмото, изпратено му от Народното събрание, незабавно да произведе избори в Севлиево, гдето населението не искало да гласува (6 представители), ако не се освободят няколко затворени граждани. Той ясно изложи правата на Народното събрание и правата на изпълнителната власт, на министерството; Народното събрание не може, каза той, да даде каквато и да е заповед ни на един губернатор, началник или пристав. Князът е, който с “указ” назначава изборите, а не Народното събрание. Бурмов говори полека, спокойно, но ясно; без риторика. Говори и Греков, и Славейков и други, Стамболов и т. н. Изцяло взето много спокойно (представлявах си разискванията като някое диво крещене и псуване), нар. представители седяха тихо и спокойно по местата си. Ала грозна безплодност, минаха 4 часа и нищо. Der Eindruck ganz jammerlich (много тъжно впечатление). Начович, министър на финансите, във време на заседанието дойде и седна при мене в ложата; малко се е изменил – не бях го виждал от 1874 г. Около 5 ч. се сетих, че не съм още обядвал. Стоилов (избран бил за нар. представител, но понеже нямал законната възраст, не приел), който беше зает в разговор с полковник Кесяков, и Горбанов дойдоха с мене в хотел “Петербург”. След това в Радаковата сладкарница пих кафе с Горбанова; там бяха Анев, свищовски народен представител, познат ми от Виена (говори немски като виенските евреи), търновският губернатор д-р Минчо Цачев и Горанов (пита ме за Неволе, Челаковски и други пражки колеги). От тук отидох на телеграфа, изпратих телеграма на баща си във Виена. Между това Народното събрание се беше разотишло. Срещнах се с министрите в градината пред двореца, Бурмов, Балабанов, Начович, Стоилов. Надвечер за минута прескочих у Стоилова. Неговият слуга ме заведе в “restaurant parisien”, гдето имахме rendez-vous с Начовича. Там бяха Янев и старите познати: Васил Стоянов и Агура; дълъг чешки разговор. Васил Стоянов много е застарял, видях го на 1871 г. през януарий; тогава беше хубав чернокос младеж, с дълга черна брада и мустаци, сух; сега е къс, дебел, полуплешив чичо, с подстригана брада. Агура и Стоянов, и двамата болградски учители, чакат тук служба, инак ги викат в Румелия. Много разговори, взаимна радост; за научни предмети. На заранта чакане за умивалник. Изглед от малката стаичка на прохода между Витоша и Люлин към Македония. Намирам се на края на града, гдето захващат предградските къщи. В съседство се намира малка полусъборена джамия, нисичка с бяло минаре; военен магазин за дрехи. Грамадни ята чавки, турски кучета, най-разнообразни породи, вълча, прости черни и жълти с къси уши, бели хрътки. Глинени сгради. През лятото тук е сигурно чудесно. Но зимно време… (Със съкращения)", "date": "2019.05.12", "title": " Константин Иречек: България е земя на министри"}
{"url": "https://trud.bg/%d0%b4-%d1%80-%d1%80%d0%be%d1%81%d0%b8%d1%86%d0%b0-%d0%b4%d0%b5%d0%bd%d1%87%d0%b5%d0%b2%d0%b0-%d1%84%d0%b8%d0%bb%d1%8a%d1%80%d0%b8%d1%82%d0%b5-%d0%bd%d0%b5-%d1%81%d0%b0-%d0%b1%d0%b5%d0%b7%d0%b2%d1%80/", "text": "Всеки, който пристъпва към естетична процедура, трябва да има предвид, че в търсене на идеалните пропорции може да се получат множество неблагоприятни странични ефекти, предупреждава д-р Росица Денчева, дерматолог. Тя изнесе доклад за възможните усложнения, свързани с естетични процедури, на Петия симпозиум по дерматокозметика в София. Никой не може да бъде спрян, ако има желание да си навреди, но хората трябва да са информирани, че всъщност се подлагат на нещо, което може да застраши здравето, дори живота им. Има реална опасност от обезобразяване, ослепяване и получаване на дефекти за цял живот. Д-р Денчева не говори за пластичната хирургия, с която се занимават съвсем други специалисти, а има предвид изключително популярните инжекционни и апаратни процедури. Въпреки наредбата на здравното министерство те да се извършват от лекари със специална квалификация, ги правят всякакви хора, независимо дали имат компетентност. които се правят в България, са инжектирането на ботулинов токсин, поставянето на филъри и мезотерапиите, а също въздействието върху кожата с различни апаратни системи – лазерни, IPM. Апаратните неинвазивни процедури създават по-малък риск от усложнения, но не са съвсем безвредни. Уголемяването с игла на различни зони се води неинвазивна процедура, но на практика не е така. В тази група влиза уголемяването на устните, което в България има тенденция да се прави в по-големи обеми, отколкото в Европа. Моделирането на скули също спада към групата на търсените процедури. Класическото подмладяване на лицето с лазер плюс химически пилинг и кислородотерапия, които имат сравнително по-кратък ефект, също продължават да се прилагат. Много хора търсят процедури за намаляване на телесното тегло или за оформяне на тялото. Криолиполизата е от най-използваните методи, както и използването на апарати с радиочестота. Те водят до намаляване на мастната тъкан. След инжектиране на ботокс може да се получат грипоподобни оплаквания и главоболие, дължащи се на токсина, но те минават за 4 до 12 часа, както и отпускане на веждата (минава за 2-3 месеца). За естетични цели този токсин се инжектира в много малки количества и не може да интоксикира организма. В неврологията, офталмологията и урологията се използват в пъти по-големи количества. Ботоксът има по-малко странични ефекти в сравнение с инжектирането на по-плътни субстанции, каквито са филърите. Усложнения може да настъпят в момента на инжектирането или по-късно, в рамките на 2-3 дни. Може да се получи кръвонасядане и посиняване на местата на убождане, подуване и зачервяване. За няколко дни тези нежелани ефекти отшумяват. Проблем е, ако се вкарат инфекции чрез иглата. Възможно е човек да направи алергична реакция към продукта, който се инжектира. Когато филърите съдържат обезболяващи субстанции, е възможна алергична реакция и към обезболяващите. Може да се получи и имунологична бърза реакция към самия филър, но това става по-рядко. Ако специалистът не е преценил дълбочината, на която да инжектира филъра, той остава в повърхностните слоеве на кожата. Обикновено това се получава в зоните около очите. Натрупват се торбички с хиалуронова киселина, а самите зони хлътват. След инжектиране на филъри в устните може да се получат грануломи на мястото на убождането поради неравномерно резорбиране на продукта. е едно от най-тежките усложнения. То води до некроза на тъканите, на които е прекратено кръвоснабдяването. Опасност от запушване на съд има при поставянето на филър в носа (някои специалисти изобщо отказват да правят тази процедура), в челото, назолабиалните гънки, брадичката. Подобно усложнение много често се случва в Азия. Заради плоските лица на азиатките, те си инжектират филъри в централната част на лицето, уголемяват скулите, коригират носа. А централната част на лицето е най-застрашена от запушвания, предупреждава д-р Денчева. В Русия има много тежък случай на ослепяване след хиалуронов филър. Историята е публикувана на страницата на Българската асоциация на естетичните дерматолози. Самата пациентка е пуснала снимката си на своята страница, за да информира хората. Инцидентът е станал по време на корекция на нос с филър. Извършена е от лицево-челюстен хирург. При инжектирането е настъпила двустранна слепота. За щастие след това артерията на едното око е отпушена. Това е апел както към лекарите, така и към пациентите: носът и зоната между веждите са едни от най-опасните за инжектиране на филър. В случая той е запушил артерия и е довел до ослепяване, но има и друга опасност – от инсулт и смърт след уж банално инжектиране на филър. В момента клиниката, в която се е случил инцидентът, е затворена и се води следствие. Лекарят е нарушил закон на Руската федерация, според който филъри могат да инжектират само дерматолози, преминали допълнително образование, и пластични хирурзи, но не и лицево-челюстни хирурзи. Още по-опасно е, ако поставящият филъри е изобщо без медицинско образование. Българската асоциация на естетичните дерматолози неслучайно излезе с петиция против нерегистрираните практикуващи, които инжектират ботулинов токсин и дермални филъри, застрашавайки живота на клиентите си.", "date": "2019.05.12", "title": " Д-р Росица Денчева: Филърите не са безвредни\t"}
{"url": "https://trud.bg/%d0%ba%d0%b0%d0%b7%d0%b8%d0%bd%d0%be-%d0%b2-%d0%bc%d0%b0%d0%ba%d0%b0%d0%be-%d0%b5-%d0%bd%d0%b0%d0%b9-%d0%b3%d0%be%d0%bb%d1%8f%d0%bc%d0%b0%d1%82%d0%b0-%d1%81%d0%b3%d1%80%d0%b0%d0%b4%d0%b0-%d0%b2-%d1%81/", "text": "В ъзможно ли е бивша колония с площ 28,2 квадратни километра да се превърне в Меката на хазарта в Азия, да запази капиталистическото си устройство, присъединена към социалистически Китай, и да построи най-голямото казино в света? Да, ако се нарича Макао! Защото комбинацията от европейска старинна архитектура, тотално поамериканчване и изискан азиатски шик е уникална.  Миниатюрната „португалска“ част от Китай има само 340 метра обща граница с метрополията в устието на Перлената река, която се влива в Южнокитайско море. В нея се изсипват милиони туристи и едва няколко процента от тях хвърлят поглед на отлично запазените колониални паметници.  На всеки кръгъл час кораби и самолети изсипват И всички задължително минават през Venetian Macao-Resort-Hotel. Зад сложното име и съкратеното „Венишън“ се крие втората най-голяма сграда в света. В сравнение с нея първоизточникът във Вегас е с размерите на кучешка колиба. Макаовският му клонинг в момента е на площ един милион квадратни метра и продължава да се строи. По-големи са само заводите на „Боинг“. „Венишън“ в Макао отвън прилича на Двореца на доджите в истинската Венеция и отвсякъде е заобиколен с вода. Вътре е обзаведен с дъхоспиращ кич, който все пак завладява сетивата. Под покрива на необятния хотел-казино в естествен размер се е разпростряло буквално копие на венецианския площад „Сан Марко“. Без гълъбите, но с натуралистично изрисувани облачета върху тавана-небе. е комбинацията между виещия се „Канале Гранде“, класическите венециански постройки, магазините на „Диор“ и закусвалните на „Макдоналдс“. Срещу 66 макаовски патака (това е националната валута, равна на един хонконгски долар, който пък е 7,5 щатски) може да обиколите „Венеция“ по канала, докато гондолиерът ви припява канцонети. И за да не изглеждат нелепо с дръпнтатите си очички, са наети люде от всички краища на света. От „чисти арийци“ със скандинавска кръв до редови латиноамерикански индианци с умерени гласови възможности. В казиното, където е забранено да се снима, са сместени 3400 „едноръки бандити“ и 800 игрални маси. Хотелът настанява гости в 3000 стаи. Ресторантите и конферентните зали са с площ над 110 хиляди квадратни метра. Рецепциите са няколко, всяка дълга над 25 метра, около която на пета се вътят поне десетина консиержи-полиглоти.  Във „Венишън“ умели имитатори на Микеланджело са създали на прозаични места като коридорите. За да участвате в автентичен венециански карнавал, не е нужно да чакате февруари – в Макао дегизирани актьори го инсценират всеки следобед от понеделник до петък. В съседство пръска безброй светлини реверансът към бившите колонизатори, казино „Гранд Лисбоа“. Отвън Големият Лисабон е пиршество от рисувани с лампи картини. Колкото и да снимате, трудно ще уцелите две еднакви комбинации. И вътре хотелът казино е обзаведен с пищно декадентство – огромни кристални полилеи и несметни количества позлата, цяла стена-аквариум с истински японски шарани във всички цветове на дъгата и подземен ескалатор от хотелската към игралната част. В казино „Уин“ пък най-забележителното се случва на всеки 15 минути около езерото отпред – невероятна феерия от светлини, музика и огньове. Водни струи танцуват между пламъци, фойерверки се стелят и се отразяват на повърхността. Всяка снимка е като илюстрована картичка. И все пак Макао не е само казина и забавления. Завладян от португалците през 1557 г., той е първата европейска колония в Далечния Изток. Не е за пренебрегване, че никъде в района няма толкова исторически паметници на квадратен метър, колкото тук. Т.е. Историческият център на града е съсредоточен около красивия „Ларго-дел-Сенадо“ (Площад на Сената). Тук така изобилстват църквите, че ако по-голямата част от минувачите не са китайци, като нищо може да решите, че сте в Португалия. На неколкостотин метра от ларгото е разположена най-известната забележителност на Макао, неговата визитна картичка, църквата „Сан Паулу“ (1603-1638 г.), смятана за най-големия християнски храм в Източна Азия. Тук е било и първото християнско учебно заведение – йезуитският колеж. Църквата била разрушена от пожар през 1835 г. Оттогава всеки турист изживява леко разочарование. След като се е нагледал от картички на филигранната фасада, богато украсена със скулптурни групи от италианския архитект Карло Спиноли, очаква зад нея да има още красоти. А е съхранена само тя – като празна черупка от минало величие.  В уличките наоколо е – пекари разнасят огромни тави с току-що изпечени сладкиши и канят да се почерпите. Но вкусът им е на стрит гипс със захар. Атрактивни са тънките колкото лист хартия парчета сушено свинско. Тях пък ги режат с ножици и при първото опитване всеки любител на мръвката става абонат на уханния от подправки местен специалитет. Покрай една забележителност не може да не минете поне вендъж – бронзовата статуя на Кун-Иам (богинята на милосърдието), висока 20 метра, на малко островче в морето. Наоколо е низ от паметници в чест на 18-те мъдреци на Китай, сред които крайният вляво е… Марко Поло. Е, именно тази стряскащо несъответна комбинация издава същността на Макао – в него съжителството на свръхмодерни казина, старинни църкви и будистки храмове си е нещо съвсем естествено, привлекателно и красиво.", "date": "2019.05.12", "title": " Казино в Макао е най-голямата сграда в света\t"}
{"url": "https://trud.bg/%d1%82%d0%b5%d1%81%d0%bd%d0%b8%d1%82%d0%b5-%d0%b6%d0%b8%d0%bb%d0%b8%d1%89%d0%b0-%d0%b0%d0%ba%d1%82%d0%b8%d0%b2%d0%b8%d1%80%d0%b0%d1%82-%d1%82%d1%83%d0%bc%d0%be%d1%80%d0%bd%d0%b8%d1%82%d0%b5-%d0%be/", "text": "Специалисти от Медицинския университет в Далян твърдят, че хроничният стрес, породен от неудобния живот в малки пространства, провокира бързия растеж на злокачествени образувания. При комфортни условия депресията и тревогата намаляват. Проведен е експеримент, при който мишки с ракови стволови клетки са разделени на две групи – едната е настанена в големи, удобни корпуси, а втората – в малки камери. Оказва се, че злокачествените образувания започват да се развиват с бързи темпове у гризачите, принудени да живеят натясно, и прогресират съвсем бавно при ширещите се в „просторни апартаменти”. След края на експеримента размерите на туморите при мишките от двете групи се различават няколко пъти. Китайските учени стигат до извода, че гризачите от малките камери стават жертва на психологически стрес – точно преживяванията от тясното пространство водят до стремителния ръст на раковите клетки. Причината е в хормона адреналин. Неговото ниво е няколко пъти по-високо при неблагоприятните условия на живот, които предизвикват постоянни признаци на депресия. Затова китайските учени решават да проведат още един експеримент – разделят мишките от тесните камери на още две групи. Оставят гризачите от първата да „страдат” от депресия и тревога, а тези от втората започват да захранват с препарат, блокиращ произвеждането на адреналин. В резултат мишките от втората група тихичко се успокояват и се примиряват с факта, че „не им е потръгнало в живота”. След 30-дневно наблюдение туморите при тях забавят растежа си. На химично равнище процесът изглежда така: в стресова ситуация адреналинът дава „инжекция” на енергията в опасна ситуация, което позволява или да се бори срещу заплахата, или да избяга от нея. Страничен продукт е производството на органичното съединение лактат (млечна киселина). В случая с рака вредните клетки фактически се хранят с него и това им позволява да придобият повече енергия. С други думи, в организма на човека, изпитващ стрес, се съдържа прекалено много лактатдехидрогеназа (ЛДГ). Това е доказано от още едно изследване, проведено този път върху хора – 83 жени с рак на млечната жлеза. Взимат им биопсия, освен това измерват нивото им на ЛДГ и на адреналин. Като цяло тези показатели се оказват над средните, освен това болните с най-високи показатели реагират най-зле на лечението. Въз основа на всички изброени изследвания китайците посочват интересен метод за лечение на рака. Оказва се, че онкологията ще бъде спасена от баналния витамин С – точно той блокира произвеждането на ЛДГ в организма. За да докажат истинността на теорията си, учените отново използват мишки, като започват да им дават мощни дози от витамина. В резултат туморите бързо започват да се свиват.  Специалистът Куентин Лю заявява, че взети заедно, резултатите показват, че витамин С може да бъде новото ефективно терапевтично средство за лечение на рак у пациенти, подложени на хроничен стрес.", "date": "2019.05.12", "title": " Тесните жилища активират туморните образувания\t"}
{"url": "https://trud.bg/%d0%ba%d0%b0%d0%bc%d1%87%d0%b8%d1%8f-%d1%81%d1%82%d0%b0%d0%b2%d0%b0-%d1%86%d0%b8%d0%b2%d0%b8%d0%bb%d0%b8%d0%b7%d0%be%d0%b2%d0%b0%d0%bd-%d0%bf%d0%bb%d0%b0%d0%b6-%d1%81%d1%80%d0%b5%d1%89%d1%83-15-%d0%bb/", "text": "Огромният плаж на Камчия, който от години е див заради липсата на интерес от страна на потенциални стопани, това лято ще бъде цивилизован. След като за две години наемната цена бе намалявана няколко пъти, преди дни Министерството на туризма подписа договор с фирма, която ще управлява над 50% от ивицата през следващите 5 г. „Фонд Мира“ ЕООД бе единствен участник в търга за три от петте участъка от ивицата и го спечели с оферта за 36 400 лв. годишна такса. Дружеството ще осигурява водна и медицинска охрана, както и почистване на плажа с брегова ивица от близо 1,2 км и активна площ от близо 89 000 кв. м. Ще предлага и платена сянка, като според договора за шезлонг и чадър летовниците ще броят по 15 лв. Цената е рекордна за Варненско, където тези плажни екстри варират от 5 до 10-12 лв. Експерти обясняват, че това се дължи на факта, че плажът на Камчия се пълни ефективно само в почивните дни, а и обезопасяването му е по-трудно заради водовъртежите край устието на р. Камчия. За феновете на дивото плажуване в района остават още 74 000 кв. м пясък, които засега са без стопанин. Спасители там, както и на останалите популярни и достъпни неохраняеми плажове в региона, ще осигури областната управа, уточни преди дни във Варна министър Николина Ангелкова. Тя предупреди, че от 1 юни до есента плажовете по цялото Черноморие ще бъдат проверени поне по 3 пъти.", "date": "2019.05.12", "title": " Камчия става цивилизован плаж срещу 15 лв. за сянка\t"}
{"url": "https://trud.bg/%d0%ba%d0%b0%d0%bd%d0%b4%d0%b8%d0%b4%d0%b0%d1%82%d0%b8%d1%82%d0%b5-%d0%b5%d0%b2%d1%80%d0%be%d0%b4%d0%b5%d0%bf%d1%83%d1%82%d0%b0%d1%82%d0%b8-%d0%be%d1%82-%d0%b3%d0%b5%d1%80%d0%b1-%d0%b8-%d1%81%d0%b4/", "text": "Кандидатите евродепутати от ГЕРБ и СДС Андрей Новаков и Илия Лазаров откриха обновеното читалище „Св.Св.Кирил и Методий“ в с.Мененкьово. Читалището претърпя основен ремонт след като бе опожарено през 2016 г. „ Аз бях тук през 2017 година, когато бяха останали само стените. Ето, че две години по-късно и след инвестирани един милион лева пред нас има прекрасно читалище, което вие заслужавате. На добър час!“, каза пред жителите на селото Андрей Новаков. Той припомни пред мененкьовци, че е добре запознат с традициите и хората от селото, тъй като неговият баща е роден тук. Средствата за ремонта на читалището са събрани и със съдействието на народния представител от ГЕРБ Даниела Малешкова. „За мен е изключителна чест и огромно удоволствие да споделя вашия празник по случай реновирането на читалище „Св.Св.Кирил и Методий“. Това е поредното доказателство за това, че политиката на правителството на Бойко Борисов стига до всяко българско село и всеки български дом. Апелирам към вас на 26 май да подкрепите Андрей Новаков – вашия съгражданин, който през всички тези години като евродепутат доказа, че работи във ваш интерес“, каза Даниела Малешкова. Сред официалните лица бяха още зам.-министърът на културата Амелия Гешева, зам.-министърът на младежта и спорта Николай Павлов, областният координатор на ГЕРБ Найден Шопов, ректорът на Химико-технологичен и металургичен университет проф.д-р Митко Гергиев, председателят на Общински съвет Белово Васил Савов, кметът на община Белово инж. Костадин Варев и кметът на с.Мененкьово Иван Адов. Избори 2019. Платено съдържание. Купуването и продаването на гласове е престъпление.", "date": "2019.05.12", "title": " Кандидатите евродепутати от ГЕРБ и СДС Андрей Новаков и Илия Лазаров откриха обновеното читалище „Св.Св. Кирил и Методий“ в Мененкьово\t"}
{"url": "https://trud.bg/%d1%86%d1%81%d0%ba%d0%b0-%d0%bd%d1%8f%d0%bc%d0%b0-%d0%ba%d0%bb%d0%b0%d1%81%d0%b0-%d0%b7%d0%b0-%d1%82%d0%b8%d1%82%d0%bb%d0%b0%d1%82%d0%b0/", "text": "ЦСКА няма класа да бъде шампион. Стръв, желание, страхотна публика, подкрепа – да! „Българска армия“ бушува два пъти в последния месец! Накрая тъгува. Ново 0:0 срещу „Лудогорец“ е поредният шампионски мач на „червените“ в последната декада, в който не стигна качеството. Факт е, че титлата все още не е загубена, но тя би могла да дойде само при огромен гаф на тима от Разград. За ЦСКА ще остане утешението да брани… второто място и пак да е пред „Левски“. С трима различни треньори „червените“ играха на приливи и отливи цял сезон. ЦСКА няма как да стане шампион, без да бие преките конкуренти. Статистиката в седем шампионатни двубоя срещу „Лудогорец“ и „Левски“ сочи нито една победа и само един гол в „червено“ – при 1:1 срещу разградчани на „Армията“ в края на мината година. Три вечни дербита ЦСКА не се разписа, два пъти загуби. Остава един поправителен срещу „Левски“, който може да има ключово значение за второто място. Вече девет години ЦСКА не побеждава „Лудогорец“ в София. Срещу никой друг отбор най-успелият български клуб няма толкова черна статистика. В последното дерби с изключение на дузпата в 7-ата минута, пропусната от Али Соу, ЦСКА нямаше чисто положение, а трябваха два гола разлика. „Лудогорец“ дойде за точката и си я взе. Тимът на Стойчо Стоев отново не блестя и очевидно е изхабен. ЦСКА не се възползва. Само с ентусиазъм не стига. През зимата „червените“ изпуснаха възможността да се подсилят с повече футболисти, което можеше да е липсващият пъзел в битката с разколебания „Лудогорец“. Ако ЦСКА не иска Разград да изравни рекорда от 9 поредни титли идния май, трябва да действа смело и бързо. Най-важният въпрос, който трябва да бъде решен, е треньорският. Миналото лято Нестор Ел Маестро дойде късно. Селекцията също се правеше до последния възможен ден, а Лига Европа чука на вратата още в началото на юли. Нов треньор с изяснени до голяма степен попълнения до старта на подготовката ще бъде трамплин за ЦСКА в битката за участие в групите на Лига Европа.", "date": "2019.05.12", "title": " ЦСКА няма класа за титлата"}
{"url": "https://trud.bg/%d0%bf%d0%b5%d0%bd%d0%b4%d0%b0%d1%80%d0%be%d0%b2%d1%81%d0%ba%d0%b8-%d0%bf%d0%be%d0%b4%d0%b0%d0%b4%d0%b5-%d1%80%d1%8a%d0%ba%d0%b0-%d0%bd%d0%b0-%d0%be%d0%bf%d0%be%d0%b7%d0%b8%d1%86%d0%b8%d1%8f%d1%82/", "text": "В Европа няма толкова малка държава, в която да има толкова голямо разделение в обществото. Аз ще бъда президент на всички. Това каза президентът Стево Пендаровски, след като положи клетва пред парламента на Република Северна Македония, предаде  . На церемонията в парламента в Скопие присъстват българският президент Румен Радев, сръбският президент Александър Вучич, албанският президент Илир Мета и президентът на Косово Хашим Тачи. Външният министър на Черна гора Сърджан Дарманович, гръцкият външен министър Георгиос Катругалос, заместник-министърът на външните работи на Полша Матей Ланг, заместник-министърът на външните работи на Турция Фарук Каймакчи и представител на кабинета на словенския президент Борут Пахор. В зала е и бившият вече президент Георге Иванов, също и Бранко Цървенковски. Присъстват депутати от опозиционната ВМРО-ДПМНE. Пендаровски, който е и първият президент на Република Северна Македония след промяната на името на страната, направи обръщение към депутатите. Той открои четири приоритета и подаде ръка на опозицията за сътрудничество. Президентът заяви, че ще работи за пълноправното членство на Северна Македония в НАТО и започване на преговори за членство в ЕС. Пендаровски посочи, че ще търси баланса в междуетническите отношения и отговорност на лидерите за посланията, които изпращат. Според него един от най-важните резултати на последните президентски избори е, че те за пръв път са признати от всички, а всички етноси в страната за пръв път наричат държавата „моята държава”.", "date": "2019.05.12", "title": " Пендаровски подаде ръка на опозицията и обеща да е президент на всички македонци\t"}
{"url": "https://trud.bg/%d0%b7%d1%80%d0%b5%d0%bb%d0%b8%d1%89%d0%bd%d0%b0-%d0%b0%d0%b2%d0%b8%d0%be%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b0-%d1%81%d0%b5-%d1%80%d0%b0%d0%b7%d0%bc%d0%b8%d0%bd%d0%b0-%d0%b1/", "text": "Пътнически самолет „Embarer-190“, на авиокомпанията „Myanmar national Airlines“ е извършил аварийно кацане на международното летище в град Мандалай, в Мианмар. Самолетът е получил повреда на предния колесник. По време на инцидента не е пострадал никой от намиращите се на борда 89 души. Представител на департамента за гражданска авиация на Мианмар съобщи, че пилотът на самолета нееднократно се е опитал да спусне предния колесник на машината, първоначално с помощта на компютърната система, а впоследствие и ръчно. Авиационните власти определиха инцидента, като „техническа грешка“.", "date": "2019.05.12", "title": " Зрелищна авиокатастрофа се размина без жертви в Мианмар (ВИДЕО)"}
{"url": "https://trud.bg/%d0%ba%d0%b0%d0%b4%d0%b8%d0%b4%d0%b0%d1%82%d1%8a%d1%82-%d0%b7%d0%b0-%d0%b5%d0%b2%d1%80%d0%be%d0%b4%d0%b5%d0%bf%d1%83%d1%82%d0%b0%d1%82-%d0%b0%d0%bd%d0%b4%d1%80%d0%b5%d0%b9-%d0%bd%d0%be%d0%b2%d0%b0/", "text": "Кадидатът за евродепутат Андрей Новаков бе почетен гост на тържествата, посветени на 143-aта годишнина от Априлската епопея в  Брацигово. Tой поднесе венец и се поклони пред паметта на загиналите герои в Национален мемориален парк „Априлци“. По-късно Новаков се включи тържествената заря-проверка на площада в Брацигово. Сред официалните лица бяха още народните представители от ГЕРБ  Десислава Тодорова, Десислава Костадинова и  Даниела Малешкова,  зам.-министърът на младежта и спорта Николай Павлов, областният  управител на Пазарджик Стефан Мирев, областният координатор Найден Шопов и областният секретар на ГЕРБ-Пазарджик  Гинче Караминова. В Брацигово бе и председателят на Народното събрание Цвета Караянчева. Избори 2019. Платено съдържание. Купуването и продаването на гласове е престъпление.", "date": "2019.05.12", "title": " Кадидатът за евродепутат Андрей Новаков бе почетен гост на тържествата, посветени на 143-aта годишнина от Априлската епопея в  Брацигово\t"}
{"url": "https://trud.bg/%d1%81%d0%b5%d0%bc%d0%b5%d0%b5%d0%bd-%d0%bf%d1%80%d0%b0%d0%b7%d0%bd%d0%b8%d0%ba-%d0%bd%d0%b0-%d0%be%d1%82%d0%ba%d1%80%d0%b8%d1%82%d0%be-%d1%81%d1%8a%d0%b1%d1%80%d0%b0-%d0%b4%d0%b5%d1%86%d0%b0-%d0%b8/", "text": "По случай Деня на семейството, за 11 поредна година на Голямата поляна в Южния парк в София се проведе „Фамилатлон” – най-големият семеен празник на открито. Малчугани, майки и татковци избираха сред заниманията на повече от 50 спортни клуба, детски работилници и организации.", "date": "2019.05.12", "title": " Семеен празник на открито събра деца и родители в Южния парк (СНИМКИ)"}
{"url": "https://trud.bg/%d0%bc%d0%b0%d1%80%d0%b8%d1%8f-%d0%b5%d0%bb%d0%b5%d0%bd%d0%b0-%d0%b7%d0%b2%d0%b5%d0%b7%d0%b4%d0%b0-%d1%80%d0%be%d0%b4%d0%b5%d0%bd%d0%b0-%d0%be%d1%82-%d0%b7%d0%b2%d0%b5%d0%b7%d0%b4%d0%b8/", "text": "Баща й Луиджи Инфантино с Лоурел и Харди Сред хитовете й е песента от „Кръстникът II“ На въпроса има ли мъж до себе си, отговаря през смях: „It’s complicated“ („Сложно е“)… Мария Елена Инфантино е родена със звезда на челото. Дъщерята на две звезди на оперната сцена обаче мечтае да стане актриса, но по ирония на съдбата кариерата й тръгва пак с музика. Тя е истинска звезда в Холивуд, концертите й винаги са с разпродадени билети, публиката я аплодира бурно на крака, желан гост е на всички големи светски партита на знаменитости в Лос Анджелис. Чудно е как полубългарката-италианка, живяла в Швейцария, Италия, Австрия, Великобритания и САЩ, говори добре на майчиния си български език. „Като бях малка, майката на майка ми идваше от Пловдив в Рим, оставаше за дълго и с нея говорех само на български”, казва дамата. Родена е на езерото Комо в Швейцария, където родителите й пеят. Кръстена е на майката на баща й Мария и на майка – Елена. А майка й, оперното сопрано Райна Николова, единствена в рода си изневерява на медицината. Наследница е на прочутата лекарска фамилия Килимови. Дядо й, д-р Иван Килимов, е откривател на лекарство против базедова болест и гуша. Вуйчо й, проф. д-р Никола Килимов, е откривателят на нивалина, с който сме известни в цял свят. Баща й е анестезиолог, майка й кардиолог, братовчед й проф. Людмил Пейчев е известен фармацевт. Коренът на Райна е от Родопите – с. Хвойна до Пампорово. Тя завършва музикалната академия „Санта Чечилия” в Рим, на 24 години печели наградата за най-добра оперна певица във Венеция, партнира си с Марио Далмонако в „Отело” като Дездемона и е голяма приятелка с Райна Кабаиванска. Италианският корен на Мария Елена е не по-малко блестящ. Дъщеря е на знаменития тенор и горещ сицилианец Луиджи Инфантино, който пее с Мария Калас в „Лучия ди Ламермур”. Инфантино аранжира песента, която Франсис Форд Копола използва в „Кръстникът” II, по стара сицилианска мелодия. По-късно самата Мария Елена я пее. Легендата Лорънс Оливие е сред най-добрите му приятели. Инфантино е много по-възрастен от Райна и си отива, когато дъщеря му е едва на 7 години. Макар от малка да мечтае да стане актриса, Мария Елена получава солидно музикално образование от двамата си родители. Семейството й живее една година в Милано и после се премества във Виена, където майка й има ангажименти в операта. Когато е на 5 години, се местят в Рим. Там Мария Елена завършва френския лицей „Шатобриан”. През 1997 г. печели престижната награда „Пеещите деца на Италия”. „Това ми беше като втора природа, вкъщи всички пеехме, но ме интересуваше единствено актьорството”, спомня си дамата. На 14 години тя се записва на курс по актьорско майсторство в театър „Агора” в Рим и на 16 години играе Жулиета.  „  На 18 години постъпва в Лондонската академия за драматично изкуство, (Academy of Live and Recorded Arts – ALRA). Там играе в пиеси на Чехов, Лорка, Лопе де Вега, участва в мюзикъли. Прави телевизионни филми по Бергман и версии на Крал Лир. „На занятията по пеене бях най-добрата, а преподавателят казваше: „О, ти всичко знаеш за пеенето”, даваше ми най-сложните неща и се вдъхновяваше”. През 2010 г. първият й сериозен ангажимент след театралната академия е… отново с пеене. Участва в концерта по случай 50-ата годишнина на „Бийтълс” и то в „Роял Албърт хол”, заедно с филхармонията към знаменитата зала и със звезди като Шърли Беси и Мишел Пфайфър. На 23 януари 2011 г. Мария-Елена сама продуцира и води свое шоу в Лондонския Leicester Square Theatre. Посвещава го на баща си. Точно тогава тя за пръв път изпълнява популярната песен от „Кръстникът” II. Приятели й предлагат да опитат късмета си зад океана и заминават за Лос Анджелис. За Мария-Елена започва едно непрекъснато пътуване в триъгълника Лондон – Рим – Лос Анджелис. Това продължава 2 години, като накрая взема виза за артист за САЩ и от 2011 г. се установява в Лос Анджелис. Успехът є е светкавичен – 3 месеца по-късно вече е с блестящ дебют – моноспектакъл „От Пиаф до Мамбо италиано”, посветен на 110-годишнината от рождението на кралицата на френския шансон Едит Пиаф. Билетите са изцяло разпродадени, а публиката в елитния салон на „Marilyn Monroe Theatre” на института „Лий Страсбърг” в Лос Анжелис є става на крака. „Аз носех европейската култура, а хората бяха жадни за нея” – така обяснява успеха си дамата. Няколко месеца по-късно, през юни 2011-та в Лос Анжелис, Инфантино е номинирана в категорията „International artist” на 21-те музикални награди „Грами”. През август същата година пък обира овациите и на фестивала „Аполония” у нас. Следва триумф и в Италия. Снима се и във филма „Job’s daughter” с Дорис Робъртс, 5 пъти носителка на наградата „Емми”. Партнира си с Тао Пинглис от „Мисията невъзможна” и Ерик Робъртс от „Дните на нашия живот”. По-късно се снима и заедно с Кларк Гейбъл Младши. Дамата е чест и желан гост на светските партита на холивудските знаменитости. На едно от тях се среща с Рон Мос, известен като Ридж Форестър от сериала „Дързост и красота”. Малко е известно, че преди да се снима в сериала, Рон Мос всъщност е влюбен в музиката. Той е един от създателите на групата „Плейър” (Player), в която участва като бас китарист и вокалист. Най-известният им хит е Baby Сome Back. Мос има издадени и самостоятелни албуми. Негови песни звучат и в „Дързост и красота”. Раздялата му със сериала, който се излъчва в над 90 страни в света пред над 300 милиона зрители, идва след впечатляващите 6388 епизода. Просто той най-накрая се решава да се върне към голямата си любов – музиката. Оказва се, че двамата имат обща приятелка – китайската дизайнерка Сю Уонг (Sue Wong). Тя притежава историческа къща в Лос Анджелис, където са живели знаменитости като Чарли Чаплин, Джони Деп, Джими Хендрикс, кой за месеци, кой за години. В тази къща Сю Уонг организира бляскави партита и на едно от тях кани Рон и Мария Елена да пеят. Двамата започват да се срещат по 2 пъти месечно на тези партита и да излизат на вечери заедно със съпругата на Рон – Девин. „Миналото лято с Рон се видяхме и в Рим, имахме концерти. Той дойде на моя концерт и си казахме, защо да не правим нещо заедно. Покани ме вече 3 пъти да пея заедно с него и се получи добре. Той сега има турне в Италия, предложих му да дойде и до България и той се съгласи”, разказа Мария Елена. Последният й концерт през април е бил на арабски, с голям оркестър и диригент от Египет. Бил е в препълнения „Алекс тиътър” с 1400 места в Лос Анжелис. Майка й живее в Рим и преподава на оперни певци в началото на кариерата им и участва в жури на конкурси. Самата Мария Елена живее на „Сънсет булевард” в Лос Анджелис, в къща близо до легендарния холивудски хотел „Шато Мармон”. Веднъж годишно през лятото си идва в България, където има много роднини, братовчеди в Пловдив и София. Ходят до Родопите, в Хвойна, Девин и Борово. На въпроса има ли мъж до себе си, отговаря през смях: „It’s complicated” („Сложно е”)…", "date": "2019.05.12", "title": " Мария Елена – звезда, родена от звезди\t"}
{"url": "https://trud.bg/%d1%87%d0%b5%d1%88%d0%ba%d0%b8-%d0%bf%d0%bb%d0%b5%d0%b9%d0%b1%d0%be%d0%b9-%d0%b5-%d0%bd%d0%be%d0%b2%d0%b8%d1%8f%d1%82-%d1%82%d1%80%d0%b5%d0%bd%d1%8c%d0%be%d1%80-%d0%bd%d0%b0-%d0%b3%d1%80%d0%b8%d0%b3/", "text": "Григор Димитров вече има нов треньор, дни след раздялата с Дани Валверду. В екипа на родния тенис ас влиза звездата от близкото минало Радек Щепанек. 40-годишният чех има 5 титли в кариерата си, а най-доброто му постижение в ранглистата е 8-о място. Любопитно е, че като играч Щепанек минаваше за плейбой №1 на корта. Той имаше афери с редица свои колежки, годеж с швейцарската звезда Мартина Хингис, брак със сънародничката си Никол Вайдишова и връзка с двукратната шампионка от „Уимбълдън“ Петра Квитова.  Той е бил препоръчан на Димитров от Андре Агаси, който минава за „супертреньор“ на българина. Чехът има треньорски опит от съвместната си работа с легендата в екипа на Новак Джокович. Това обаче продължи само 4 месеца, тъй като сърбинът беше в лош период и не бе много склонен да се вслушва в думите на треньорите си. След това чехът „замрази“ треньорската си кариера.  „Трябва да получа оферта, която ме интересува – обяви тогава Щепанек. – Днешните играчи смятат, че треньорът предлага нещо като услуга.“  Чехът ще изпълнява функцията на постоянен наставник, който пътува с Григор по всички турнири, а Агаси, както и досега, ще е в ъгъла на тенисиста за най-важните мачове.", "date": "2019.05.12", "title": " Чешки плейбой е новият треньор на Григор"}
{"url": "https://trud.bg/%d0%ba%d0%b5%d0%bd%d0%b8%d0%b5%d1%86-%d1%81%d1%87%d1%83%d0%bf%d0%b8-%d1%80%d0%b5%d0%ba%d0%be%d1%80%d0%b4-%d0%bd%d0%b0-%d0%bc%d0%b0%d1%80%d0%b0%d1%82%d0%be%d0%bd%d0%b0-%d0%b2%d1%8a%d0%b2-%d0%b2%d0%b0/", "text": "Кениецът Одеа Тюей триумфира на 42,195 км в маратона на Варна, като с близо три минути счупи досегашния рекорд на трасето – 2:16,35 мин. Още трима бегачи „слязоха“ под досегашното върхово постижение. Това бе втора поредна победа за чернокожия атлет, след тази в Стара Загора преди месец. Така Тюей ще си оспорва големия джакпот от 20 000 лв. за най-добре представил се състезател във веригата със сънародничката си Рут Матебо. Тя защити титлата си с 2:43,54 ч., като записа трети пореден успех в морската столица. Стартираха 1030 атлети от 36 държави. Участниците бяха поздравени от кмета Иван Портних.", "date": "2019.05.12", "title": " Кениец счупи рекорд на маратона във Варна"}
{"url": "https://trud.bg/%d0%ba%d0%b0%d0%bd%d0%b4%d0%b8%d0%b4%d0%b0%d1%82%d1%8a%d1%82-%d0%b7%d0%b0-%d0%b5%d0%b2%d1%80%d0%be%d0%b4%d0%b5%d0%bf%d1%83%d1%82%d0%b0%d1%82-%d0%be%d1%82-%d0%b3%d0%b5%d1%80%d0%b1-%d0%bc%d0%bb%d0%b0/", "text": "„Знам, че вие всички виждате реализираната европейска солидарност в Раковски и как доброто взаимодействие между местната власт, правителството и българските евродепутати от ГЕРБ преобразяват  българските общини. Общината ни се промени коренно при управлението на Павел Гуджеров – нови улици, детски площадки, фитнес на открито, дори и в селата, санирани училища и детски градини. И това е плод на много усилия и реализирани проекти. Това каза кандидатът за евродепутат от листата на ГЕРБ и СДС Младен Шишков пред пълната зала на читалището в Раковски. На събитието присъстваха също народният представител ген. Константин Попов и кметът на Раковски и административен секретар на ГЕРБ – Пловдив област Павел Гуджеров. Шишков изрази своята увереност, че присъстващите и хората от Раковски ще подкрепят листата на ГЕРБ на предстоящите местни избори и ще изберат номер 12 на изборите за ЕП.  Той уточни, че листата на ГЕРБ и СДС с водач Мария Габриел  е съставена от млади, амбициозни професионалисти, работещи в интерес на българските граждани и даде за пример свършеното досега от българските евродепутати – намалени такси за роуминг, осигурен безплатен интернет на обществени места в общините, увеличение на бюджета за кохезионна политика, битка срещу пакета „Макрон“, мерки срещу превъртането на километража и много други. „Ние  от ГЕРБ си поставяме високи цели, които ще постигнем с много работа и знание, не и без подкрепата на правителството и нашите представители в Европейския парламент, каза и Павел Гуджеров. Той изрази подкрепата си за Младен Шишков, като обяви, че ще разчита на него като можеш и знаещ професионалист, чуващ проблемите на хората от първо лице и призова хората да излязат и да гласуват за най-добрата листа. От своя страна генерал Попов също  изрази надежда, че ГЕРБ ще извоюва убедителна победа, заради заряда, който вижда в хората, с които се среща. „Ние всички виждаме как парите от правителството и европейския съюз променят живота на хората и те са доволни от това“, коментира ген. Попов. Той допълни, че реалните резултати в общините са на всяка крачка и жителите са доволни от новите магистрали, от обновените читалища, от парковете и възможностите за бизнес. „За да продължим това, обаче се нуждаем от вашата подкрепа на 26 май “, каза Младен Шишков и гарантира, че ако бъде избран за евродепутат ще продължи да бъде мост между неправителствения сектор, гражданското общество и браншовите организации, както  и, че ще защитава интересите на българските граждани в ЕС. Избори 2019. Платено съдържание. Купуването и продаването на гласове е престъпление.", "date": "2019.05.12", "title": " Кандидатът за евродепутат от ГЕРБ Младен Шишков се срещна с жители на Раковски\t"}
{"url": "https://trud.bg/%d0%b8%d0%b2%d0%b0%d0%b9%d0%bb%d0%be-%d0%b8%d0%b2%d0%b0%d0%bd%d0%be%d0%b2-%d1%81%d1%8a%d1%81-%d1%81%d1%80%d0%b5%d0%b1%d1%80%d0%be-%d1%81%d0%bb%d0%b5%d0%b4-4-%d0%bf%d0%be%d0%b1%d0%b5%d0%b4%d0%b8/", "text": "Най-добрият ни джудист Ивайло Иванов се окичи със сребро на турнира от веригата Голям шлем в Баку. Българинът постигна 4 победи, а на финала в категория до 81 кг малко не му достигна да преодолее и Саги Муки (Израел). Срещата завърши наравно в редовното време, като съперникът му спечели след „златна точка“ с ипон. Същевременно португалецът Анри Егутидзе (Португалия) бе дисквалифициран в същата категория заради нелеп инцидент. По време на срещата от кимоното му изпадна … GSM-a, което е забранено според правилата.", "date": "2019.05.12", "title": " Ивайло Иванов със сребро след 4 победи"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d0%ba%d0%b0-%d0%be%d1%82%d0%bd%d0%be%d0%b2%d0%be-%d0%b8%d0%b7%d0%bf%d1%80%d0%b5%d0%b2%d0%b0%d1%80%d0%b8-%d0%ba%d0%b0%d1%80%d1%81%d1%82%d0%b5%d0%bd/", "text": "Десислава Георгиева пак изпревари легендата Екатерина Карстен на световната купа по гребане в Пловдив. Във финала на скиф българката завърши 4-та (8:22,260), а двукратната олимпийска шампионка от Беларус остана 6-та (8:36,450). Еврошампионката бе по-бърза от 47-годишната си именита съперничка и в сериите. Първа стана холандката Шенард (8:04,010). А Мадлен Маркова спечели финал “Б“, като времето и бе по-добро от това на победителката – 8:01,040. В същата дисциплина при мъжете Кристиан Василев е 6-и.", "date": "2019.05.12", "title": " Българка отново изпревари Карстен"}
{"url": "https://trud.bg/%d0%b4%d0%b5%d0%bf%d1%83%d1%82%d0%b0%d1%82%d1%8a%d1%82-%d1%8f%d0%b2%d0%be%d1%80-%d0%b1%d0%be%d0%b6%d0%b0%d0%bd%d0%ba%d0%be%d0%b2-%d0%b2%d0%bd%d0%b5%d1%81%d0%b5-%d1%81%d0%b8%d0%b3%d0%bd%d0%b0%d0%bb/", "text": "Сигнал до главния прокурор на Република България внесоха народният представител Явор Божанков и общинският председател на БСП-Горна Оряховица за къщата за гости в с.Донковци.  Във връзка със започналата проверка на всички къщи за гости, построени по Програма за развитие на селските райони те подадоха сигнал по отношение на такъв имот в землището на еленското село, който е получил финансиране. Както двамата вече обявиха на пресконференция във Велико Търново, към тях са се обърнали множество граждани, както и са получили сигнали в социалните мрежи. „При срещи с наши избиратели и поради множество публикации в социалните мрежи и местни медии Ви сигнализираме за къща за гости, около която в публичното пространство се повдигат много въпроси. Става дума за имот в село Яковци. В края на 2018г. вестник „Борба“ публикува статия за този имот със заглавие „Извадиха за продан най-скъпата къща в региона“. Според публикацията, „в момента в района се продават множество луксозни къщи, но цените и луксът в тях изобщо не могат да се сравняват с тази“, пишат двамата в сигнала си. Както вече беше обявено, проектът е реализиран с европейско финансиране от Станислав Стайков – първи братовчед на кмета на Горна Оряховица-инж.Добромир Добрев. Непознат в бизнесредите, служител на Национална компания „Железопътна инфраструктура“ в Горна Оряховица. През месец юли 2013 г. той купува фирма „БГ адванс“ ЕООД с капитал 500 лева. Към този момент фирмата има сключен договор с Държавен фонд „Земеделие“ за изпълнението на проект „Къща за гости в имот номер 140012 в землището на с. Яковци“ по мярка 312 на ПРСР. Проектът е на обща стойност 263 242 лева, от които 70 % или 184 269,40 лева са съфинансирането от ПРСР – останалите 30% собствено участие. Към този момент фирмата има и земя за 3000лв. по балансова стойност. До момента на прехвърлянето, фирмата не е развивала дейност. Фирма със спечелен проект, земя и осигурено финансиране от европейските фондове за 184 000 лева се продава само за 500 лева. От 2013 г. започва строителството. Извършва го фирма „Джамбо 33“ ЕООД. Същата е изпълнила пет обществени поръчки, възложени от кмета на Община Горна Оряховица – Добромир Добрев. Те са на обща стойност 2 728 579 лева. Според счетоводните документи на фирма „БГ адванс“ ЕООД , тя е теглила кредити от финансова институция в размери, които според балансовата им стойност са между 90 и 155 000 лева в различните години от строителството. Наскоро къщата е обявена за продажба в агенция „Сенчъри хоумс“. Цената е близо половин милион лева (200,000 Евро). Част от харектеристиките на обявата са: „Луксозна къща с три спални с голям 2 декара двор с изцяло каменна ограда. Имотът е разположен на брега на язовир Йовковци. Разполага с барбекю и джакузи SUNRISE S300 и детска площадка с люлка и пързалка. В цената на имота се включват и 2 АТВ-та“. В сигнала до главния прокурор двамата задават и следните въпроси: „Къщата използвана ли е по предназначение? Декларираните туристи реално използвали ли са къщата и заплатени ли са съответните туристически налози? Братовчедът на кмета подставено лице ли е? Има ли съпричастност кметът на Горна Оряховица – Добромир Добрев към цитирания луксозен имот? Как е финансирано собственото участие в проекта? Как физическо лице с малки доходи и фирма, която няма дейност получават финансиране? Ако е използван заем, той фиктивен ли е? Заемът, който покрива собственото участие върнат ли е? Ако се окаже, че заемът не е върнат, но е отпуснат от финансова институция, свързана с фирма, която също печели обществени поръчки в гр. Горна Оряховица това би ли представлявало нарушение? Има ли конфликт в това, че къщата е строена от фирма, която печели поръчки за 2,7 млн. лв. в община Горна Оряховица? Изпълнен ли е бизнес-планът по отношение на наетите работници? Използвана ли е къщата за лични нужди, противно на изискванията? Извършени ли са счетоводни престъпления? Къщата използвана ли е за лични нужи, противно на изискванията? И Други важни въпроси. Копие от сигнала е подадено и до Министерство на земеделието, храните и горите, Държавен фонд „Земеделие“, Министерство на вътрешните работи – Главна дирекция „Национална полиция“ и КПКОНПИ (Комисия за противодействие на корупцията и отнемане на незаконно придобито имущество). Преди броени дни кметът инж.Добрев заяви, че братовчед му е теглил заем, за да съфинансира строежа на къщата. Неотдавна той я обявил за продан, защото не успявал да погасява кредита.", "date": "2019.05.12", "title": " Депутатът Явор Божанков внесе сигнал до главния прокурор за къщата за гости в Донковци"}
{"url": "https://trud.bg/%d1%81%d1%82%d0%be%d0%b9%d1%87%d0%be-%d0%bc%d0%bb%d0%b0%d0%b4%d0%b5%d0%bd%d0%be%d0%b2-%d1%81-%d0%be%d1%89%d0%b5-%d0%bf%d0%be-%d0%b3%d1%80%d1%8a%d0%bc%d0%ba%d0%b0-%d0%bf%d0%be%d0%b1%d0%b5%d0%b4%d0%b0/", "text": "Стойчо Младенов взе най-впечатляващата си победа през сезона. Неговият „Кайсар“ разгроми „Тобол“ в битката за второто място с 5:1. И сега „вълците“ от Кизилорда са първи преследвачи на шампиона „Астана“. Младенов няма загуба вече десет поредни мача – осем за първенство и два за купата. Последните пет от тях са победи. „Кайсар“ трябваше да бие с три гола разлика „Тобол“, за да стане втори, и го постигна по най-убедителния начин. За половин час през първото полувреме „вълците“ удариха три пъти. След това „Тобол“ намали, но накрая „Кайсар“ изкова второто си място. А през седмицата съперникът разгроми вицешампиона „Кайрат“ с 5:1 за купата на Казапстан. В края на май „Кайсар“ и „Тобол“ се срещат и в полуфинал за купата на Казахстан. Лидерът „Астана“ води с пет точки пред двата отбора. „Шахтьор“ (Караганди), воден от Николай Костов, също постигна домакинска победа – 2:0 срещу „Жетсу“. Тимът е на 7-о място в класирането и е в серия от три кръга без поражение.", "date": "2019.05.12", "title": " Стойчо Младенов с още по-гръмка победа – 5:1, вече е втори"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%b8%d1%8f%d1%82-%d1%85%d1%80%d0%b0%d0%bc-%d1%81%d0%b2%d0%b5%d1%82%d0%b8-%d0%b3%d0%b5%d0%be%d1%80%d0%b3%d0%b8-%d0%b2-%d0%be%d0%b4%d1%80%d0%b8/", "text": "Българският храм „Свети Георги“ в Одрин вече е с нов златен купол. Освещаването се извърши със съвместно служение на български и гръцки свещеници, съобщи  . С освещаването на новия купол се слага край на възстановяването на църквата, което е започнало 2004 година от отец Филип Чакарък. Неговият внук Георги Чакарък учи богословие в България и ще продължи делото му. „Дай Боже, някой ден аз да мога да заместя баща ми, да посрещам хората“. Посланикът ни в Турция Надежда Нейнски каза: „Свети Георги“ не е обикновен храм. „Свети Георги“ е символа на православието в Одрин и днешният ден ознаменува венеца на тази реконструкция, която е свързана с обновяването на купола. Смятам, че има нещо дълбоко символично на този прекрасен ден да сме събрани всички тук в този двор, който беше ням и глух преди години, а сега едва побира хората, които са се стекли отвсякъде. Смятам, че ние днес имаме нужда от много духовност, от много вяра, за да продължим пътя към доброто“.", "date": "2019.05.12", "title": " Българският храм „Свети Георги“ в Одрин вече е с нов златен купол"}
{"url": "https://trud.bg/%d0%bf%d0%b0%d1%80%d1%82%d0%b8%d1%8f%d1%82%d0%b0-%d0%bd%d0%b0-%d1%84%d0%b0%d1%80%d0%b0%d0%b6-%d1%81-%d0%bf%d0%be%d0%b2%d0%b5%d1%87%d0%b5-%d0%bf%d0%be%d0%b4%d0%ba%d1%80%d0%b5%d0%bf%d0%b0-%d0%be%d1%82/", "text": "Подкрепата към партия Brexit във Великобритания е по-голяма от тази към консерваторите и лейбъристите взети заедно, става ясно от изследване на Opinium за Observer. Партията, ръководена от Найджъл Фарадж и основана миналия месец, би спечелила подкрепата на 34% от британците на предстоящите европейски избори на 23 май, докато лейбъристите получават 21% подкрепа, а торите, ръководени от премиера Тереза Мей, едва 11%. Либералните демократи получават 12% от гласовете на британците, предаде  . Отделно проучване на същата организация, в което се пита как хората биха гласували в случай на парламентарни избори, също прави мрачна прогноза за администрацията на премиера Мей. В него консерваторите (22%) следват лейбъристите с 6 процентни пунка и изпреварват Brexit на Фарадж с едва 1%. Друго изследване, публикувано от Times, сочи, че трима от четирима представители на Консервативната партия планират да подкрепят групата на Фарадж на предстоящите избори за Европейски парламент.", "date": "2019.05.12", "title": " Партията на Фарадж с повече подкрепа от консерваторите и лейбъристите взети заедно"}
{"url": "https://trud.bg/%d0%b2%d0%bb%d0%b0%d0%b4%d0%b8%d0%bc%d0%b8%d1%80-%d0%b7%d0%b5%d0%bb%d0%b5%d0%bd%d1%81%d0%ba%d0%b8-%d1%81%d1%82%d0%b0%d1%80%d1%82%d0%b8%d1%80%d0%b0-%d0%b0%d0%bd%d0%ba%d0%b5%d1%82%d0%b0-%d0%b7%d0%b0/", "text": "Екипът на новоизбрания президент на Украйна Владимир Зеленски представи в YouTube анкета към украинците, с въпрос подкрепят ли разпускането на Върховната рада (парламента). В случай, че видеоанкетата набере повече от един милион гледания, то Зеленски ще „обърне внимание“ на този въпрос, съобщиха от екипа на новоизбрания президент в Telegram. Мнозинството от запитаните във видеобръщението се обявяват в подкрепа на предсрочно прекратяване на пълномощията на парламента. От екипа на Зеленски заявиха, че равнището на доверие на гражданите към парламента „не надвишава 4%“.", "date": "2019.05.12", "title": " Владимир Зеленски стартира анкета за разпускане на парламента в Украйна"}
{"url": "https://trud.bg/%d1%82%d0%b8%d1%82%d0%b0%d0%bd%d1%8a%d1%82-%d0%ba%d0%b0%d1%80%d0%b5%d1%80%d0%b0%d1%81-%d0%b8%d0%b7%d0%bf%d1%8f-%d1%81%d0%b1%d0%be%d0%b3%d0%be%d0%bc-%d1%81%d1%8a%d1%81-%d1%81%d1%82/", "text": "Достойно му партнираха Росен Ненчев, Илина Михайлова, Детският хор и оркестърът на Софийската опера Над 8 000 щастливци станаха свидетели на епохалния последен концерт на Хосе Карерас в България в събота вечер. 72-годишният испански тенор – крехък и дребен, потресе публиката с огромния си глас – почти напълно непокътнат от годините на сцената. Класа, талант, душевност и изпълнителско майсторство показаха и избраните лично от него български оперни певци. С великия Карерас на сцената в претъпканата зала Арена Армеец в събота вечерта се качиха тенорът Росен Ненчев – солист на Софийската опера и любим ученик на маестрото и фантастичното сопрано Илина Михайлова. Михайлова живее във Валенсия, но се изявява в най-престижните оперни театри в Милано, Бергамо, Бреша и Павиа. Също така по избор на великия тенор с него свири оркестърът на Софийската опера и балет с диригент Давид Хименес, ученик на Херберт фон Караян и племенник на Хосе Карерас. В спектакъла, с който Хосе Карерас се сбогува с българската публика, участваха над 120 човека. Концертът е част от мащабно концертно турне, с което Карерас се сбогува със сцената. Сред соловите изпълнения на маестрото бяха “Човекът от Ламанча” на Мич Лий и неаполитанската песен “Passione” на Никола Валенте. В бенефиса Карерас и Росен Ненчев изпълниха популярната класика “Non ti scordar di me”, “Parla mi d’amore Mariu”. Ненчев зарадва публиката с “O sole mio” и неаполитанската песен “Funiculi funicula” – с очарователното включване на детски хор към Софийската опера с диригент Таня Радева-Лазарова. Разбира се, Карерас пя дует и с Илина Михайлова, и трио с двамата си избраници – те изпълниха “Наздравица” от операта “Травиата”. Бисовете разтърсиха дълбоко публиката, която аплодираше на крака. Карерас изпълни една от любимите си песни Guitara romana”. Росен Ненчев трогна дълбоко публиката, като изпълни и “Моя страна, моя България” – отново с подкрепата на младите хористи. Илина Михайлова изпълни арията на Джудита от едноименната опера на Лехар и на Лаурета – “O, mio babbino caro” от “Джани Скики”. Дори затрудненията, които неизменно настъпват при излизането на толкова много хора от зала Арена Армеец, не стопиха празничното настроение и вдъхновението, изпитано от срещата с истинското изкуство. Великият Карерас, единият от Тримата тенори остави незабравим печат в душите на тези, които имаха щастието да присъстват на последния му концерт в София.", "date": "2019.05.12", "title": " Титанът Карерас изпя „сбогом” със стил\t"}
{"url": "https://trud.bg/%d0%bc%d0%be%d0%bd%d1%82%d0%b0%d0%bd%d1%81%d0%ba%d0%be-%d1%81%d0%b5%d0%bb%d0%be-%d0%bf%d0%be%d0%bb%d1%83%d1%87%d0%b8-%d1%85%d1%80%d0%b0%d0%bc-%d1%81%d0%bb%d0%b5%d0%b4-%d0%b4%d0%b2%d0%b0-%d0%b2%d0%b5/", "text": "Северозападното село Трифоново вече има православна черква, наречена на светите братя просветители Кирил и Методий. Местните жители са чакали построяването на Божия дом над 200 години. Черквата е с площ от 50 квадратни метра, а камбанарията й е висока 9 метра. Първата копка за строежа й бе направена през 2013 г, а градежът и зографисването продължиха пет години. Средствата бяха събрани от дарения на местни жители и средства на община Монтана и Дирекцията по вероизповеданията. Новият храм „Св. Св. Кирил и Методий” бе осветен от видинския митрополит Даниил, архимандрит Антим и свещеници от района. „Това място е отредено за храм преди 200 години. Хората винаги са го наричали „църквището”. Издигнахме черквата за доброто на всички жители на Трифоново и в памет на онези, които вече ги няма, но са живели и работили тук. Всяко семейство в Трифоново се включи с дарение. Някои с труда си, други с пари. Господ да помага на всички!”, заяви кметът Златко Живков. Иконостасът на черквата е дело на резбаря Чавдар Антов,камбаната е дарение от отец Антим, а кадилницата е донесена от Ерусалим от епископ Сионий. Новата черква е част от изпълнението на програмата на управата на Монтана за издигане и обновление на православни храмове във всичките 23 села на общината. По стар обичай празникът в Трифоново завърши с курбан за местни жители и гости.", "date": "2019.05.12", "title": " Монтанско село получи храм след два века очакване"}
{"url": "https://trud.bg/%d0%bc%d0%b8%d1%82%d0%b5%d1%80%d0%b0%d0%bd-%d0%b1%d0%b8%d0%bb-%d0%bf%d0%be%d1%81%d0%bb%d0%b5%d0%b4%d0%bd%d0%b0%d1%82%d0%b0-%d0%bb%d1%8e%d0%b1%d0%be%d0%b2-%d0%bd%d0%b0-%d0%b4%d0%b0%d0%bb%d0%b8%d0%b4/", "text": "Печели титлата за красота „Мис Египет“ през 1954 г. Призната е за втората по влияние личност във Франция В Париж мислят Емил Димитров за любовник на звездата Изключителната Далида (с истинско име Йоланда Джилиоти) е една от най-емблематичните френски певици от края на 50-те до 80-те години на XX век, а бумът на диското я превръща в легенда. Животът й е трагичен, макар да е осеян с толкова много слава и любов. Опитите за самоубийства са неин постоянен спътник след всяка една смърт на любим човек. Кариерата й на певица е феноменална, каквато малко звезди са имали и по време на която тя продава над 170 млн. плочи в целия свят. Със сигурност много от хората по света, родени след смъртта й преди 32 години, нямат и представа коя е тя, но пеят песните й и днес. Без да знаят, че този изключително плътен, кадифен и дрезгав глас е на една истинска легенда на Франция. Екзотична, различна, женствена, със съвършено излъчване, с изящни черти на лице на египетска богиня… Далида всъщност не е французойка – родена е край бреговете на Нил в Египет, а родителите й са италианци от Калабрия, работещи там. Когато се ражда в Кайро на 17 януари 1933 г., двамата – цигулар и шивачка, й дават името Йоланда Кристина Джилиоти. Навсякъде по света, където красивата дива пее на 9 езика, са обладани от невероятния чар и магнетизъм не само на феноменалния й глас, а и на красотата и финеса, които излъчва тя от сцената. Без съмнение във всяка световна класация тя е поставяна сред най-великите певици на отминалия XX век. Франция си е казала думата – и днес тя продължава да бъде сред най-влиятелните личности, повлияли най-силно на съвременното френско общество – пред нея е само президентът икона за страната Шарл де Гол. И това е според изследвания, направени през 1982 г. (приживе) и 2008-а (21 години след смъртта й!). Далида е на върха на славата си, тя има всичко, за което милиони могат само да мечтаят. Тя има фенове, обожатели, портретите й украсяват кориците на списанията, желан гост е на най-разкошните мероприятия и много, много друго има Далида… Само едно няма – тази любов, която да я успокои и да бъде в мир със себе си. Която да й даде всичко, от което се нуждае – топлина и семейство. Всеки път, когато я намира, нещо се случва и всички мъже умират. Което дава хляб на медиите да я нарекат… черната вдовица. Всички знаменитости от културата, шоу бизнеса и политиката могат да бъдат, а някои от тях са били в обятията й – тя е толкова различна, дива, красива и магнетична, цялата е вулкан от страсти и… ранимост. Далида всъщност цял живот иска да бъде Йоланда извън сцената. За съжаление, животът не й позволява това. Всичко започва след смъртта на баща й, когато е само на 12 и цял живот във всички мъже тя ще търси човека, който да я закриля. Така и не успява да го запази. Съдбата я белязва още, когато се ражда. Толкова е трудно раждането й, че родителите й решават незабавно да кръстят новороденото, страхувайки се да не го изгубят. Когато е още на 10 месеца малката Йоланда ще трябва да преживее ужасна очна инфекция, две операции и ужасни болки в очите от светлината. На 13 години изхвърля омразните си огромни очила, които носи, заради участието си в училищна театрална постановка. Талантът й веднага е оценен. Ще последва успешно участие в конкурса за красота, известен като “Дамата на Нил” – тогава е на 17 и печели второто място. След три години през 1954 г. тя ще стане “Мис Египет” (мерките й са 95-52-95 при ръст 168 см), което ще разгневи майка й – ревностната католичка не може да приеме снимките по бански на своята дъщеря. Следва участие във филм, от който идва и псевдонимът й – Далила. Да, първият й артистичен псевдоним е на името на нейната съблазнителна героиня от библейската притча за Самсон и Далила. И идва решението за нов живот, за нови перспективи и реализиране на мечтата за кариера на актриса. Пътят към Париж е открит. Първоначално животът в големия град не е никак лесен. Живее в покрайнините на Париж, на улица “Жан-Мермоз”. По волята на съдбата неин съсед е един красив младеж Ален Делон, с когото веднага става близка приятелка. След години символът на мъжката красота Делон ще признае, че за него Далида е изключителна жена с главна буква, която много обича. Йоланда решава да учи музика, а един известен професор ще остане шокиран от певческите данни и таланта на хубавото момиче, като ще я посъветва да не пропуска участие в нито едно прослушване. Рядката й красота и потресаващите й вокални данни веднага са забелязани от известния парижки клуба “Вила д’Есте”. Името й Далила ще се промени в Далида по съвет на друг, ще последва и първия й хит – “Бамбино” (1956 г.), песен, с която ще постигне огромен успех. Тя е в Топ 10 на френските класации цели 45 седмици, а и до днес си остава сред първите три песни с най-много продадени плочи в историята. Снимките й са по първите страници на всички списания и вестници, славата идва буквално за една нощ. Започва феноменалната й кариера, която ще накара цяла Франция и Западна Европа да са в краката й, а нейни почитатели завинаги стават и меломаните от страните в Източна Европа. Тя е абсолютна богиня на всички сцени, където пее, кралица на мюзикхола. Всичките й песни се превръщат в хитове не само във Франция, а в десетки страни. Музикални експерти и почитатели ще обявят “Влюбената Джиджи” за най-големия хит в кариерата й. Да, това е същата песен “Хубавата Джиджи”, която българската звезда Емил Димитров ще изпее. Между другото любопитен факт е, че французите смятали нашия Емил за любовник на Далида. Историята е следната. Двамата се запознават в Париж. Един от неговите продуценти ги представя на Орландо, брат на невероятната дама, който вече е неин продуцент, както и автор на световния шлагер. Той ги кани да отседнат, разбира се, под наем, в къщата на певицата точно в Монмартър. По това време Далида е на турне. И когато журналистите го питат “А къде живеете в Париж?”, Емил отговаря: “В къщата на Далида”. На другия ден вестниците гръмват на първите страници: “Далида приюти Емил Димитров” в смисъл, че Емил е новият любовник на звездата. На френската попикона са приписвани безброй любовни авантюри с известни личности. Според митологията за тях тя трябва да има поне осем съпрузи, а всъщност има само един – Люсиен Морис, и няколко големи любови. Далида мечтае само за едно – за любов. И тя е с нея през целия й бурен живот. Съдбата обаче подлага на изпитание крехката и ранима певица – тримата мъже, които тя истински обича, ще се самоубият. Първо Люсиен Морис – човекът, който я създава като звезда, младият италианец Луиджи Тенко и Ришар Шамфре. Далида ще загуби волята си за живот и два пъти ще направи опит да се самоубие. Шефът на радиостанция “Европа 1” Люсиен Морис е първата й голяма любов, двамата ще се оженят през 1961-а, но след пет години ще се разделят след бурен скандал. Морис няма да може да понесе предателството й – Далида се влюбва в начинаещия полски художник Жан Собески, с когото се запознава по време на гастролите й в Кан. И Далида се оказва съвсем сама в шоу бизнеса. Могъщият Пигмалион вече го няма и кариерата й зависи само от нея. Благодарение на фанатичното й трудолюбие и упорство, на големия си талант певицата успява. Двамата с Люсиен все пак запазват завинаги приятелството си и искрено се обичат. След поляка ще дойде бурната любов с младия италиански изпълнител Луиджи Тенко, която буквално ще преобърне живота й. Далида вече мечтае за спокойствие, иска да роди дете и да се омъжи отново. През 1966 г. известна италианска звукозаписна фирма й представя младия и талантлив автор и изпълнител Луиджи Тенко. Певицата се влюбва от пръв поглед в него. Предлагат на двамата да участват в Сан Ремо с неговата песен “Чао, аморе, чао”. Предричат им победа и пълен успех. Но фестивалът ще се превърне в трагедия за тях. Младият Луиджи е толкова притеснен и неуверен, изпива огромно количество алкохол и се проваля още на първия тур – пее абсолютно фалшиво и песента не попада за финала. Италианецът не може да преживее фиаското и вечерта се самоубива в хотела. Когато го намира безжизнен в стаята му, Далида е в шок. Тя крещи от болка по загубената мечта за щастие и посяга на живота си. Човекът, който ще бъде до нея в болницата, е бившият съпруг Люсиен Морис. Всеки ден той й носи рози. Възстановяването на Далида е много трудно, тя губи и гласа си за известно време, а заради некроза на ръцете ще трябва да преживее няколко операции по присаждане на кожа. През цялото време обаче Далида получава хиляди писма от цяла Франция и целия свят с признание в любов и море от цветя. И Далида се завръща. По-блестяща от всякога. Но я чака нова трагедия – през 1970-а се самоубива добрият й приятел и бивш съпруг Люсиен Морис. По това време той е женен за млада актриса, но всички смятат Далида за негова вдовица. В деня на погребението му певицата трябва да пее в Атина. Тя моли за отлагане на концерта, но не й разрешават. И пее за него от цялата си душа. През 1972-а публиката чува песента “Пароле, пароле” (Думи, думи) и се влюбва в нея буквално за минути. Песента е тотален хит и до днес, а изпълнението на дуета Далида-Ален Делон звучи вече почти 30 години навсякъде по света. В същата година шармантната французойка се запознава с художника авантюрист Ришар Шамфре, който нарича себе си граф Сен-Жермин, и преживява последната си голяма любов. Въпреки компрометиращата му репутация тя ще бъде щастлива с него 9 години, приемайки го такъв, какъвто е. Следва нова болезнена раздяла и певицата отново е сама. Но идва политическата среща с… Франсоа Митеран, неин приятел години наред. Точно през 1982 г. тя решава да го подкрепи за президентските избори във Франция, заради което получава прозвището “Розовата пантера”. Тя застава зад известния плейбой в политиката и получава критика отвсякъде. Повечето от шоу бизнеса са срещу левия кандидат и обвиняват Далида в социалистически уклон. А тя всъщност е аполитична. Пресата, Париж, известни звезди – всички са срещу нея. И тя тръгва да обикаля света. След две години се завръща с гръм и трясък на сцената с нови хитове. Но трябва да преживее пореден удар – Ришар Шамфре е намерен мъртъв в колата си в Сен Тропе. Следват още две мъчителни операции на очите и това е краят. Далида е съсипана – всички хора, които обича, се самоубиват. Летаргията и депресията я обземат. И тук идва поредният мит за нея – последната й любов се твърди, че е точно президентът Митеран. А последната песен, която записва Далида, всички твърдят, че е написана за него “Аз съм болна”. От януари 1987-а тя се затваря в дома си в Монмартър – звездата живее в пълна стая с цветя и спуснати завеси. На 3 май тя взема голяма доза приспивателни, смесва ги с уиски и краят идва. На масата е оставила писмо: “Животът ми е непоносим. Простете ми.” На погребението й се стича цял Париж… Умира Йоланда, за да остане легендата Далида.", "date": "2019.05.12", "title": " Митеран бил последната любов на Далида\t"}
{"url": "https://trud.bg/%d0%bc%d0%b0%d1%80%d0%ba-%d0%b7%d1%83%d0%ba%d1%8a%d1%80%d0%b1%d1%8a%d1%80%d0%b3-%d0%b5-%d0%bf%d1%80%d0%be%d1%82%d0%b8%d0%b2-%d1%80%d0%b0%d0%b7%d0%b4%d0%b5%d0%bb%d1%8f%d0%bd%d0%b5%d1%82%d0%be-%d0%bd/", "text": "Главният изпълнителен директор на Фейсбук Марк Зукърбърг се обяви против разделянето на компанията на няколко части. Той заяви това в интервю за френското радио Франс енфо, след като един от основателите на мрежата Крис Хюз изрази мнението, че Зукърбърг разполага с прекалено голямо влияние, включително върху настроенията на избирателите и затова трябва да бъде разделена на части, които антимонополните органи да проверят, предаде  . Според Марк Зукърбърг предложението на Хюз няма да помогне за решаване на тези проблеми. Той увери, че компанията „Фейсбук“ е способна да инвестира милиарди долари годишно, за да разработва на най-нови методи за противодействие на манипулации преди избори.", "date": "2019.05.12", "title": " Марк Зукърбърг е против разделянето на компанията му на няколко части"}
{"url": "https://trud.bg/60-%d1%81%d1%8a%d1%81%d1%82%d0%b0%d0%b2%d0%b0-%d0%bd%d0%b0-%d1%84%d0%b5%d1%81%d1%82%d0%b8%d0%b2%d0%b0%d0%bb-%d0%ba%d1%80%d0%b0%d0%b9-%d0%bc%d0%be%d1%80%d0%b5%d1%82%d0%be/", "text": "Бургас ще танцува пет поедни дни. Любимият танцов фестивал „Бургас танцува“ ще се проведе от 13 до 17 май от 18:30 ч. Отново любители и професионалисти на танцовото изкуство имат възможност да се изявят на открито. Фестивалът ще е на площад „Тройката“. Над 60 са съставите от различни стилове, които ще вземат участие във фестивала. В тазгодишното издание ви очакват и много специални изненади. Една от тях е участието на талантливия бургаски DJ Максимилян. Първият ден- понеделник е за народни танци, следват хип-хоп, брейк, модерен балет, народни танци във вторник, в сряда- балет, танго, латино танци, народни танци, в четвъртък – зумба, салса, мажоретни и народни танци и петък отново е ден само за народни танци", "date": "2019.05.12", "title": " 60 състава на фестивал край морето\t"}
{"url": "https://trud.bg/%d0%b2%d0%b0%d0%bd-%d0%b4%d0%b0%d0%b9%d0%ba-%d0%b5-%e2%84%961-%d0%bd%d0%b0-%d1%81%d0%b5%d0%b7%d0%be%d0%bd%d0%b0/", "text": "Върджил ван Дайк спечели и втората награда за №1 вна сезона във Висшата лига. След като получи приза в анкетата на професионалните футболисти, защитникът на „Ливърпул“ и на Футболната асоциация. Холандецът изпревари Рахим Стърлинг („Манчестър Сити“). Ван Дайк е едва третият защитник след Неманя Видич („Манчестър Юнайтед“) и Венсан Компани („Манчестър Сити“), който заслужава най-големия индивидуален приз в английския футбол. Благодарение на изявите му „Ливърпул“ има 20 „сухи мрежи“ в 37 кръга. Ван Дайк не е играл само в 35 минути.", "date": "2019.05.12", "title": " Ван Дайк е №1 на сезона"}
{"url": "https://trud.bg/%d0%b5%d0%b3%d0%b8%d0%bf%d0%b5%d1%82-%d0%be%d1%81%d1%8a%d0%b4%d0%b8-%d0%bd%d0%b0-%d1%81%d0%bc%d1%8a%d1%80%d1%82-%d0%b4%d0%b2%d0%b0%d0%bc%d0%b0-%d0%b7%d0%b0-%d0%bd%d0%b0%d0%bf%d0%b0%d0%b4%d0%b5%d0%bd/", "text": "Наказателен съд в Египет осъди на смърт двама екстремисти, обвинени за нападение срещу коптска (християнска) църква в град Хелуан, южно от столицата Кайро, предаде РИА Новости. Местни медии съобщиха, че още двама подсъдими по делото са осъдени на доживотен затвор, четирима души на по десет години затвор, още двама души на са осъдени на по три години затвор, а един обвиняем е бил оправдан. Нападението беше извършено през декември 2017 година, когато група от петима екстремисти нападна църква в град Хелуан, допълва агенцията.", "date": "2019.05.12", "title": " Египет осъди на смърт двама за нападение над християнска църква"}
{"url": "https://trud.bg/%d0%b4%d0%b8%d0%bc%d0%b8%d1%82%d1%8a%d1%80-%d0%b8%d0%bb%d0%b8%d0%b5%d0%b2-%d0%be%d1%82%d0%bd%d0%be%d0%b2%d0%be-%d1%88%d0%b0%d0%bc%d0%bf%d0%b8%d0%be%d0%bd-%d0%bd%d0%b0-%d1%80%d0%b0%d0%bb%d0%b8/", "text": "Забравил съм да карам, но основната ми цел не са резултатите – заяви Димитър Илиев, шампион на рали „България“. – Забавлявам се! На завоите опъвам ръчни… Но хората за това са дошли, за атракция… Въпреки че от 8 години не се е състезавал, Илиев демонтрира, че не е загубил форма и триумфира за девети път в ралито. За първи път той седна зад волана на „Шкода Фабия Р5“. И след като първия ден приключи с пасив от 2,6 секунди от лидерите Мирослав Ангелов/Недялко Сивов със същия автомобил, във втория вече идеално бе разучил колата и успя да стопи изоставането. Последните две отсечки той поведе колоната и не допусна изненади до самия финал. А неговият навигатор – световният шампион по плувен маратон Петър Стойчев пък дебютира с титла в ралито. „Страхотен навигатор е – похвали Илиев плувеца.- За първи път участва, я да е направил две грешки, я не.“ Самият Стойчев призна, че това предизвикателство е било доста тежко за него. „Много изморен се чувствам – обяви той. – Никак не е лесно някой да те води между дърветата със 178 км/ч. И не може на завой хората да стоят на правата, зрителите не са на безопасни места. Без глас останах.“  Илиев и Стойчев преодоляха дистанцията за 1:23,44 часа, а втори завършиха Ангелов/Сивов за 1,23,54 ч.  ", "date": "2019.05.12", "title": " Димитър Илиев отново шампион на рали „България“"}
{"url": "https://trud.bg/%d0%ba%d0%b0%d0%bd%d0%b4%d0%b8%d0%b4%d0%b0%d1%82%d0%b8%d1%82%d0%b5-%d0%b5%d0%b2%d1%80%d0%be%d0%b4%d0%b5%d0%bf%d1%83%d1%82%d0%b0%d1%82%d0%b8-%d0%bd%d0%b0-%d0%b3%d0%b5%d1%80%d0%b1-%d0%b8-%d1%81%d0%b4/", "text": "„Спомням си, когато преди години посетих тази зала – как водата капеше по главите на децата, съблекалните бяха в мухъл. Това бе моментът, в който аз, кметът Варев и ММС си казахме, че нещата не могат да продължават по този начин и децата да няма къде да тренират. Сега, когато тази инвестиция е факт – се гордея с нея. Вие сте шампиони и ви чакат национални победи. Това е ново начало и за Белово. Тези силни и горди хора заслужават по-добро развитие за общината си“, каза при откриването на залата Андрей Новаков. Спортна зала в кв.“Разсадника“ в Белово е построена преди повече от 50 години и активно е ползвана до 1980 година. Не работи от 1990 до 2011. През 2013 и 2014 год. общинското ръководство възлага проект за обновяване на сградата и прилежащите пространства с първи етап ,,Модернизация на съществуващата спортна зала“, като с решение на Общински съвет Белово отстъпва право на строеж на ММС. Извършен е ремонт за 240 000 лв. Сградата е санирана и оборудвана. „Залата е разкошна. Това е нещо, което Белово заслужава. СДС подкрепя безусловно политиката на правителството на Бойко Борисов. Белово трябва да подкрепи своя кандидат за евродепутат Андрей Новаков“, каза кандидатът за евродепутат Илия Лазаров при откриването на спортната зала в Белово. Новаков и Лазаров дадоха старта на турнир по мини-волейбол, 2-ри кръг от Регионално първенство за класиране на Републикански турнир към БФВ. Участващите отбори са от юноши от 5 и 6 клас от отборите на „Хебър“ Пазарджик, „Марица“ Белово (домакин) и Карлово. Понастоящем спортната зала се използва още за тренировки по джудо, футбол, борба и самбо на деца и юноши, провеждат се и  състезания. През миналата година са отпуснати от държавата допълнителни 56 000 лева за закупуване на спортни съоръжения. Сред официалните лица бяха още народният представител от ГЕРБ Даниела Малешкова, зам.-министърът на културата Амелия Гешева, зам.-министърът на младежта и спорта Николай Павлов, областният координатор на ГЕРБ Найден Шопов и председателят на местния парламент в Белово Васил Савов. Избори 2019. Платено съдържание. Купуването и продаването на гласове е престъпление.", "date": "2019.05.12", "title": " Кандидатите евродепутати на ГЕРБ и СДС Андрей Новаков и Илия Лазаров откриха ремонтирана спортна зала в Белово\t"}
{"url": "https://trud.bg/%d0%b6%d0%b8%d0%b2%d0%be%d0%b4%d0%b0%d1%80-%d1%82%d0%b5%d1%80%d0%b7%d0%b8%d0%b5%d0%b2-%d0%b1%d0%bf%d0%b3%d0%b0-%d0%b3%d0%b0%d0%b7%d0%be%d0%b2%d0%b8%d1%8f%d1%82-%d1%81%d0%b5%d0%ba%d1%82%d0%be%d1%80/", "text": "Визията на Европа за периода 2030-2050 г. е обвързана с опазването на климата, спестяването на въглеродни емисии, ВЕИ и това ще бъдат теми в контекста на енергийния баланс през следващото столетие. Колкото и да имаме сантиментално чувство към нефта и нефтопродуктите, от Българската петролна и газова асоциация (БПГА) ще се обърнем с лице към новите технологии и алтернативите за мобилност, които вече чукат на нашата врата. Това заяви Живодар Терзиев, председател на БПГА пред БГНЕС. Предстои въвеждането и прилагането на промени в законодателството, свързани с изменение на климата, енергийните спестявания и ВЕИ, обясни той. По думите му най-доброто за сектора в момента е задействането на секторния Закон за горивата, който макар и браншови, и тежък е особено важен за правилното развитие и успешното функциониране на българския и в частност европейския пазар на горива. Тази нормативна уредба обединява всички закони и наредби в страната, така че се създават предпоставки всички да бъдат равнопоставени, каза още Терзиев. Той допълни, че един от основните приоритети е консолидиране на сектора.", "date": "2019.05.12", "title": " Живодар Терзиев, БПГА: Газовият сектор се обръща към нови технологии\t"}
{"url": "https://trud.bg/%d0%b7%d0%b2%d0%b5%d0%b7%d0%b4%d0%b0%d1%82%d0%b0-%d0%be%d1%82-%d0%b4%d1%8a%d0%bb%d0%b1%d0%be%d0%ba%d0%b0%d1%82%d0%b0-%d0%b4%d1%8a%d1%80%d0%b6%d0%b0%d0%b2%d0%b0-%d1%83%d0%be%d0%bb/", "text": "Вторият сезон тръгва по FOX на 13.05 от 22 часа Не говоря публично за политика Уолтън Гогинс е един от най-добрите и търсени актьори за последните десет години. Той се прочу с ролите си във филмите на Куентин Тарантино “Джанго без окови” и “Омразната осморка”, както и с “Линкълн” на Стивън Спилбърг, “Ант-мен и Осата”, “Tomb Raider: Първа мисия” и други. Сега Гогинс е една от големите звезди в хитовия шпионски трилър сериал “Дълбоката държава”. Премиерния епизод на втори сезон ще бъде излъчен по FOX на 13 май от 22 часа. Интервюто с актьора е предоставено специално на “Труд” от FOX България. – Господин Гогинс, разкажете ни за Вашия персонаж Нейтън Милър и втория сезон на “Дълбоката държава”?  – Нейтън Милър е много интересен човек. Той е “чистач” за дълбоката държава. Идва от ЦРУ и е прекарал цялата си кариера в контраразузнаването. Тези умения са много полезни за хора, които се опитват да манипулират или да местят шахматните фигури по дъската, за да получат това, от което се нуждаят. Нейтън Милър е много важен инструмент за дълбоката държава. – Добър или лош човек е той?  – Мисля, че Нейтън Милър е човек, който вярва, че постъпва правилно. Вярва в държавата и смята, че държавата трябва да е на първо място. Мисля, че много хора, които работят в сянката на правителствата, споделят неговата гледна точка. Нейтън Милър защитава нашите интереси, въпреки че понякога го прави за сметка на либералните ни ценности, а това е много сложна позиция в живота. Освен това е любящ баща и съпруг. Обича семейството си толкова, колкото обича страната си, но понякога от него се иска да прави неща в работата си, които в много голяма степен противоречат на начина, по който се възприема в личния си живот. – Размиват ли се двата свята за Нейтън?  – Да. Нейтън Милър е човек, който може да събаря царе, но трудно опазва брака си. Това са много влиятелни хора, които движат сивата икономика и политиката в сянка, като се опитват да защитават интереса на своята страна и избирателите си. Понякога избирателите им са с предимство пред страната, но в главата на Нейтън Милър има моменти, когато тези интереси съвпадат. Лош човек ли е? Зависи кого питате. Зависи от това кой има полза от решенията, които взема, и от действията, които предприема. По начина, по който Матю Паркхил, нашият автор, е конструирал тази история, нищо и никой не са черно-бели. – Имате ли нещо общо с Вашия герой?  – И двамата харесваме хубави костюми. Уолтън Гогинс и Нейтън Милър обичат да се обличат добре. Той има стил. Не е моят стил, но е доста близо. Разбирам го. Разбирам нивото му на болка, неговите радости и скърби, неговите победи и поражения. – Политически ангажиран ли сте? Къде сте в този спектър и промени ли се нещо, откакто започнахте да работите по сериала?  – Имам отношение към политиката, интересувам се и съм политически активен, но не говоря публично за политика. Опитвам се да изразя отношението си към случващото се в света чрез работата си и чрез изборите, които правя, когато ми се дават тези възможности. Но по природа не съм теоретик на конспирацията. Мисля, че живеем в много опасни времена и светът претърпява промяна, която всички се опитваме да разберем. – Смятате ли, че има дълбока държава?  – Аз лично се колебая между това дали има дълбока държава или няма. Не мисля, че има четирима – петима души, които контролират света, но може би има група от 1000 души, които са способни, чрез огромния размер на корпорациите си, чрез лобисти, да влияят на политиката.", "date": "2019.05.12", "title": " Звездата от “Дълбоката държава” Уолтън Гогинс: Живеем в опасни времена"}
{"url": "https://trud.bg/%d1%80%d0%b0%d0%b4%d0%b5%d0%b2-%d0%bf%d1%80%d0%b5%d0%b4-%d0%bf%d0%b5%d0%bd%d0%b4%d0%b0%d1%80%d0%be%d0%b2%d1%81%d0%ba%d0%b8-%d0%be%d1%87%d0%b0%d0%ba%d0%b2%d0%b0%d0%bc-%d0%bf%d0%be-%d0%b4%d0%b8%d0%bd/", "text": "България очаква нова динамика и наваксване на изоставането в работата на Съвместната мултидисциплинарна експертна комисия по историческите и образователните въпроси между България и Република Северна Македония. Това заяви президентът Румен Радев пред журналисти днес в Скопие, след като присъства на церемонията по встъпване в длъжност на президента на югозападната ни съседка Стево Пендаровски. Президентът Радев беше единственият държавен глава от държава-членка на Европейския съюз и първият провел двустранна среща със Стево Пендаровски след встъпването му в длъжност. В Скопие българският президент проведе среща и с председателя на парламента Талат Джафери. Дълг на българския президент е да присъства на встъпването в длъжност на президента на братска Република Северна Македония, посочи Румен Радев и определи като много ползотворни разговорите и с председателя на парламента, и с новия президент Стево Пендаровски. „Очаквам много. Споделихме теми от широк спектър, които касаят и европейската, и евроатлантическата перспектива на Република Северна Македония и нашите двустранни отношения“, подчерта държавният глава.  По думите на Румен Радев България трябва да следва европейски подход към Република Северна Македония и да подкрепя нейните усилия за покриване на критериите за членство в ЕС. Европейската и евроатлантическата интеграция на югозападната ни съседка е от изключително значение за страната ни, добави президентът. „Защото, както казах и на двамата, ние сме си най-близки на Балканите. Хората от двете страни на границата споделят обща история, култура, религия и език. От друга страна ние трябва да подхождаме към Македония на основата на европейските ценности за добросъседство и да прилагаме европейските принципи и критерии, когато отстояваме нашия национален интерес“, подчерта още държавният глава. В рамките на преговорите за подписването на двустранния договор за добросъседство не сме притискали Република Северна Македония с някакви ултиматуми за срок, но ние очакваме, както заявих днес много ясно, че дейността на тази комисия трябва да има и по-голям, по широк спектър и  не може да продължава до безкрай, коментира Румен Радев. По думите му България очаква всички неща, които трябва да се случат по договора, да залегнат и в учебниците, книгите, медиите, съзнанието и нагласите на хората, защото един ден може да се окаже, че Република Северна Македония отдавна е формален член на ЕС, а има останали спорни въпроси, които може да създават проблеми, което не е в духа на две държави-членки на ЕС. „Мисля, че тук и председателят на парламента, и новият президент имат разбиране по тези въпроси“, заяви президентът. Затова, по думите му, България трябва да бъде надеждна страна-членка на ЕС, да се води от европейските принципи и да заложи  клаузите на двустранния договор за добросъседство в Глава 35-а, така че неговото изпълнение да бъде част от правните задължения на Република Северна Македония, вписани в документите по нейното присъединяване към ЕС. „Това означава да имаме категорична и силна подкрепа за европейската перспектива на Република Северна Македония. Разбира се, не безусловна, но с ясни и откровени условия, така че ние да бъдем абсолютно предсказуеми и да знаем накъде вървим и какво изискваме“, посочи държавният глава. Условия, които да са базирани изцяло на европейските принципи и ценности за добросъседство и на европейските утвърдени механизми за отстояване на националния интерес. Смятам, че така ще имаме една много добра перспектива, една ефективна подкрепа от наша страна, за да имаме ефективно, а не формално обединена Европа, добави президентът. По време на срещата им в Скопие президентът Румен Радев е отправил и покана към президента Стево Пендаровски да посети страната ни.", "date": "2019.05.12", "title": " Радев пред Пендаровски: Очаквам по-динамична работа на българо-македонската комисия за историята"}
{"url": "https://trud.bg/%d0%bc%d0%b5%d1%80%d0%ba%d0%b5%d0%bb-%d1%82%d1%80%d1%8f%d0%b1%d0%b2%d0%b0%d0%bb%d0%be-%d0%b4%d0%b0-%d0%b7%d0%b0%d0%b2%d1%8a%d1%80%d1%88%d0%b8-%d0%bc%d0%b0%d0%bd%d0%b4%d0%b0%d1%82%d0%b0-%d1%81%d0%b8/", "text": "Ангела Меркел трябва да довърши мандата си като канцлер на Германия, смята нейната наследничка начело на партията ХДС Анегрет Крамп-Каренбауер, за която се предполага, че ще я наследи и на поста начело на правителството. “Канцлерът и правителството се избират за пълен мандат и гражданите имат право да очакват, че те ще приемат този мандат сериозно”, каза в интервю за в. “Велт ам зонтаг” Крамп-Каренбауер. И допълни, че няма желание да ускори процеса по смяната на канцлера преди 2021 г., когато приключва настоящият четвърти мандат на Меркел (64 г.). Тя сдаде партийния пост през декември м.г.", "date": "2019.05.12", "title": " Меркел трябвало да завърши мандата си"}
{"url": "https://trud.bg/%d1%85%d0%b0%d0%bc%d0%b8%d0%bb%d1%82%d1%8a%d0%bd-%d0%be%d1%82%d0%bd%d0%b5%d1%81%d0%b5-%d0%b1%d0%be%d1%82%d0%b0%d1%81-%d0%b2-%d0%b8%d1%81%d0%bf%d0%b0%d0%bd%d0%b8%d1%8f/", "text": "Люис Хамилтън взе сериозно предимство във вътрешната битка в „Мерцедес“ срещу „разбунтувалия“ се съотборник Валтери Ботас. Британецът спечели Гран при на Испания и излезе начело в генералното класиране със 112 точки, докато финландският му колега, който водеше с 1 т., сега е втори със 105.  Световният шампион нанесе удара си още на старта, когато се оказа по-бърз в оспорвания „спринт“ до първия завой. Малка интрига се появи след средата на гонката, когато сблъсък между Ландо Норис („Макларън“) и Ланс Строл (Рейсинг Пойнт“) доведе до излизане на кола за сигурност. При рестарта обаче Хамилтън реагира по-добре и набързо поведе с 4 секунди още преди да бъде позволено използването на системата DRS. В този момент той си осигури и допълнителната точка за най-бърза обиколка. А успехът бе отпразнуван със знаменитите мустаци на Дитер Цетше, директор на „Мерцедес-Бенц“, който от своя страна излезе на подиума, за да прибере наградата за победител при конструкторите.  Така състезанието на пистата „Каталуня“ се превърна в пета поредна двойна победа на „сребърните стрели“ в пет кръга от началото на сезона. И двете им коли в нито един момент не позволиха някой друг да си мечтае за нещо повече от третото място. Единственият инфарктен момент беше в метрите след старта, когато Себастиан Фетел („Ферари“) замалко да мине пред Ботас, но блокира едната си гума и така попречи на съотборника си Шарл Льоклер да изскочи отпред. От това се възползва Макс Верстапен („Ред Бул“), който изпревари червените коли и в крайна сметка завърши трети.  Любопитен сценарий се разигра в лагера на „скудерията“ след случката на старта. Първо от бокса наредиха на Фетел да пусне Льоклер и германецът се подчини. Двамата размениха местата си в 12-ата обиколка, но ситуацията се повтори с обратен знак в 41-ата, когато младокът от Монако върна жеста, отново по заповед. Но дори това не помогна на Фетел да се пребори за място на подиума.", "date": "2019.05.12", "title": " Хамилтън отнесе Ботас в Испания"}
{"url": "https://trud.bg/%d0%b0%d0%bd%d0%b4%d1%80%d0%b5%d0%b9-%d0%bd%d0%be%d0%b2%d0%b0%d0%ba%d0%be%d0%b2-%d0%b2-%d0%b1%d0%b0%d0%bd%d1%81%d0%ba%d0%be-%d0%b7%d0%b5%d0%bb%d0%b5%d0%bd%d0%b8%d1%82%d0%b5-%d0%ba%d0%be%d0%b8%d1%82/", "text": "„През последните 5 години в Европейския парламент се занимавам с темите бюджет и транспорт. В последно време, като човек от комисията по бюджет в Европейския парламент, слушам устойчиво, че парите към България спират, защото доверието към нас е изчерпано, но това не е така“, каза кандидатът за евродепутат от листата на ГЕРБ и СДС Андрей Новаков по време на среща с обществеността в Банско. Той добави, че всъщност е точно обратното – през следващия програмен период страната ни ще получи повече средства. „За мен като докладчик и вносител на регламента за бюджета за следващия програмен период беше важно да договорим не само увеличение на средствата, но и това финансирането от европейския бюджет да се запази както досега – 85 % от европейския бюджет и 15 % от общинския или държавния бюджет“, допълни Новаков. Той коментира, че другата важна тема за България – пакета „Мобилност“ – за момента е сложена на „трупчета“, тъй като българските евродепутати са успели да се преборят разглеждането му да остане за следващия мандат. „Битката предстои затова трябва да изпратим в Европейският парламент хора, които ще я довършат до края“, отбеляза Новаков. Той заяви, че единствената политика, която разбира е тази, която е насочена към хората. „Имаше мои колеги, които идваха тук, за да спасяват Банско. Същите тези зелени, които дойдоха да спасяват Пирин – гласуваха българските камиони да пътуват празни през цяла Европа, като по този начин ще замърсяват въздуха“, уточни Новаков. Според него, ако искаме швейцарски заплати – то в Банско е необходимо да бъде изграден втори кабинков лифт. „Инвестициите в образованието ще допринесат за просперитет и развитие на България”, подчерта на свой ред кандидатът за евродепутат от листата на ГЕРБ и СДС Асим Адемов. Той отбеляза, че почти 2 години е имал възможността да е член на Европейския парламент, в които се е убедил, че страната ни е авторитен и уважаван партньор. „ Ние имаме уважаван министър-председател Бойко Борисов, изключително успешен еврокомисар Мария Габриел и евродепутатите от ГЕРБ“, каза още Адемов. Той добави, че заедно с колегите му от ГЕРБ в Европарламента са постигнати много добри резултати. „Правителството издигна като основен приоритет образованието. Огромно е удовлетворението ми, че този приоритет не е само на думи, а на дела“, отбеляза Адемов. Той посочи, че 500 училища са били ремонтирани и обновени с европейски средства на стойност  700 млн. лв.  „Освен това постигнахме увеличаване на заплатите на учителите с 35 %, върнахме хиляди деца в училище. Това се прави не за да фаворизираме учителите, а защото ако искаме да просперираме, затова трябва да инвестираме в образованието, защото само така ще сме успешни“, каза Адемов. „Ще продължаваме да подкрепяме ГЕРБ, за  да не позволим ляво управление, което да фалира държавата”, подчерта кандидатът за евродепутат от листата на ГЕРБ и СДС Илия Лазаров. „За мен е чест да съм в Банско, което е част от историята на България, не само защото корените ми са оттук, но и защото то е участвало в един от най-важните моменти, случили се в нашето минало“, каза още Лазаров. Той добави, че от СДС подкрепят и ще продължат да подкрепят ГЕРБ. „Дясното управление дава възможност на България, но и на Банско да се развиват“, категоричен бе Лазаров. Кметът на Банско Георги Икономв връчи на Андрей Новаков картички, които традиционно се изработват в общината по повод Деня на Европа и представят красотите на България. Тях той трябва да предаде на членовете на Европейския парламент. „Изборите на 26 май са много важни, защото могат да допринесат за по-качествен живот или обратното”, каза кметът на Община Банско Георги Икономов по време на предизборната среща с жителите на курортния град. Той подчерта, че обединението на десните сили е важно за понататъшното развитие на страната ни. „Винаги казваме, че Европа е далеч, но така беше преди да влезем в Европейския съюз през 2007 година. Сега Европа е на една ръка разстояние, затова много хора правят бизнес, пътуват или живеят в други страни от Европейския съюз“, добави Икономов. Според него решенията, които се взимат в Европейския парламент – пряко касаят всички, затова е важно да се гласува. „Трябва да подкрепим ГЕРБ на изборите на 26 май, за да продължи развитието на България“, подчерта Икономов. Избори 2019. Платено съдържание. Купуването и продаването на гласове е престъпление.", "date": "2019.05.12", "title": " Андрей Новаков в Банско: Зелените, които искаха да спасяват Пирин – гласуваха в ЕП българските камиони да пътуват празни през цяла Европа и да замърсяват въздуха\t"}
{"url": "https://trud.bg/%d0%bf%d0%b8%d1%88%d0%b5%d0%bc-%d0%ba%d0%be%d0%b9-%d1%89%d0%b5-%d0%ba%d0%b0%d1%80%d0%b0-%d0%ba%d0%be%d0%bb%d0%b0%d1%82%d0%b0-%d0%bd%d0%b8/", "text": "Санкции за превишение на скоростта с 50 км. в час В застраховките “Гражданска отговорност” да записваме имената на хората, които може да карат колата ни. Това е една от идеите, които обсъждат експертите от Комисията за финансов надзор (КФН), научи “Труд” от свои източници. Целта е от 2020 г. да бъде въведена системата “бонус-малус” за цената на “Гражданска отговорност”. В резултат изрядните шофьори ще купуват по-евтина полица, а нарушителите – по-скъпа. Новият председател на КФН Бойко Атанасов е разпоредил на експертите да проучат международния опит при прилагането на “бонус-малус”. Вече е решено да отпадне обсъжданият през миналата година вариант при продажба на автомобил натрупаните наказателни точки, или т.н. “малус”, да вървят с него. За сметка на това една от идеите е в полиците “Гражданска отговорност” да бъде записвано кой ще кара колата. При извънредни ситуации, например ако собственикът на колата си счупи крак или се напие, всеки ще може да кара колата му, нищо, че предварително не е бил записан в полицата. Но условието е през това време собственикът на колата да се вози в нея. Има и идея да бъдат предвидени случаи, при които някой страничен човек кара колата без собственикът да се вози, но все още не е уточнено как да стане това. Ако семейният автомобил се кара от двамата съпрузи, имената им ще трябва да бъдат записани в полицата. А цената на “Гражданска отговорност” ще се определя от провиненията на пътя на съпруга с повече нарушения. За колите на транспортни фирми, които се карат от много хора, правилата ще бъдат различни и в полиците няма да се пиша имената на всички шофьори. В противен случай за всички коли на фирмата би трябвало да се плащат завишени цени на полицата. Друга съществена промяна от предишния обсъждан вариант, е че повечето нарушения на пътя няма да водят до завишаване на цената на застраховката. По-скъпа ще бъде полицата за шофьорите, които са причинили катастрофа, ако застраховател е изплатил обезщетение по “Гражданска отговорност”, както и за сериозни нарушения като превишение на скоростта с поне 50 км. в час. В първоначалния вариант се предвиждаше “малус” и за превишение на скоростта с 10 км. в час. Засега идеите са “бонусът” за изрядните шофьори да бъде до 30% от цената, а “малусът” за нарушителите – до 700%. Завишението на цената от осем пъти и полиците от 2400 лв. ще важат само за най-тежките случаи като например убийство на пътя след употреба на алкохол. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.12", "title": " Пишем кой ще кара колата ни\t"}
{"url": "https://trud.bg/%d0%b0%d1%80%d0%b5%d0%bd%d0%b0-%d1%88%d1%83%d0%bc%d0%b5%d0%bd-%d0%b4%d0%be%d0%bc%d0%b0%d0%ba%d0%b8%d0%bd%d1%81%d1%82%d0%b2%d0%b0-%d0%bd%d0%b0%d0%b4-50-%d1%81%d1%8a%d1%81%d1%82%d0%b5%d0%b7%d0%b0/", "text": "Многофункционалната спортна зала „Арена Шумен“ оживи спортния и културен живот в града – повече от 50 национални и регионални състезания, концерти и театрални спектакли са проведени в нея от откриването й в края на юли м.г. Резервирана е за различни прояви месеци напред, чак до октомври. За удобство вече може да се запазва и он-лайн през сайта arenashumen.com, казва Юлиян Вълчев, директор на ОП „Общински жилища и имоти“, което я стопанисва. Факт са и чуждестранни заявки за концерти на музикални групи. До момента „Арена Шумен“ е побирала максимум 2700 души публика. Пикът е достигнат по време на спектакъла на Камен Донев „За сватбите“. Максималната наемна сума е 3 000 лв., а когато се добавя и сцена, се оскъпява с още 800 лв. Приходите от наематели за спортни надпревари и концерти на основната зала и конферентната до момента надхвърлят 48 000 лв. „Няма как да искаме печелба, но в обозримо бъдеще залата е възможно да се самоиздържа“, коментира Вълчев. Голяма част от събитията в културния и спортния календар на община Шумен се провеждат в нея, но заплащането за тях е на себестойност, уточни той. Същото важи и за състезанията на местните спортни клубове. Най-важното е, че „Арена Шумен“ оправда очакванията като удобство и като функционалност, казват стопаните. Не случайно м.г. спечели приза „Сграда на годината“ в категорията „спорт“ на Министерство на регионалното развитие.", "date": "2019.05.12", "title": " „Арена-Шумен“ домакинства над 50 състезания и концерти"}
{"url": "https://trud.bg/%d0%bc%d0%b0%d1%80%d0%b8%d1%8f-%d0%b3%d0%b0%d0%b1%d1%80%d0%b8%d0%b5%d0%bb-%d0%b2-%d0%b1%d0%bb%d0%b0%d0%b3%d0%be%d0%b5%d0%b2%d0%b3%d1%80%d0%b0%d0%b4-%d0%b0%d0%bc-%d1%81%d1%82%d1%80%d1%83%d0%bc%d0%b0/", "text": "Отборът на ГЕРБ и СДС знае как да направи Европа още по-силна. ЕС е на кръстопът, но ние сме наясно как Европа и България да продължат напред и да се развиват. Това каза водачът на листата на ГЕРБ и СДС Мария Габриел по време на основното предизборно събитие на ГЕРБ в Благоевград. „Ние казваме „не“ на езика на омразата и „да“ на диалога и сътрудничество. Това ще правим в ЕП. Ние знаем как се отстоява националния интерес – с единство и отговорност. Няма друг отбор, който да е толкова наясно със своите приоритети. Гордея се с всеки един колега в листата“, категорична бе Мария Габриел. По думите й евродепутатите на ГЕРБ са защитавали България и ще продължат да го правят и занапред – от Шенген до пакета „Мобилност. „Защитихме по-висок бюджет в контекста на това, че на много други държави бе намален. Ще има отново висок бюджет за земеделие, ще има средства за малките и средни предприятия, за осигуряването на перспектива за младите хора“, увери водачът на листата. „Област Благоевград знае какво значи да си закърмен с несломим български дух. Знае какво значи традиции и култура, но и знае важността да има ясен хоризонт за бъдещето. Ето защо е важно да си дадем сметка, че АМ „Струма ще бъде завършена само ако Бойко Борисов и ГЕРБ продължат да водят България по европейския й път на развитие“, подчерта Мария Габриел. Според нея, за да остане България уважавана в ЕС, нещо, за което примиерът Бойко Борисов работи през годините – хората трябва да гласуват с номер 12 в бюлетината. „От 17-те човека в листата няма нито един, с когото да не се гордеем. На българския избирател предлагаме страхотни професионалисти, патриоти, които ще защитават националния ни интерес. Имаме изключителен водач на листата – Мария Габриел с каквото и да се е захванала – винаги успява“, каза на свой ред областният координатор на ГЕРБ-Благоевград и народен представител Даниела Савеклиева. В Благоевградско живеят демократи, това е „десен“ регион. Очаквам да запазим тази тенденция и на 26 май да гласувате с номер 12 в бюлетината.Нима има някаква база за сравнение между листата ни с тази на БСП, между Мария Габриел и Елена Йончева, между нашите програми и приоритети?“, попита председателят на СДС Румен Христов. Избори 2019. Платено съдържание. Купуването и продаването на гласове е престъпление.", "date": "2019.05.12", "title": " Мария Габриел в Благоевград: АМ Струма ще бъде завършена само ако Бойко Борисов и ГЕРБ продължат да водят България по европейския път на развитие\t"}
{"url": "https://trud.bg/%d0%b4%d0%b5%d0%b9%d1%86%d0%b8-%d0%bd%d0%b0-%d0%ba%d1%83%d0%bb%d1%82%d1%83%d1%80%d0%b0%d1%82%d0%b0-%d0%bf%d0%be%d1%87%d0%b5%d1%82%d0%be%d1%85%d0%b0-%d0%b1%d0%b8%d0%b1%d0%bb%d0%b8%d0%be%d1%82%d0%b5/", "text": "Професионалният празник на библиотекарите е на 11 май и се чества официално в България от 2006 г. На 10 и 11 май в Столичната библиотека се състояха множество събития за отбелязване на празника. Директорката Юлия Цинзова беше избрала за мото на проявите мисълта на Еразъм Ротердамски „Моята родина е там, където е моята библиотека“. Гости на тържеството бяха десетки писатели и културни дейци. Мисията на Столична библиотека и нейния екип е да съхранява и дигитализира паметта на столицата и книжовното ѝ богатство. Гост на празника беше доц. д-р Тодор Чобанов – заместник-кмет на Столична община, който отправи приветствие и подчерта приноса на библиотечното дело за културата на града ни: „От името на нашия кмет – г-жа Фандъкова, и от мое име, честит празник! Библиотеката е крепост на духа, царство на знанието, мястото, където се изграждат най-важните качества у младия човек, свързани с израстването му като личност професионалист, като носител на частица от гениалния дух на славянските просветители Кирил и Методий, чийто старостилен празник е на 11 май. Да, трябва да го кажем: библиотекарите са продължители на тяхното дело! Продължители на това, което те понесоха, за да имаме духовност и идентичност. Българщината не е възможна без вас, без библиотеките! Бъдете благословени!” В словото си Юлия Цинзова обобщи дейността на библиотеката и оповести, че започва дългоочакваният ремонт на фасадата и цялата сграда: „Честит празник, колеги! Започнаха нашите „Отворени врати” – вече 54 хиляди са нашите читатели. Работят дигиталните ни пратформи, библиобусът е на площада, от началото на годината 350 хиляди читатели са посетили библиотеката. Тези дни се опитахме да слеем празника на Светите братя Кирил и Методий с Деня на Европа. Можете да разгледате изложбата „Уникални пощенски картички и албуми” и „Събуждащият книгите” – тя представя известни български писатели, публицисти и общественици, чиято работа като библиотекари е малко позната”. Юлия Цинзова обяви, че управляваната от нея институция е учредила Годишна стипендия за студент от УниБИТ в трети курс, който би продължил да работи след завършването си при тях. В приветствието си проф. д. ик. н. Стоян Денчев каза: „В Древния Египет вторият най-важен човек след фараона е бил библиотекарят. И днес специалистите, които работят в Конгресната библиотека в САЩ, са високо ценени. Сред тях има шестима българи – наши възпитаници. В УниБИТ всяка година кандидатстват стотици млади хора за специалност „Библиотекознание” – това е важно за духовността на нацията ни”. Думи за мисията на библиотеката отправиха писателите Владимир Зарев, Георги Константинов, Михаил Вешим и Деян Енев, журналистката Валерия Велева и председателят на Държавна агенция „Архиви” Михаил Груев. „Г-жа Цинзова превърна Столичната библиотека в едно величествено духовно обиталище” – каза Владимир Зарев. Бяха връчени награди в конкурса „Библиотекар за един ден”.", "date": "2019.05.12", "title": " Дейци на културата почетоха библиотекарите"}
{"url": "https://trud.bg/%d1%82%d1%80%d0%b8%d0%bc%d0%b0-%d1%80%d1%83%d1%81%d0%bd%d0%b0%d1%86%d0%b8-%d0%b2-%d1%82%d0%be%d0%bf-10-%d0%bd%d0%b0-%d0%b1%d0%be%d0%b3%d0%b0%d1%82%d0%b0%d1%88%d0%b8%d1%82%d0%b5-%d0%bd%d0%b0-%d0%be/", "text": "Абрамович се изкачва с четири позиции Трима руски бизнесмени са сред 10-те най-богатите жители на Великобритания, съставян всяка година от в. “Таймс”. Начело на тазгодишната класация, публикувана вчера, са братята индийци Шри и Гопи Хиндуджа, които за година са добавили 1,36 млрд. паунда към състоянието си и то вече възлиза на 22 млрд. паунда (28,6 млрд. долара). Шри (83 г.) и Гопи (79 г.) Хиндуджа, които са британски граждани, инвестират в недвижими имоти, здравеопазване, петрол и газ. Те застават за трети път начело на списъка на “Таймс” за най-богатите във Великобритания след класациите през 2014 г. и 2017 г. Последните три места в топ 10 на “Таймс” се заемат от руските бизнесмени Алишер Усманов, Роман Абрамович и Михаил Фридман. Усманов се класира осми, както и м.г., но е увеличил богатството си със 783 млн. до 11,33 млрд. паунда (14,72 млрд. долара). Следва го Абрамович, който се изкачва с четири позиции с натрупани 1,8 млрд. паунда за година до 11,22 млрд. паунда (14,58 млрд. долара). Фридман влиза за пръв път в класацията на “Таймс”, той заема десетата позиция със състояние от 10,9 млрд. паунда (14,17 млрд. долара).", "date": "2019.05.12", "title": " Трима руснаци в топ 10 на богаташите на Острова\t"}
{"url": "https://trud.bg/%d0%b5%d1%80%d0%b4%d0%be%d0%b3%d0%b0%d0%bd-%d1%82%d0%b5%d0%b7%d0%b8-%d0%ba%d0%be%d0%b8%d1%82%d0%be-%d1%83%d0%ba%d1%80%d0%b8%d0%b2%d0%b0%d1%82-%d0%bf%d1%80%d0%b5%d0%b2%d1%80%d0%b0%d1%82%d0%b0%d0%b4/", "text": "Президентът на Турция Реджеп Тайип Ердоган заяви, че държавите, укриващи превратаджии, отговорни за убийства, не могат да изнасят лекции на Турция, съобщава Daily Sabah. Ердоган направи забележките в отговор на изявления на някои западни страни, които критикуват решението на Върховния избирателен съвет (ВИС) за повторно провеждане на избори в Истанбул. „Турция е независима, суверенна и демократична страна, която вярва във върховенството на закона. Турция не е ничия отговорност“, заяви Ердоган на 39-ата традиционна вечеря Ифтар в Истанбул. В понеделник ВИС прие възражението на управляващата Партия на справедливостта и развитието (ПСР) срещу резултатите от местните избори в Истанбул и обяви, че изборите ще бъдат проведени отново на 23 юни. Ердоган също така отхвърли израелското нападение над офиса на Анадолската агенция (АА) в Ивицата Газа, заявявайки, че това е опит да се възпрепятства информирането за „техните мръсните дела“ по света.", "date": "2019.05.12", "title": " Ердоган: Тези, които укриват превратаджии, да не ни учат на демокрация"}
{"url": "https://trud.bg/%d0%b0%d1%82%d0%b0%d0%ba%d0%b0-%d0%b2%d1%80%d1%8a%d1%87%d0%b8-%d0%be%d1%89%d0%b5-3-%d1%81%d1%82%d0%b8%d0%bf%d0%b5%d0%bd%d0%b4%d0%b8%d0%b8-%d0%b2%d1%8a%d0%b2-%d0%b2%d0%b0%d1%80%d0%bd%d0%b0/", "text": "„Атака“ зарадва още трима студенти и във Варна. Водачът на евролистата д-р Георги Димов и зам.-председателят на партията връчиха стипендии пред Медицинския университет в морския град. „Ние подпомагаме младите българи да си продължат обучението и да останат в страната, вместо да правим скъпи и шумни концерти”, заяви Чуколов. Той посочи, че всички партии в страната трябва да последват примера на „Атака“ и да помагат на младите. Водачът на евролистата на АТАКА д-р Георги Димов сподели, че основните проблеми в страната са демографската криза и ниските доходи. „Днес се разходих из Варна и с гражданите коментирахме именно тези въпроси. Нашите каузи са обвързани със задържане на младите в България и въвеждане на минимална европейска заплата за всички страни-членки”, каза Димов. Кандидатът за евродепутат от „Атака“ подчерта, че от особено значение за България е отмяната на санкциите към Русия. „Не трябва да сме военна база, която да воюва с Русия. Това, за което партия АТАКА се бори, е падане на санкциите, развитие на туризма. Така че правилният избор е партия „Атака“ с № 14 на тези избори”, призова той. Студентът по право Антон Андреев благодари за помощта на партията и е категоричен, че иска да се развива у нас. Третокурсникът Петър Илиев, който учи медицина, сподели, че е очарован от помощта на „Атака“ и също иска да остане в България. Със стипендията ще продължи образованието си. Боряна Трайкова определи инициативата на АТАКА като чудесен пример. „Младите трябва да сме приоритет, ние сме бъдещето. Уча фармация и искам да практикувам професията си в България, за да съм полезна на хората”. „Атака“ помогна още на студенти от Плевен, Велико Търново и Русе. Избори 2019. Платено съдържание. Купуването и продаването на гласове е престъпление.", "date": "2019.05.12", "title": " „Атака“ връчи още 3 стипендии във Варна\t"}
{"url": "https://trud.bg/%d0%bb%d0%b8%d0%bb%d1%8f%d0%bd%d0%b0-%d0%bf%d0%b0%d0%b2%d0%bb%d0%be%d0%b2%d0%b0-%d0%b2-%d0%b8%d1%81%d0%bf%d0%b5%d1%80%d0%b8%d1%85-%d1%83%d0%b6-%d0%b0%d1%81%d1%84%d0%b0%d0%bb%d1%82%d1%8a%d1%82-%d0%bd/", "text": "„За мен всеки регион е важен – независимо дали е малък или голям. Всеки човек е важен – независимо откъде е и от кой етнос е.” Това каза кандидатът за евродепутат Лиляна Павлова на среща с жители на Исперих. На срещата присъстваха народният представител Десислава Атанасова, областният координатор на ГЕРБ и кмет на Разград д-р Валентин Василев, както и общинският ръководител на ГЕРБ-Исперих Виолета Тодорова. Лиляна Павлова сподели, че от години не е министър на регионалното развитие и благоустройството, но милее за районите ни и иска те да стават все по-добри места за живеене. „Колкото и нашите опоненти да твърдят, че „асфалт не се яде”, пътувайки насам в региона все повече се убеждавам, че той се нуждае от много асфалт и добри пътища”, допълни тя. „По хубавите пътища идва бизнесът, идват инвестициите. Уверена съм, че трябва да продължат инвестициите в пътна инфраструктура, канализация, площади и детски площадки ”, заяви тя пред жителите на Исперих. „Много често си говорим за Европа и искам да ви уверя, че тя не е нещо далечно. Исперих е Европа. Не е лесно да се изравнят доходите ни с европейските, защото започнахме от различни нива. Преди 20 години в България започнахме с пенсии от 3 долара, с фалирали банки и дружества. Всички искаме по-добри доходи и пенсии и работим за това, но става бавно“ допълни Павлова. Избори 2019. Платено съдържание. Купуването и продаването на гласове е престъпление.", "date": "2019.05.12", "title": " Лиляна Павлова в Исперих: Уж асфалтът не се ядеше, но българските региони имат нужда от много асфалт, за да дойдат инвеститорите\t"}
{"url": "https://trud.bg/%d0%be%d0%b3%d0%bd%d1%8f%d0%bd-%d0%b7%d0%bb%d0%b0%d1%82%d0%b5%d0%b2-%d0%bd%d0%b0%d0%b3%d1%80%d0%b0%d0%b4%d0%b8-%d0%bf%d0%be%d0%b1%d0%b5%d0%b4%d0%b8%d1%82%d0%b5%d0%bb%d0%b8%d1%82%d0%b5-%d0%b2-%d1%83/", "text": "Десетки младежи се включиха в състезанието по бягане RUN4EU за ученици и училищни отбори, което се проведе в София. То се проведе по инициатива на Представителството на Европейската комисия в България и Бюрото на Европейския парламент за България в партньорство със спортен клуб „Бегач“. Събитието се организира за втора поредна година и е част от честванията по повод Деня на Европа. Децата се състезаваха в няколко дисциплини: бягане на дистанции от 5 км, 10 км, 21.1 км за ученици, както и щафета за училищни отбори, при която 4 състезателя (ученика) изминават по 5 км, покривайки полумаратонска дистанция (21.1 км). Награди на най-добрите раздаде Ръководителят на Представителството на Европейската комисия в България Огнян Златев.", "date": "2019.05.12", "title": " Огнян Златев награди победителите в ученическия маратон RUN4EU"}
{"url": "https://trud.bg/%d0%b2%d1%83%d1%87%d0%b8%d1%87-%d1%81-%d0%bf%d0%b5%d0%bd%d0%b4%d0%b0%d1%80%d0%be%d0%b2%d1%81%d0%ba%d0%b8-%d1%89%d0%b5-%d0%be%d0%bf%d0%b8%d1%82%d0%b0%d0%bc%d0%b5-%d0%b4%d0%b0-%d0%bf%d1%80%d0%b5%d0%bc/", "text": "След церемонията по встъпване в длъжност на новия президент на Северна Македония Стево Пендаровки, сръбският държавен глава Александър Вучич заяви, че смята, че двете страни ще премахнат съществуващите неразбирателства между тях, предаде „Плюс Инфо“. Вучич заяви пред репортери, че през тази година ще изпрати официална покана към Пендаровски да посети Белград. Запитан дали неразбирателствата между двете страни ще бъдат отстранени, след като Сърбия беше обвинена за участие в опит за преврат в Северна Македония, Вучич подчерта, че не е проблем, когато има някакви неразбирателства, но е важно да има взаимно уважение. „Ще се опитаме да премахнем тези неразбирателства. Смятам, че имаме достатъчно капацитет за това. Мисля, че такова желание съществува и в Скопие“, заяви Вучич. „Моето идване тук е символично потвърждение, че искаме да изградим още по-добри отношения и мостове на приятелство между Сърбия и Северна Македония, и между нашите народи“, заяви Вучич, след встъпването в длъжност на Пендаровски.", "date": "2019.05.12", "title": " Вучич: С Пендаровски ще опитаме да премахнем неразбирателствата"}
{"url": "https://trud.bg/%d0%ba%d0%b0%d0%bd%d0%b4%d0%b8%d0%b4%d0%b0%d1%82%d1%8a%d1%82-%d0%b7%d0%b0-%d0%b5%d0%b2%d1%80%d0%be%d0%b4%d0%b5%d0%bf%d1%83%d1%82%d0%b0%d1%82-%d0%be%d1%82-%d0%bb%d0%b8%d1%81%d1%82%d0%b0%d1%82%d0%b0-2/", "text": "Кандидатът за евродепутат от листата на ГЕРБ и СДС Андрей Новаков се включи в турнир по тенис на маса за купа „Възраждане“. Андрей Новаков поздрави присъстващите и сподели, че през изминалия мандат като евродепутат е работил активно и отговорно в защита на българските национални интереси и за утвърждаването на България като достоен член на ЕС. Турнирът започна със среща между Андрей Новаков и Станимира Петрова. Кметът на район „Възраждане“ и районен ръководител на ГЕРБ Савина Савова поздрави участниците. Тя акцентира върху последователната политика, която провежда правителството на ГЕРБ, Столична община и район „Възраждане“ за осигуряване на условия за спорт и отдих, активен и здравословен начин на живот. „Доказателство за това са многобройните инвестиции в спортна инфраструктура – физкултурни салони в училищата и детските градини, спортни игрища, детски и фитнес площадки, които са построени и реновирани в последните години. „Провеждаме нашия турнир по тенис на маса в многофункционалния спортен комплекс „Спортна София 2000“ в „Зона Б-5“, открит през 2015 г. заедно с най-новия столичен парк „Възраждане“ – изградени със средства от Програма „Джесика“. До края на годината очакваме да завърши изграждането на първия столичен аквапарк, който ще има 5 басейна и СПА зона с минерална вода“, каза Савина Савова. Тя добави, че на 26 май всички трябва да проявят своята отговорна гражданска позиция и да гласуват с номера на победата – №12. Гости на събитието бяха още народният представител Евгения Алексиева, общинските съветници Борислав Борисов и Веселин Милев, световната и европейска шампионска шампионка по бокс Станимира Петрова. Савина Савова награди със специален приз за спортно дълголетие най-възрастният участник 76 годишния Вячеслав Сморчевски, който живее в Дома за стари хора в „Зона „Б-5“. След оспорвани срещи, победители в първия турнир по тенис на маса за купа „Възраждане“ са: на първо място – Петър Тодоров, на второ място – Драгомир Драганов, трето място зае Михаил Стоянов, а на четвърта позиция остана Стефан Гьошев.  В надпревара се включиха 34 състезатели. Избори 2019. Платено съдържание. Купуването и продаването на гласове е престъпление.", "date": "2019.05.12", "title": " Кандидатът за евродепутат от листата на ГЕРБ и СДС Андрей Новаков се включи в турнир по тенис на маса за купа „Възраждане“\t"}
{"url": "https://trud.bg/%d0%bb%d0%b5%d0%ba%d0%b0%d1%80%d1%81%d0%ba%d0%b8%d1%8f%d1%82-%d1%81%d1%8a%d1%8e%d0%b7-%d1%89%d0%b5-%d0%bf%d1%80%d0%b5%d0%b3%d0%be%d0%b2%d0%b0%d1%80%d1%8f-%d1%81-%d0%bd%d0%b7%d0%be%d0%ba-%d0%b7%d0%b0/", "text": "Българският лекарски съюз ще преговаря със Здравната каса за по-високи цени на клиничните пътеки в области като педиатрията. Това стана ясно по време на извънредния събор на съюза, провеждащ се в Обзор, съобщи  . Управителният съвет на Българския лекарски съюз ще преподпише и анекс към Националния рамков договор за 2018 година. От съюза се обявиха и за достойно заплащане за всички работещи в здравния сектор, което да се реализира чрез реално оценяване на труда на медицинските специалисти.", "date": "2019.05.12", "title": " Лекарският съюз ще преговаря с НЗОК за по-високи цени на клиничните пътеки"}
