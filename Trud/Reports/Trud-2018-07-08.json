{"url": "https://trud.bg/%d0%b2%d0%bb%d0%b0%d0%ba-%d0%b4%d0%b5%d1%80%d0%b0%d0%b9%d0%bb%d0%b8%d1%80%d0%b0-%d0%b2-%d1%82%d1%83%d1%80%d1%86%d0%b8%d1%8f-%d0%b6%d0%b5%d1%80%d1%82%d0%b2%d0%b8%d1%82%d0%b5-%d0%b8-%d1%80%d0%b0%d0%bd/", "text": "Пътнически влак дерайлира в европейската част на Турция тази вечер. Местните власти съобщават за жертви и ранени. Според Daily Sabah са загинали 10 човека, а ранените са над 70.  Анадолската агенция съобщава, че 5 вагона са излезли от релсите. Според CNN Turk се е срутил железопътен мост, предаде  . Инцидентът е станал близо до град Чорлу. Властите съобщиха, че има много ранени. На място са пристигнали линейки и спасителни екипи. Теренът е пресечен поради което е невъзможно влизането на техника и ще бъдат изпратени верижни машини. Пътническият влак е пътувал от Узункьопрю, област Одрин, към Истанбул. Причината за инцидента се изяснява. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.08", "title": " Влак дерайлира в Турция, жертвите и ранените са десетки (СНИМКИ)"}
{"url": "https://trud.bg/%d0%bf%d1%8a%d1%82%d1%8f%d1%82-%d0%bf%d0%bb%d0%be%d0%b2%d0%b4%d0%b8%d0%b2-%d1%81%d0%bc%d0%be%d0%bb%d1%8f%d0%bd-%d0%ba%d1%80%d0%b0%d0%b9-%d0%bd%d0%b0%d1%80%d0%b5%d1%87%d0%b5%d0%bd%d1%81%d0%ba%d0%b8/", "text": "Възстановено е движението по път II-86 Пловдив – Смолян в района на Нареченски бани, съобщиха от пътната агенция. този следобед, заради активирали се свлачища – край Юговско ханче и в района на Наречен. Беше обявен обход през Пампорово, Девин и Кричим. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.08", "title": " Пътят Пловдив-Смолян край Нареченски бани е отворен"}
{"url": "https://trud.bg/%d0%ba%d0%b0%d1%82-%d0%bc%d0%b5%d1%80%d0%b8-%d0%b0%d0%bb%d0%ba%d0%be%d1%85%d0%be%d0%bb%d0%b0-%d0%b8-%d1%81%d1%8a%d1%81-%d1%81%d1%82%d0%b0%d1%86%d0%b8%d0%be%d0%bd%d0%b0%d1%80%d0%bd%d0%b8-%d0%b4%d1%80/", "text": "Засича се количеството в издишания въздух Шофьорите могат и да не дават кръв за изследвания  Вместо да дават кръв за алкохолна проба, шофьорите могат да изберат тест с доказателствен анализатор, наричан още стационарен дрегер. Подготвяната от 10 години промяна в наредбата на МВР, МЗ и правосъдното министерство най-сетне влезе в сила от 1 юли, напомниха от Съюза на българските автомобилисти. След като полицаите на пътя засекат алкохол с обикновен дрегер, спипаният водач може да избере втора проба с по-сложния уред, монтиран в сградата на полицейските РПУ и Областни служби на КАТ и или дирекция на МВР. Анализаторът измерва количеството алкохол в обем издишан въздух, а не съдържанието в кръвта. Стационарният дрегер ще се използва в четири случая – ако шофьорът откаже тест с обикновен дрегер и иска направо на стационарния, когато не признава показанията, установени с уреда на пътя, когато извършените проби при проверката от патрула са некачествени и когато физическото състояние на водача не позволява извършване на друг вид тестове.  Ако шофьорът обаче избере кръвна проба, после няма право да иска изследване с доказателствен анализатор. И обратното – ако избере уреда, не може да настоява за кръвна проба. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.08", "title": " КАТ мери алкохола и със стационарни дрегери\t\t\t"}
{"url": "https://trud.bg/%d0%b2%d1%8a%d1%82%d1%80%d0%b5%d1%88%d0%bd%d0%b8%d1%8f%d1%82-%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b2%d0%b0%d0%bb%d0%b5%d0%bd%d1%82%d0%b8%d0%bd-%d1%80%d0%b0%d0%b4%d0%b5%d0%b2-%d0%bc/", "text": "Засега мостът при Ихтиман е обезопасен. Това заяви вътрешният министър Валентин Радев по  . Той и министърът на регионалното развитие и благоустройството Николай Ненков посетиха магистрала “Тракия“ в участъка, който по-рано днес беше блокиран заради преливане на микроязовир близо до Ихтиман. „Вижда се един канал, който са изкопали с голяма техника, и водата от този водоем, който се намира северно от магистралата и е на 50 метра от пътя, каналът минава между колоните, т.е. няма опасност, дори и по-голям дъжд да има, но явно преди това е имало нещо, защото около едната колона има отнесена пръст. Министър Николай Ненков ме увери, че въпреки времето още утре ще се вземат мерки и до края на месеца мостът ще бъде осигурен. Уверението е, че ще налеят под моста необходимия бетон, с който да усилят тази колона“. Вътрешният министър коментира и днешната тежка катастрофа на международен път Е-79, при която турски ТИР удари румънски автомобили: „За да не се случват такива неща, контролът по пътищата – на входа на границата им даваме едни флаери, където на 5-6 езика сме написали какво не трябва да се прави и какви правила да се спазват, разбира се и наказанията. Който някъде пристъпи правилата, да ги наказваме. Засега не успяваме да съберем наказанията. Променяме правилата, за ги дисциплинираме по някакъв начин. Те пътуват отдалече, особено съседите от Турция. Това е последният участък, тези 300 км, и те бързат да се приберат, някои заспиват, някои уморени. Единственият начин е на ГКПП, където говорим с тях колкото можем.“ АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.08", "title": " Вътрешният министър Валентин Радев: Мостът при Ихтиман е обезопасен"}
{"url": "https://trud.bg/%d0%ba%d0%b0%d0%bc%d0%b8%d0%be%d0%bd-%d1%80%d0%b0%d0%b7%d1%81%d0%b8%d0%bf%d0%b0-%d1%82%d0%be%d0%b2%d0%b0%d1%80%d0%b0-%d1%81%d0%b8-%d0%bd%d0%b0-%d1%80%d0%b8%d1%88%d0%ba%d0%b8%d1%8f-%d0%bf%d1%80%d0%be/", "text": "Движението през Ришки проход се осъществява двупосочно в една лента в участъка от разклона за Камчия до разклона за Риш поради разсипан товар на тежкотоварен камион, съобщиха от Агенция „Пътна инфраструктура“. Движението се регулира от „Пътна полиция“.", "date": "2018.07.08", "title": " Камион разсипа товара си на Ришкия проход и затапи движението"}
{"url": "https://trud.bg/%d0%bf%d0%be%d0%bb%d0%b8%d1%86%d0%b8%d1%8f%d1%82%d0%b0-%d0%b2-%d0%b8%d1%80%d0%b0%d0%ba-%d0%be%d1%82%d0%ba%d1%80%d0%b8-%d0%be%d0%b3%d1%8a%d0%bd-%d1%81%d1%80%d0%b5%d1%89%d1%83-%d0%bf%d1%80%d0%be%d1%82/", "text": "Полицията в Ирак откри огън срещу протестиращи в южната провинция Басра, предава Reuters. Хората са демонстрирали срещу липсата на работни места, проблемите с електричеството и предоставянето на други базови услуги. По данни на правооохранителните органи осем души са пострадали при стрелбата. Същевременно местен кмет увери, че има един убит демонстрант и трима други ранени. „Протестиращите предявиха справедливи искания за създаване на работни места и по-качествени услуги, но полицията откри огън и уби един от тях“, разказва Ясин ал-Батат, кмет на района Имам Садик, където са се събрали демонстрантите. Басра е от ключово значение, тъй като провинцията представлява един от възлите на износа на петрол, формиращ 95% от държавните приходи.", "date": "2018.07.08", "title": " Полицията в Ирак откри огън срещу протестиращи"}
{"url": "https://trud.bg/%d0%b5%d0%bc%d0%b8%d0%bb-%d0%b4%d0%b8%d0%bc%d0%b8%d1%82%d1%80%d0%be%d0%b2-%d0%b0%d0%ba%d1%86%d0%b8%d0%b7%d1%8a%d1%82-%d0%b2%d1%8a%d1%80%d1%85%d1%83-%d0%b1%d0%b5%d0%b7%d0%b4%d0%b8%d0%bc%d0%bd%d0%b8/", "text": "Акцизът върху бездимните цигари е нравствен данък. Той не цели да създаде търговски предимства на едно дружество за сметка на друго или на един икономически оператор за сметка на друг. Това каза Емил Димитров, депутат от Обединените патриоти, по  . Първоначалният отказ на Обединените патриоти да подкрепят вдигането на акциза на бездимните цигари, а след това промяната на решението им, се дължи на поредната некомуникативност от страна на част от управляващите, допълни той. „Считат, че след като ги подкрепяш за всичко, не са длъжни да те питат. Там грешката беше, че Цветанов и Менда Стоянова не изговориха нещата, а решиха през главата и някои колеги се обидиха – защото ги пренебрегваш, а после от тяхно име го пускаш. Това е лоша комуникативност от страна на Менда Стоянова”, обясни Димитров. Може ли да обещаеш 300 лв. пенсия и когато трябва да ги събираш, да кажеш – няма да ги събирам от тези, а ще ги събираме примерно от инвалидите – който кашля по-малко ще дава на този, който куца повече, коментира още депутатът. „Парите са в алкохол, цигари и горива. От алкохол не ги събираме, от цигарите като не ги събираме, от горивата имаме проблеми, така че откъде да дойдат тези пари. Така че премиерът беше прав, Менда също е права, въпреки че съветниците, които дадоха в началото на годината параметрите, трябваше да предвидят, че ще се случи това нещо с тези цигари“, каза Димитров. Малките цигари защо не се облагат с по-малък данък, а се броят на късове, попита той и допълни: „Все пак тук се брои всичко на късове – и дебела цигара, и малка цигара, и дълга, и къса се брои по един и същ начин. Тук не говорим за насипен тютюн на килограми. В Европа няма правила, така че ние сме свободни, докато в Европа не дадат, да си създадем. Трябвало е да го направим по-рано“. Самите производители казват, че след 20 г. няма да произвеждат нормалните цигари, но те 50 г. рекламират нормалните и никога не са казали – Много са вредни, спрете, а казват – Много са добри, нашите са по-чисти, посочи още Емил Димитров. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.08", "title": " Емил Димитров: Акцизът върху бездимните цигари е нравствен данък"}
{"url": "https://trud.bg/%d1%80%d0%b5%d0%b6%d0%b8%d0%bc%d1%8a%d1%82-%d0%bd%d0%b0-%d1%80%d0%b8%d0%b9%d0%b7-%d1%83%d0%b8%d0%b4%d1%8a%d1%80%d1%81%d0%bf%d1%83%d1%83%d0%bd-%d1%81%d0%bb%d0%b0%d0%b1%d0%b5%d1%8f-%d1%81%d1%8a%d1%81/", "text": "Минаха 17 г. от излизането на комедията „Професия блондинка“ (2001 г.), а Рийз Уидърспуун все така изглежда на 17. Тайната на свежия тен и стройното й тяло се крие в един вълшебен еликсир – смутито „Зелено сияние“. Както и в това, че всеки ден намира време за поне 2 часа тренировки, с които изразходва минимум 600 калории. В същото време внимава с количествата на храната. Носителката на „Оскар“ за „Да извървиш пътя“ (2005) е и продуцент, и майка на 3 деца, така че не й остава много време да се върти из кухнята. И въпреки това, като истинска южнячка, обича да готви. Всеизвестно е, че Уидърспуун е луда по сладкото. Тя е майстор на маслените бисквити. На бисквитите е посветила и част от книгата си, която ще излезе през септември. По думите й „Уиски в чаша за чай“ съдържа „всичко, което като южнячка съм научила за любовта, живота и печенето на бисквити.“ Но не мислете, че Рийз по цял ден я кара на вафли, пасти и пици. Актрисата се храни с екологично чиста храна, а поничките, сладкишите и шоколадите, които си позволява, са в минимални количества и направени само от най-чисти и диетични продукти. Уидърспуун балансира въглехидратните „прегрешения“ с много салати, зеленчуци, бобови храни и ограничено количество пълнозърнести тестени изделия. Любимата й закуска е вегетариански омлет с две чаши кафе с кокосово мляко. А едно от храненията й за деня е смутито „Зелено сияние“ – от спанак, салата и плодове. Хидратира се редовно не само с вода, но и със сок от кокосов орех, който е богат на калий. Това, което дребната блондинка никога не си позволява, е да спазва класическа диета – режим, който ограничава определена хранителна група, като Аткинсовата диета, примерно, и при който има бързо сваляне на килограми. Ефектът на йо-йо е гарантиран, а Рийз не би искала да изпадне в подобна ситуация. Затова спортува здраво. „Обичам да тичам. Правя около час джогинг сутрин, а следобед ходя на фитнес с приятелки. Така хем обменяме клюки и си споделяме, хем отслабваме. Не е лесно човек да говори, докато пъхти на пътеката, колелото или степера, обаче ние сме майсторици,“ споделя русокосата сладурана. Кардио упражнения 6 дни седмично по 30 минути е задължителният минимум, поставен от личния й треньор. Към тях допълнително вървят упражненията за сила. Вероятно здравословните й навици не по-малко от добрите гени, са причината на 42 г. Рийз Уидърспуун да изглежда като сестра на 18-годишната си дъщеря Ава и 14-годишния си син Дийкън и 5-годишния Тенеси.   Тайните на Рийз: 1. Спортува много, за да може да се храни, без да пълнее.  Едночасов крос всяка сутрин.  Фитнес: 4-6 дни в седмицата 30-минутно кардио упражнения за сила.  Йога за баланс – 4 пъти седмично.  2. Внимава какво яде. Не се тъпче и не си позволява да компенсира емоционален дефицит с ядене.  3. Храни се с качествени, витаминозни храни, в това число смутита и мляко от кокосов орех.  4. Яде по малко, но редовно – 3 основни хранения и две мини закуски (половин ябълка с 3-4 сурови бадема).  5. Категорично е против диетите, при които рязко се отслабва, защото те предизвикват йо-йо ефект.   Смути „Зелено сияние“ 2 чаши вода, една купа пресен спанак и една връзка салата или маруля, сока на половин лимон, 3-4 стръка селъри, банан, круша и ябълка. По няколко стръка зелен кориандър и магданоз (по желание). 1. Смилате в блендера спанака и салатата с две чаши вода, докато станат на фин нектар.  2. Добавяте стръковете селъри, ябълката, крушата и подправките (ако слагате такива) и отново смилате.  3. Последно разбивате банана и лимоновия сок. Най-добре е да се консумира, докато е прясно, но може да издържи два дни в хладилника.", "date": "2018.07.08", "title": " Режимът на Рийз Уидърспуун: Слабея със зелено смути"}
{"url": "https://trud.bg/%d1%82%d0%b8%d1%80-%d1%81-%d0%bf%d0%be%d1%80%d1%86%d0%b5%d0%bb%d0%b0%d0%bd-%d1%81%d0%b5-%d0%be%d0%b1%d1%8a%d1%80%d0%bd%d0%b0-%d0%ba%d1%80%d0%b0%d0%b9-%d1%88%d1%83%d0%bc%d0%b5%d0%bd/", "text": "Камион с порцелан се обърна на изхода на шуменското село Радко Димиртиево в неделя сутринта и попиля товара си. Привечер ТИР-ът все още не беше изтеглен. Пътни полицаи обезопасяваха района. Камионът е турски. Няма данни водачът да е пострадал. Изясняват се причините.", "date": "2018.07.08", "title": " ТИР с порцелан се обърна край Шумен"}
{"url": "https://trud.bg/14-%d0%b4%d1%83%d1%88%d0%b8-%d0%bf%d0%be%d1%81%d1%82%d1%80%d0%b0%d0%b4%d0%b0%d1%85%d0%b0-%d0%bf%d1%80%d0%b8-%d0%b8%d0%b7%d1%82%d0%b8%d1%87%d0%b0%d0%bd%d0%b5-%d0%bd%d0%b0-%d1%85%d0%b8%d0%bc%d0%b8%d0%ba/", "text": "Най-малко 14 души пострадаха при изтичане на химикал на летището на Варшава рано тази сутрин, предаде ТАСС, като се позова на пресслужбата на аерогарата на полската столица. Всички те са служители на летището, които са настанени в болница под лекарско наблюдение. Пострадалите се оплакват от гадене и главоболие. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.08", "title": " 14 души пострадаха при изтичане на химикал на летището на Варшава"}
{"url": "https://trud.bg/%d0%b0%d0%b2%d1%81%d1%82%d1%80%d0%b8%d1%8f-%d0%b2%d1%8a%d0%b2%d0%b5%d0%b6%d0%b4%d0%b0-%d0%ba%d0%be%d0%bd%d1%82%d1%80%d0%be%d0%bb-%d0%bf%d0%be-%d0%b3%d1%80%d0%b0%d0%bd%d0%b8%d1%86%d0%b8%d1%82%d0%b5/", "text": "От понеделник Австрия въвежда временен контрол по границите, който ще остане в сила в рамките на пет дни, припомня ORF, най-голямата обществена медия в страната. Мярката се въвежда във връзка с двудневната среща на върха на министрите на вътрешните работи на страните от Европейския съюз, която ще се проведе в периода 12-13 юли в Инсбрук. През юли и септември австрийските власти ще извършват проверки на няколко гранични пункта в Германия и Италия за срок от по пет дни. Това не е реакция на новия план на Берлин за бежанската политика, а дългосрочно планирана мярка, увери по-рано говорител на министерството на вътрешните работи във Виена, като допълни, че тя ще бъде наложена в координация с Брюксел. Граничният контрол ще продължи от 9 юли до 13 юли и от 17 септември до 21 септември.", "date": "2018.07.08", "title": " Австрия въвежда контрол по границите от понеделник"}
{"url": "https://trud.bg/%d1%84%d1%80%d0%be%d0%bd%d1%82%d0%b5%d0%ba%d1%81-%d0%bc%d0%b8%d0%b3%d1%80%d0%b0%d0%bd%d1%82%d1%81%d0%ba%d0%b8%d1%8f%d1%82-%d0%bc%d0%b0%d1%80%d1%88%d1%80%d1%83%d1%82-%d0%bf%d1%80%d0%b5%d0%b7-%d0%b8/", "text": "Западносредиземноморският мигрантски маршрут към Европа ще се превърне скоро в най-мащабният, предупреди изпълнителният директор на „Фронтекс“ Фабрис Легери. В интервю за „Велт ам Зонтаг“ той цитира данни на Международната организация за миграцията, според които през първата половина на 2017 година в Испания са пристигнали 6513 души от Африка, предаде  . Легери допълни, че 6000 нелегални мигранти са акостирали в Испания само през юни тази година. Според него този брой ще се увеличава заради твърдата антиимигрантска позиция на новото правителство в Италия. Междувременно италианският вътрешен министър Матео Салвини заяви днес, че ще настоява идната седмица пред колегите си от Евросъюза бойните кораби от операция „София“ да не возят спасени от тях мигранти в Италия, а в други еврочленки. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.08", "title": " Фронтекс: Мигрантският маршрут през Испания става основен"}
{"url": "https://trud.bg/%d0%b0%d0%bd%d0%b3%d0%bb%d0%b8%d1%8f-%d0%b1%d0%b8-%d0%b7%d0%b0-%d0%bc%d0%b0%d0%bb%d0%ba%d0%b8%d1%8f-%d0%b1%d1%80%d0%b0%d0%b4%d0%bb%d0%b8/", "text": "Духът на отишлия си преди година малчуган Брадли Лауъри вдъхнови английския национален тим за нов успех. „Трите лъва“ победиха Швеция с 2:0 и се класира за полуфиналите на Мондиал 2018. И то точно година след като малкият Брадли си отиде, победен от тежка болест.  Момчето се превърна в символ на непримиримост, докато се бореше за живота си. Той си отиде на 7-и юли миналата година едва 6-годишен. С любовта си към футбола Брадли спечели сърцата на фенове по цял свят. През почти целия си кратък жизнен път, детето израстна в болница, но това не му пречи да е ревностен привърженик на „Съндърланд“ и английския национален отбор. А в борбата си Брадли не бе сам. Той се превърна в кауза на цялата страна. През декември 2016-та Брадли Лауъри изпълни и вкара символична дузпа срещу бъдещия шампион „Челси“. Попадението беше обявено за гол на месеца в английската Висша лига. Три месеца по-късно малчуганът изведе националният отбор на страната в мача срещу Литва. Зрителите запомниха символичния жест на капитана Джо Харт, който в тунела пропусна пред себе си нападателят на „Съндърланд“ Джърмейн Дефо и придружаващия го Брадли. Така момчето прие гръмовните овации на препълнения „Уембли“. Дефо, голмайстор на любимия на детето клуб през последните 2 години, пък се превърна в негов голям приятел. На пресконференция след смъртта на момчето, футболистът не можа да сдържи сълзите си. За съжаление Брадли Лаури изгуби тази битка, но завинаги остана сред легендите на Англия и любимия му „Съндърланд“. „Винаги ще те помним, Брадли – написа в официално съобщение Футболната Асоциация на Англия. – Ти беше нашето голямо вдъхновение по пътя към Русия, а и сега на самото световно първенство. Нашите мисли винаги са свързани с теб и се надяваме, че отборът би те накарал да се гордееш.“", "date": "2018.07.08", "title": " Англия би за малкия Брадли"}
{"url": "https://trud.bg/%d0%bc%d0%b2%d1%80-%d0%bf%d0%be%d0%b6%d0%b0%d1%80%d0%bd%d0%b8-%d0%b8-%d0%bf%d0%be%d0%bb%d0%b8%d1%86%d0%b5%d0%b9%d1%81%d0%ba%d0%b8-%d0%b5%d0%ba%d0%b8%d0%bf%d0%b8-%d1%81%d0%b0-%d0%b2-%d0%b3%d0%be%d1%82/", "text": "Пожарни и полицейски екипи са в готовност за реакция във връзка с прогнозите за проливни валежи в страната, съобщиха от МВР. По информация на ГДПБЗН до този момент са подадени общо 25 сигнала за спасителни дейности. В повечето от случаите пожарните екипи са отстранявали паднали дървета, предмети и са отводнявали приземни етажи. Към 14.30 часа днес е установено преливане на един от язовирите в землището на с. Ракита от придошлите води. В резултат на предприетата бърза реакция на местната власт, заедно с пожарни и полицейски екипи, обстановката на този етап е нормализирана, водното ниво е спаднало. Осигурено е непрекъснато наблюдение на място. Според плана за действие кметовете са информирали за ситуацията жителите на близките села Садово и Крушовица . АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.08", "title": " МВР: Пожарни и полицейски екипи са в готовност за реакция при проливни валежи"}
{"url": "https://trud.bg/%d0%b8%d0%b2%d0%b0%d0%b9%d0%bb%d0%be-%d0%ba%d0%b0%d0%bb%d1%84%d0%b8%d0%bd-%d1%82%d1%80%d1%8a%d0%bc%d0%bf-%d0%bf%d1%80%d0%b0%d0%b2%d0%b8-%d1%80%d1%83%d1%81%d0%b8%d1%8f-%d0%b2%d0%b0%d0%b6%d0%b5%d0%bd/", "text": "Това, което прави американският президент Доналд Тръмп, пренарежда цялата парадигма на световни отношения след Втората световна война – това са отношенията между Европа и САЩ, а и след падането на Берлинската стена. Това бившият външен министър Ивайло Калфин по  . „С политиката си той отново прави Русия важен и голям партньор на Америка, подценява влиянието на Европа, прави и Китай голям партньор, въпреки че с тази битка, в която влезе, ще видим какъв резултат ще има – според мен не особено добър за американската икономика”, заяви Калфин. Според него Европа трябва да спре да отговаря реактивно. „Китай отдавна има интерес към региона. България е последната страна от Балканите, която се включва с конкретни проекти. Вече има конкретни инвестиции и в Сърбия, и в Черна гора, в Гърция”, заяви още бившият външен министър. „Надявам се да има някакъв резултат, въпреки че засега, като гледам какво става из региона, повечето големи числа, които се съобщават, бавно се постигат”, допълни той. „Ако тези инвестиции се случат, те ще станат по европейски правила, няма как да станат по друг начин. Но засега повече се говори, отколкото се върши”, отбеляза Калфин. Той посочи, че търговията между Китай и ЕС до голяма степен е облекчена и по-скоро големият проблем е с авторските права, със стоките менте, които се произвеждат в Китай и се продават в Европа. По темата с проблемите и протеста на майките с увреждания у нас Калфин заяви, че върви спор този закон ли да се приеме или другият и в какъв срок, а всъщност цялата система трябва да се пренареди. „Преди това да се направи със закони, трябва да имаш ясна визия какво ще се случи и тази визия започва от критерия, по който се дава съответната експертиза човекът със заболяването какво може прави и с какво може да е полезен на обществото и на себе си. Това означава цялата система да се смени”, посочи Калфин. „Не бих казал, че това е скъпо. Скъпо е да се поддържа една система, която в момента харчи много пари, няма един човек доволен от нея и ражда непрекъснати сътресения”, отбеляза той. На въпрос дали тази реформа ще има жертви, Калфин заяви: „Може и да има, само че ако не се прави, жертви са хората, които протестират”. „Страшно грозно е когато политици, политически сили или държави институции използват мъката на тези хора”, подчерта още Ивайло Калфин. По думите му държавата трябва да предложи решението, а не да си пише рейтинга на техен гръб. Той уточни, че визира всички, „които се закачиха”. „Законът, който отдавна беше подготвен и не решава нищо на хората с увреждания, беше дописан от омбудсмана, а след това припознат и внесен от две от партиите – на Марешки и БСП. Това е заиграване с по-малко от 10% от хората с увреждания, и дори не им се решават всички проблеми”, заяви Ивайло Калфин, който е и бивш социален министър. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.08", "title": " Ивайло Калфин: Тръмп прави Русия важен и голям партньор на Америка"}
{"url": "https://trud.bg/%d0%bf%d0%be%d1%87%d0%b8%d0%bd%d0%b0-%d1%80%d1%83%d0%bc%d1%8a%d0%bd%d1%81%d0%ba%d0%b8%d1%8f%d1%82-%d1%88%d0%be%d1%84%d1%8c%d0%be%d1%80-%d0%be%d1%82-%d1%82%d0%b5%d0%b6%d0%ba%d0%b0%d1%82%d0%b0-%d0%ba/", "text": "Вече е отворена отсечката от международен път Е-79 до Мездра, където преди обед  . От тежките си наранявания почина 44-годишният румънски шофьор, който предизвика тежката катастрофа на моста край Мездра, съобщи  . При катастрофата пострадаха и съпругата и 6-годишният син на загиналия. Те остават във Врачанската болница под наблюдение. По-рано днес турски ТИР удари три леки коли с румънска регистрация. Аварийните екипи с тежка техника изтеглиха тира, наложи се мантинелата да бъде срязана. Най-вероятната причина за катастрофата е неправилно изпреварване, предприето от един от румънските шофьори. Тежката катастрофа предизвика голямо задръстване, което стана причина за втори инцидент на магистралата. Лека кола се удари в спряла цистерна в платното по посока от Враца към София. Няма тежко пострадали, а цистерната е била празна. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.08", "title": " Почина румънският шофьор от тежката катастрофа край Мездра"}
{"url": "https://trud.bg/%d1%81%d0%bf%d0%b0%d1%81%d0%b8%d1%82%d0%b5%d0%bb%d0%bd%d0%b0%d1%82%d0%b0-%d0%be%d0%bf%d0%b5%d1%80%d0%b0%d1%86%d0%b8%d1%8f-%d0%b7%d0%b0-%d0%b4%d0%b5%d1%86%d0%b0%d1%82%d0%b0-%d0%b2-%d0%bf%d0%b5%d1%89/", "text": "Цялата операция може да продължи няколко дни Изключително рискованата и трудна операция по спасяването на 12-те деца и техния треньор от наводнена пещера в Тайланд даде първите си резултати. Четири от момчетата бяха изведени на повърхността и предадени на лекарски грижи, макар че състоянието им е оценено като “перфектно”, особено предвид преживяното. Акцията по извеждането на останалите ще бъде подновена утре. Децата от местен футболен отбор, на възраст между 11 и 16 години, и техният 25-годишен треньор, бяха блокирани в пещерата Там Луанг на 23 юни, след като влезли в нея, но внезапно изсипал се порой отразял пътя им за връщане. След 9 дни в неизвестност, те бяха открити на 2 юли от британски водолази, включили се в спасителната операция. Първоначалните планове да останат вътре до края на дъждовния сезон, който продължава до октомври, като междувременно ги снабдяват с храна и всичко друго необходимо, бяха отхвърлени заради промените в условията в пещерата. Решено бе да бъдат изведени, въпреки че големи участъци от тунелите са напълно под вода, заради което децата бяха спешно обучени да плуват и да се гмуркат. “Днес е големият ден”, съобщи губернаторът на провинция Чианг Раи Наронгсак Осатанакорн, който оглавява кризисния щаб, днес в 6,00 българско време, когато започна операцията по извеждането. В нея участваха 90 водолази – 40 чуждестранни и 50 тайландски. Очакваше се първото дете да излезе на повърхността към 17,00 ч, но това се случи доста по-рано – в 13,40 ч. След извеждането на още три момчета операцията бе временно прекратена, тъй като водолазите се нуждаят от около 10 часа подготовка за нова акция. Всяко дете бива съпровождано от двама професионални гмуркачи през тъмните и тесни пасажи, пълни с кал и вода и със силни течения. Спасителите тренирали няколко дни за операцията, която също може да отнеме дни.", "date": "2018.07.08", "title": " Спасителната операция за децата в пещерата в Тайланд (инфографика)\t\t\t"}
{"url": "https://trud.bg/%d1%84%d0%b5%d0%bd%d0%be%d0%bc%d0%b5%d0%bd%d1%8a%d1%82-%d0%b5%d0%bb%d0%b8%d1%81%d0%b0%d0%b2%d0%b5%d1%82%d0%b0-%d0%bb%d0%be%d0%b3%d0%b8%d0%bd%d0%be%d0%b2%d0%b0-%d0%bf%d1%80%d0%b5%d0%b4-%d1%82/", "text": "– Госпожо Логинова, защо чак сега излиза тази книга? – Трябваха ми 28 години, за да набера смелост да я издам поради големия негативизъм, който през цялото време се изсипваше върху мен и екипа и върху идеята Царичина. Питах се дали ще успея да променя мисленето на хората, дали ще имам сили да ги накарам да ми повярват. Длъжна бях да разкажа истината за това, което се случи през 1990 – 1992-ра, а и малко преди това. Нека да остане в историята и нека да запомнят с хубаво онова, което ние, екипът от висши военни и аз, осъществихме. Истината трябва да се знае, дори и в името на това, че много хора, които стояха зад нас и ни поддържаха през цялото време, изведнъж след затварянето, което стана за 24 часа, се обърнаха срещу нас или мълчаха, или ако говореха, изричаха негативизми. – Стана ли ясно защо толкова неочаквано беше затворен обектът? – Не мога точно да кажа. Беше шок за всички на обекта. Малко преди това военният министър Сталийски в продължение на час и половина ни защитаваше в парламента. Отговаряше на депутатски питания за всичко около тази строго секретна операция „Слънчев лъч“. Дори бяха подготвени награди за хората от екипа, за тежкия ни физически труд. Обвинявали са ни, че вземаме много пари, че сме живели луксозно. Моето „луксозно“ легло беше в камиона, който наричахме „военна канцелария“. Това ни бяха „хотелите“. Ядяхме войнишка храна. Ако на това му казват лукс… По времето, когато министър Сталийски е отговарял на депутатски питания, съветникът му Валентин Костов беше на обекта и каза пред екипа, че повече от 20 години е работил към НАСА по нестандартни проекти. Идеята на НАСА е била по паранормален път да се извърши именно такава дейност, която ние осъществяваме. Костов каза още: „България трябва да се гордее! Дори и да не стигнете до това, което търсите, този обект, категоричен съм, трябва да бъде запазен, защото това е уникално и единствено в света!“. Малко по-късно обектът беше затворен, беше повдигнато обвинение срещу всички. Аз бях заплашена със затвор, трябваше да кажа кой ме е водил, защо ме е водил, какво сме искали да направим и мога ли да разчета това, което е изписано на тези хиляда страници. – Имате предвид 4-те ви тетрадки, които изчезват мистериозно от секретната секция на Генщаба, след като ги конфискуват при затварянето на обекта? – Да, това са четирите изчезнали тетрадки, изписани със странно древно шифрово писмо, компилация от различни древни писмена. Заради тях по време на експедицията стигнахме и до Израел, по покана на Израелското правителство. Срещнахме се с много видни техни учени, които се занимават с древни езици и култури. Посетихме най-голямата световна компютърна библиотека за древни езици. Срещнахме се с един от равините, пазители на древната кабала библиотека. Това е тайна библиотека и в нея няма достъп никой, пази се от 7 равини. Те пазят информацията за създаването на света. И ако на това кажат, че е безсмислена драсканица, с която просто съм си играла, докато съм си реела мозъка, чакайки екипа да излезе от обекта, и съм си създала мое писмо… – Трябваше да доказвате, че не сте луда, както твърдяха някои хора? – Да, и становището на психолозите и психиатрите беше, че действително съм феномен, но иначе съм абсолютно нормален човек. – Вярно ли е, че Хитлер е проявил интерес към Царичина? -Да. Много по-късно в срещи с различни историци, които се ровят в древни писания и търсят истината за създаването на света, три пъти хора независимо един от друг казаха едно и също: че текстовете, над които съм работила и са изчезнали, са същите, които е търсил и Хитлер по информация, подадена в Тайния кръг Туле. Информацията е била, че тези текстове се намират в околностите на София, в местността Царичина, и ако той ги намери, ще стане владетел на света. Същото ми каза бивша преводачка на правителството по времето на Тодор Живков. Дошли са руски разузнавачи от много висш ранг, разказали са тази история и са искали да посетят Царичина и да разберат защо толкова много е държал Хитлер да отиде там. Хората му не намират търсените писмености. За Хитлер този Свещен Граал не е бил някакъв материален носител, а информация, чрез която, ако я владееш, ще бъдеш Повелителят на земята. След като не успява да я намери, става обрат във войната при Сталинград. Между другото, старото име на Сталинград е Царицин. – Каква връзка има всичко това с първоначално съобщеното, че ще търсите съкровището на цар Самуил? – Информацията от моите Учители гласеше: „Вие тръгвате да дирите съкровището на цар Самуил. То се намира близо до София. Ценността му е голяма и може да помогне за благополучието и доброто име на България. Но много по-важно е да се открият останките на първия човек, живял на Земята. Той е бил андроген, двуполов човек и това откритие ще преобърне историята на света и теорията на Дарвин, ще разтърси обществото ваше и църквата“. Затова, когато експедицията започна на 6 декември 1990 г., тръгнахме да търсим не съкровището на цар Самуил, а първия човек, който се намира като скелетна останка в околностите на Костинброд. Така стигнахме до точното място – Царичина. В началото не знаехме, че това е Царичина. По паранормален път ми беше обозначено точното място, където да започнат изкопните работи. – Вие ли посочихте това място? – Първите дни в екипа бяхме четирима екстрасенси: Дора Петрова, Димитър Сираков, Марина Наплатанова и аз. Но тъй като тогава бях с малки деца – синът ми Иван беше на 2 години, по-големият Явор – на 8, първите дни общувах с екипа по телефона. Те ми казваха къде се движат, аз им казвах къде да спрат. Царичина посочи Марина Наплатанова, но самото място, където трябва да се копае, е по моя скица, която начертах под диктовка от моите Учители. На скицата са маркирани 3 дъба, образуващи триъгълник, и между тях е мястото, където да се копае. Дъбът е космично дърво. Короната и кореновата му основа са еднакви и символизират Земята и Космоса, а самият ствол е каналът, през който протича енергията. По-късно разбрах, че старото име на дъба е „цер“, а церква значи „молитва под дъба“. Затова всички църкви се изграждат близо до дъб – енергията около него е най-силна и най-мощна. И затова, когато човек влезе в църква, се прочиства и се чувства добре. – На премиерата се случва нещо уникално – за пръв път участник в експедицията сред публиката става и заявява, че всичко, за което разказвате, е истина. – Да, това е събитие, но странно, никой от медиите не обърна внимание. За пръв път някой от екипа висши военни стана и потвърди всичко, което съм разказала. Това е подполковник Николай Юруков – тогава, сега пенсиониран полковник. Той дори ми прати страхотен sms. Ето, вижте какво ми е написал (Логинова показва sms-а в телефона си): „Здрасти, Ели, прочетох книгата с голям интерес. Много ми хареса! Публикуваната информация е обективна, точна и достоверна. Приятно ми стана да установя, че се отнасяш с уважение и почит към участниците в експеримента и в частност към военния екип. От книгата научих нови неща, които не съм знаел или съм предполагал. За мен „феноменът Царичина“ си ти, с уникалните си способности, а „загадката Царичина“ са контактите с неизвестното, изписаните хиляди страници с информация и други неизвестни за нас феноменалности, които настоящата наука в България не може да докаже. Аз се присъединявам към твоето предположение, че „някой някъде работи върху съдържанието на текстовете“, които успя с много труд и лишения да приемеш и запишеш. Мисля, че те ще бъдат оценени от поколенията! Възхищавам се на упоритостта, твърдостта и желанието за работа. Пази се! Бъди жива и здрава! Нека Бог да те закриля! С уважение и обич, Николай.“ (Съобщението е публикувано в „Труд“ с изричното съгласие на полк. Юруков – б. а.) – Има ли отговор на въпроса защо България е избрана да се потърси истината за началото на човечеството? – Защото България е на енергийно място и енергетиката на Земята е нужна, за да може да бъде укрепена планетата и да не се разпадне. Затова Те са тук, затова работим здраво, за да бъде укрепен енергийният център. На Царичина енергията е невероятна, там може хора да се лекуват. Скоро обаче видях, че точно на мястото, където беше лагерът ни, в близост до единия дъб, е направено сметище! Сърцето ме заболя! – Боли ли ви още сърцето и за 4-те изчезнали от секретната секция на Генщаба тетрадки с безценни текстове на непознати писмености, схеми, рисунки, диктувани ви от вашите Учители? – Не, по-късно разбрах от Тях, че информацията е отишла там, където може да се работи с нея и, че се работи усилено. Нужна е, за да може да съществува нашата Земя. – Какво помните от тях? – Схеми на скафандри, с които космонавтите да бъдат защитени, и да могат по-близко да стигнат до силно загряти планети като Слънцето. Показваха ми как специалните скафандри отблъскват лъчите, от какви пластове да се направи материалът, как да бъдат конструирани новите космически кораби. Отстрани имаше схеми, формули, имаше лекарства. Имаше също оръжия, много оръжия… Войник с облекло, при което куршумът се връща обратно и той става недосегаем. Не трябва да прекалявам, за да не кажа някоя неистина… – Днес продължава ли връзката ви с Тях? – Продължава. И тя ще бъде, докато съм тук, на Земята. Това ми казват. – Кръгът Дуло, сформиран около вас, също е обвит в мистерия. Кое ви мотивира да го създадете? – Той беше сформиран малко след затварянето на Царичина. В началото на 1993 г. ме намери известният скулптор Мария Ножарова. Покрай всичките писания и репортажи, които изпълваха вестници, списания, радио, телевизия, от негативни по-негативни, тя сама намира моя телефон. На срещата ми каза: „Знаеш ли, аз ти вярвам. Нищо, че съм скулптор, имам много познания в областта на древните езици, занимавам се с това и искам да работим заедно. Можем да създадем схема, по която да разчетем това, което си написала под диктовка“. В началото бяхме една шепа хора – нейната дъщеря Мария Иванова, съпругът ми Илия Логинов, Стойко Стоев и още двама приятели. На сбирките първите стъпки бяха да се опитаме да разчетем 2-3 страници, които ми бяха останали след конфискуването на 4-те тетрадки. Постепенно към нашия екип беше присъединена и Петя Динева, компютърен специалист от Министерство на отбраната. От министерството ни позволиха да организираме звено към Военна академия, където ни предоставиха помещения. По това време за началник на Военната академия беше назначен генерал-лейтенант Стоян Андреев. Цяла година работихме над текстовете. Беше изключително трудно – изписва се всеки знак, проверява се през много, много писмености, Мария ги беше синтезирала. Нужно беше да се създаде компютърна програма, но от военното министерство не можеха да отделят средства за нея. Реших да напусна министерството, където работех след Царичина. Заедно с Мама Мария и Марина Иванова, Стойко Стоев и моя съпруг, както и с бившия началник на Генералния щаб генерал-лейтенант Радню Минчев, при когото започнах работа на Царичина, сформирахме кръга Дуло. Постепенно започнаха да се появяват нови членове, известно време в кръга бяха и писателят Владимир Зарев, директорът на Националния литературен музей Любка Крумова… Десетки хора, които през годините идваха и си отиваха. Някои започнаха да поставят условия за приемане и участие, на което се възпротивих. Казах, че участието трябва да е на свободна воля и някои напуснаха, защото искаха да направят структура, подобна на масонската. – Идеята ви не беше ли да се изследва само българската история? – Не само това, но през 1997 г. успяхме да осъществим една наша идея – изследването „Пътят на българите и на българския език“. На международна конференция в Столичната библиотека информацията, която там се получи, беше невероятна. Екип от международни изследователи, работили 10 години, са установили, че основата на българския език присъства в основата на всички говорими езици, че кореновата основа на всеки език е старобългарският. Обявили са го на един конгрес в Америка и ни го съобщиха по време на конференцията в София. – Ще има ли продължение книгата за Царичина? – Да, аз съм започнала втората книга и вярвам, че с редактора на „Кибеа“ Дарина Цветкова, известна като блогърът Дара, ще я реализираме. Чакам Дара просто да каже „Да“.", "date": "2018.07.08", "title": " Феноменът Елисавета Логинова пред „Труд“: Хитлер смятал Царичина за Свещен Граал\t\t\t"}
{"url": "https://trud.bg/%d0%b1%d0%b8%d0%b2%d1%88-%d0%b1%d0%b0%d1%81%d0%ba%d0%b5%d1%82%d0%b1%d0%be%d0%bb%d0%b8%d1%81%d1%82-%d0%be%d1%82-%d0%bd%d0%b1%d0%b0-%d0%b7%d0%b0%d0%b3%d0%b8%d0%bd%d0%b0-%d0%b2-%d0%bf%d1%80%d0%b5%d1%81/", "text": "Тейлър Хъникът – баскетболна звезда на Университета на Калифорния, който е играл два сезона в НБА, бе открит мъртъв в събота след престрелка с полицията, съобщи Би Би Си. Полицията на Лос Анджелис съобщи, че заподозрян, чието име не се посочва, е починал от огнестрелни рани, които сам си причинил, след като стрелял по нейни служители. Първоначалните съобщения бяха, че е прострелян от полицай. Според US медии става дума за бившият играч на „Сакраменто кингс“, който имал договор с московския „Химки“. Майката на Хъникът извикала полицията, тъй като синът ѝ се държал „нестабилно и странно“. Преди това 27-годишният баскетболист се барикадирал в къщата в предградието Шърман оукс. Инцидентът започнал в петък вечерта, като полицията реагирала на сигнал за „мъж с пистолет“. Противостоянието със силите на реда продължило почти до 4 ч сутринта местно време в събота, когато полицаи влезли в дома и открили Хъникът мъртъв. Бившият му треньор от гимназията Борт Еското заяви, че доколкото знае баскетболистът се застрелял. Той бил добро момче, но имал някои проблеми. Хъникът се стремял към кариера в Русия, но имал трудности да се приспособи към живота там. „Химки“ потвърди смъртта му в Туитър след разговор с агента на баскетболиста. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.08", "title": " Бивш баскетболист от НБА загина в престрелка с полицията"}
{"url": "https://trud.bg/%d0%bd%d0%b0%d0%b4-18-%d1%85%d0%b8%d0%bb%d1%8f%d0%b4%d0%b8-%d0%b4%d1%8a%d1%80%d0%b6%d0%b0%d0%b2%d0%bd%d0%b8-%d1%81%d0%bb%d1%83%d0%b6%d0%b8%d1%82%d0%b5%d0%bb%d0%b8-%d0%b1%d1%8f%d1%85%d0%b0-%d1%83%d0%b2/", "text": "Над 18 000 държавни служители бяха уволнени в Турция с декрет-закон. Решението бе публикувано в турския държавен вестник и влиза в сила още днес, предаде Канал 3. Общо 18 632 са освободените, тъй като са заподозрени, че са участвали в организацията на ислямския проповедник Фетулах Гюлен. От службите на полицията са освободени 8998 служители, 649 от които от жандармерията. 6152 души са военните, включително 3077 от сухопътните войски, 1126 от военноморските сили и 1949 от Военновъздушните сили. От Министерството на правосъдието са уволнени 1051 души, а от това на образованието – 658. Освободении има и от Дирекцията по вероизповеданията („Дианет“) (240), Министерството на външните работи (38) и държавните университети (199). Освен това са закрити 12 обществени организации, 3 вестника и 1 телевизионен канал. Това е най-голямата група държавни служители, уволнени в рамките на едно държавно постановление, прието в условията на извънредно положение. По-рано президентът на страната Реджеп Ердоган заяви, че то може да бъде отменено на 18 юли, когато изтича поредния тримесечен срок на действието му. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.08", "title": " Над 18 хиляди държавни служители бяха уволнени в Турция"}
{"url": "https://trud.bg/%d0%bf%d1%80%d0%be%d0%ba%d1%83%d1%80%d0%b0%d1%82%d1%83%d1%80%d0%b0%d1%82%d0%b0-%d0%bf%d1%80%d0%be%d1%82%d0%b5%d1%81%d1%82%d0%b8%d1%80%d0%b0-%d0%be%d0%bf%d1%80%d0%b0%d0%b2%d0%b4%d0%b0%d0%b2%d0%b0-2/", "text": "Окръжната прокуратура във Велико Търново протестира пред Апелативния съд оправдателна присъда на мъж, в когото открили древни монети за близо 23 000 лева. Със своя присъда от 30 септември 2016 г. окръжните магистрати са признало подсъдимия  Стефан Д. от  Варна за невинен в това за времето от 11 април до 3 декември 2010 г. е държал повече от три археологически обекта по смисъла на чл. 146 от Закона за културното наследство, които не били идентифицирани и регистрирани като движими археологически обекти. При проверка у подсъдимия били открити 464 археологически обекта -монети и фрагмент от монета, предимно гръцки и римски, на обща стойност 22 791 лева. Два от антиките се оказали старогръцки монети на стойност от 120 и 150 лева – представляват национално богатство по смисъла на Закона за културното наследство. Делото в Апелативен съд – Велико Търново е образувано на основание въззивен протест от Окръжна прокуратура – Велико Търново и ще се гледа тази седмица. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.08", "title": " Прокуратурата протестира оправдаването на заловен с древни монети за близо 23 000 лева"}
{"url": "https://trud.bg/%d1%86%d0%b2%d0%b5%d1%82%d0%b0%d0%bd-%d1%86%d0%b2%d0%b5%d1%82%d0%b0%d0%bd%d0%be%d0%b2-%d1%89%d0%b5-%d1%83%d1%87%d0%b0%d1%81%d1%82%d0%b2%d0%b0-%d0%b2-8-%d0%b0%d1%82%d0%b0-%d1%82%d1%80%d0%b0%d0%bd%d1%81/", "text": "Председателят на ПГ на ГЕРБ и заместник-председател на партията Цветан Цветанов заминава на едноседмично работно посещение във Вашингтон, съобщиха от партията. Там той ще участва в 8-ата Трансатлантическа конференция на мозъчните тръстове „В преосмисляне на голямата трансатлантическа сделка“. 8-ата Трансатлантическа конференция на мозъчните тръстове ще се състои от 8 сесии, които са посветени на: състоянието на ЕС и САЩ, влиянието на Брекзит върху САЩ и Европа, възможностите и предизвикателствата, създадени от новите технологии, както и трансатлантическите перспективи за технологиите. На форума ще се обсъждат още съвременните проблеми и предизвикателства за бъдещето на трансатлантическата търговия, бъдещето на НАТО и трансатлантическото споделянето на отговорности, трансатлантическо единство в свят на геополитическо съперничество и борбата с тероризма и трансатлантическата политика в Близкия Изток. Преди участието си в 8-ата Трансатлантическа конференция на мозъчните тръстове, председателят на ПГ на ГЕРБ Цветан Цветанов ще се включи и в 9-ата Среща на върха на Трансатлантическата парламентарна група. Тя ще се проведе във Вашингтон на 10 юли 2018 г. (вторник), като участниците в нея ще коментират актуални политически теми, касаещи отношенията между ЕС и САЩ и международната сигурност. В рамките на работното си посещение във Вашингтон Цветан Цветанов ще проведе редица срещи с представители на правителствени и неправителствени организации от САЩ и Европа. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.08", "title": " Цветан Цветанов ще участва в 8-ата Трансатлантическа конференция на мозъчните тръстове във Вашингтон"}
{"url": "https://trud.bg/%d0%bf%d0%b8%d1%8f%d0%bd-%d0%b1%d0%bb%d1%8a%d1%81%d0%bd%d0%b0-%d0%b0%d0%b2%d0%b0%d1%80%d0%b8%d1%80%d0%b0%d0%bb%d0%b0-%d0%ba%d0%be%d0%bb%d0%b0-%d1%82%d1%8f-%d0%bf%d1%8a%d0%ba-%d0%b4%d1%80%d1%83%d0%b3/", "text": "Пиян се натресе в аварирала кола, която пък удари спрял пред нея друг автомобил. Инцидентът, който се размина без пострадали хора, стана към 21,50 часа в събота на пътя между село Благоево и град Разград. „Форд Сиера“, управляван от 48-годишния К.Й. от Разград, ударил в задната част аварирал на пътното платно „Фолксваген Голф“ с водач Л.С. на 28 години от град Попово. При удара авариралата кола се блъска в друг спрял автомобил „Фолксваген Голф“, управляван от Ю.С. на 32 години от поповското село Тръстика, уточняват от полицията в Разград. Шофьорите на пострадалите коли се обадили на полицията и на място било установено, че колегата им от първия автомобил К.Й. е предизвикал инцидента след употреба на алкохол. Пробата отчела 1,48 промила. Виновникът отказал кръвен тест. Задържан е в полицията. Сутринта в неделя пък ТИР катастрофира в селскостопанска постройка в разградското село Осенец. Отнесена е стена на сградата, но за късмет и този инцидент се размина без пострадали хора. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.08", "title": " Пиян блъсна аварирала кола, тя пък друга"}
{"url": "https://trud.bg/%d0%ba%d1%80%d1%83%d0%bc-%d0%b7%d0%b0%d1%80%d0%ba%d0%be%d0%b2-%d0%b1%d1%81%d0%bf-%d0%bf%d0%be%d0%ba%d0%b0%d0%b7%d0%b0-%d1%87%d0%b5-%d0%bd%d1%8f%d0%bc%d0%b0-%d0%b4%d0%b0-%d0%bf%d0%be%d0%b7%d0%b2/", "text": "При обсъждането на доклада на КЕВР, лидерът на БСП Корнелия Нинова зададе конкретен въпрос на Иван Иванов- как и кога мисли да изпълни Закона за енергетиката.  Той недвусмислено заяви, че комисията, която той ръководи, няма да изпълни закона. Затова ние реагирахме с искането за неговата оставка, защото това е отказ от изпълнение на служебните задължения. Това каза зам.-председателят на ПГ на „БСП за България” Крум Зарков пред БНР. Той добави, че от самото начало на аферата с ЧЕЗ и появата на никому неизвестна фирма, която иска да купи 1/3 от българското електоразпределение, КЕВР прави всичко възможно, за да не се произнася по тази сделка. „Това ни кара да мислим, че там има някакъв проблем”, каза още Зарков. Народният представител заяви, че левицата иска КЕВР да обясни ясно, притежава ли новият кандидат – купувач на ЧЕЗ техническата, финансова и материална експертиза да изпълнява лицензията на дружеството. „От  дебата за оставката на Иван Иванов имаше смисъл. С него показахме, че БСП няма да позволи темата за ЧЕЗ да бъде заметена в ъгъла. Иван Иванов трябва да знае, че законът не се тълкува, а се изпълнява. КЕВР рано или късно ще трябва да се произнесе по тази сделка”, категоричен бе Крум Зарков. „В средата на годината, няколко месеца преди приемането на новия бюджет, резки стъпки по промяна на акциз, като този за т.нар. бездимни цигари, не се предприемат”, заяви Крум Зарков. Той коментира, че или има сериозен проблем с бюджета, който не се показва, или има скрити интереси и опит за подпомагане на един от конкурентите. „Става дума за изделия, които са с иновативен характер и имат отношение към общественото здраве. Навсякъде в Европа тези изделия се таксуват по-малко от останалите”, обясни народният представител. Той добави, че бомбастичното обявяване за 100% вдигане на акциза и противоречията в управляващото мнозинство по темата, не е сериозен начин за правене на бюджетна политика. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.08", "title": " Крум Зарков: БСП показа, че няма да позволи темата за ЧЕЗ да бъде заметена в ъгъла\t\t\t"}
{"url": "https://trud.bg/%d0%b2%d1%83%d0%bb%d0%ba%d0%b0%d0%bd%d1%8a%d1%82-%d1%82%d0%b5%d0%b9%d0%b4%d0%b5-%d0%b5-%d0%bd%d0%b0%d0%b9-%d0%b2%d0%b8%d1%81%d0%be%d0%ba%d0%b8%d1%8f%d1%82-%d0%b2%d1%80%d1%8a%d1%85-%d0%b2-%d0%b8%d1%81/", "text": "Планината се е превърнала в символ на Тенерифе Местните гуанчи вярвали, че той подпира небето Ако искате да изкачите най-високият вулкан в Испания само за десетина минути, то непременно трябва да посетите един от канарските острови – Тенерифе. Планинският връх, който в миналото е създавал много проблеми на местните жители, днес им носи пари, защото е сред задължителните спирки на туристите, посетили Тенерифе. От върха му при ясно време се виждат почти всички останали късчета земя от Канарските острови. Но невероятната панорама не е единствената причина да вземете покрития лифт от подножието му и да се качите почти до върха на вулкана само за десетина минути. Ако го направите можете да се почувствате буквално над облаците. Защото заради голямата си надморска височина от 3718 метра, върхът на Тейде често се намира над тях. Измерен от дъното на Атлантическия океан спящият кратер е 7 500 метра, което го прави най-високият вулкан в света след тези на Хаваите. С лифта не стигате до най-високата точка, но ако сте ентусиаст можете да се изкатерите за няколко часа. Организират се не само еднодневни екскурзии до вулкана, но и изкачвания от самото му подножие с преспиване по каменните му рамена. Не се изкушавайте да си вземете камъче от планината. Това е абсолютно забранено. И освен солените глоби ще трябва да изтърпите и неудобството от виковете на обикалящите на всяка крачка пазачи на това местно природно богатство. Затова не се изкушавайте да напускате очертаните пътеки и се задоволете със снимки на някоя от многобройните панорамни площадки или върху скалите по маршрутите. Гледката край Тейде е почти сюреалистична заради голите вулканични скали, в чиято негостоприемна прегръдка на места все пак са намерили начин да съществуват кактуси, цветя и храсти. Заради приликата на картината с условията на Марс, тук се провеждат и научни изследвания, свързани с червената планета. Местните жители, наречени гуанчи, вярвали, че вулканът Тейде подпира небето и му пречи да падне върху земята и да унищожи всичките й жители. Според легендата в кратера на вулкана е затворен дяволът или пакостливото божество Гуайота. Всъщност дяволът сам си е виновен за затварянето във вулкана. Защото за да навреди на почитаното от местните божество Махек първи го примамил и изоставил в кратера на вулкана. Но местните гуанчи помолили върховния си бог Ачаман да поправи тази несправедливост и докато доброто божество били освободено, лошият Гуайота заел мястото му и до ден днешен според вярванията е затворен в кратера на Тейде. По време на изригване гуанчите палели огньове край вулкана, за да уплашат дяволът и той да не излезе от затвора си. Всъщност последното изригване на Тейде е сравнително неотдавна – през 1909 г.. Планината, както казват днес още местните на вулкана, е започнал формирането си значително по-отдавана – преди над 180 милиона години.   На море с делфини и китове Ако искате да снимате делфини и китове, да пазарувате изгодно и да хапвате вкусно, канарският остров Тенерифе е вашето място. Това е едно от местата в света, на които само с еднодневна разходка с корабче можете да видите различни видове делфини и китове. Причината е, че Канарските острови са заобиколени от водите на Атлантическия океан. Преди да тръгнете на подобно пътешествие, имайте предвид, че силата на океанските вълни е значително по-голяма от тази на морските. Затова и дори при липсата на видими такива на повърхността, имайте едно наум. Океанската вода е доста по-студена от това, на което сме свикнали българите дори през горещите летни месеци. За сметка на това е кристално чиста. Но ако не е по-вкуса ви просто можете да отидете до някой от солените басейни с океанска вода, в които температурата е значително по-поносима. Безспорно най-голямото предимство на Тенерифе са цените. Заради факта, че е безмитна зона, магазините в най-големият остров на Канарите ще ви предложи умопомрачително добри сделки. Съветваме ви да вземете на отиване за ваканцията си само най-необходимото, всичко останало можете да вземете изгодно на място. Освен това така няма да ви се наложи да плащате за свръхбагаж впоследствие. В хотелите и ресторантите, независимо какъв пакет на изхранване изберете, със сигурност ще си оближете пръстите. Най-скъпите хотели и жилища на острова, за изненада на българите, се намират не край океанските вълни, а върху близките хълмове, от които се открива невероятна панорама към градовете, курортите и Атлантика. Друга особеност на остров Тенерифе е, че ресторантите затварят малко сред 23 часа и дори и да искате последно питие, няма да направят компромис. В магазините пък след 22 часа е забранена продажбата на алкохол.   Червена панда, косатки и тигри ви очакват в Лоро парк Най-добрият зоопарк в Европа се намира на остров Тенерифе. Посещението на Лоро парк е сред най-големите атракции не само за децата, но и за хората от всяка възраст. Предвидете си цял ден за посещение, защото колкото и да останете, времето трудно ще ви стигне, за да разгледате всичко. В парка, който е перфектно вписан в природата, може да видите отблизо и да снимате животни от цял свят. Пингвините, които живеят на Южния полюс, горили от Африка, огромни сухоземни и водни костенурки, крокодили, морски и океански обитатели, пеперуди, папагали, тигри и дори червена панда. Заради огромното пространство и многобройните атракции ви съветваме стриктно да следвате картата, която ви дават на входа. Проверете предварително и от колко часа са различните шоу програми с делфини, косатки и морски лъвове, за да не пропуснете някое от забавленията. Безспорно те са сред най-добрите в света. Най-голям интерес буди програмата с делфините. След десетките подскоци, танци и игри на морските обитатели някой малчуган има шанса да се повози на лодка, теглена от тях, да ги нахрани с риба, да ги целуне и накрая дори да получи подарък – шапка с логото на парка. Друго представление, което не бива да се пропуска, е на косатките. Макар че огромните животни са доста по-трудни за дресиране, ще ви очароват с акробатичните си номера. Ако решите да седнете на първите редове, имайте предвид, че ще се измокрите до кости. Защото една от атракциите е именно косатките да заливат публиката с вода, изплисквайки я от аквариума. Затова се продават дъждобрани с логото на парка срещу 3 евро в началото на шоуто. Горещо ви съветваме да не си спестявате тези пари. Заради огромните екрани, които следят представлението, а и публиката, аквариумът на косатките често става сцена на предложения за брак. Следващото шоу е с морски лъвове. Те ще ви смаят с артистичността и номерата си. Освен че честичко правят челна стойка и се разхождат с главата надолу, физиономиите, играта и преструването на умрял също са част от представлението. А един късметлия има шанса да нахрани някое от животните, да го гушне и прегърне. И, естествено, да го награди с риба заради усмивките, които предизвиква. Шоуто, което е дало името на Лоро парк, е на папагалите. На испански “лоро” означава папагал, а самият атракцион първоначално е възникнал като парк за папагали. И днес там живеят стотици видове. По време на шоуто те се представят в артистична светлина – смятат се, шегуват се, смятат и отговарят на въпроси. А от време на време огромните птици прелитат из залата, на милиметри от главите на посетителите. Всъщност първото място, през което преминават посетителите на Лоро парк, е мост над езеро с водни лилии. В него освен бели и черни лебеди, плуват и златни рибки, за които се вярва, че носят благоденствие и богатство. Следващата спирка ще ви отведе до царството на горилите. Това е било едно от любимите места в парка на мегазвездата Майкъл Джексън. Той прекарвал часове при маймуните и дори обичал да влиза в ограденото пространство при тях, в което не се допускат простосмъртни туристи. Огромните животни, които толкова много приличат на нас, хората, будят умиление, любопитство и дори жал. Може да станете свидетел на това как младежите от стадото се боричкат помежду си под зоркия поглед на старейшината. Или пък лениво се почесват и забавляват. В Лоро парк можете да наблюдавате пингвини, които се гмуркат в ледени води с айсберги от движеща пътечка, която минава покрай тях. Освен това в парка ви очакват езеро с розов облак от фламинго, терариум със змии, водни и океански костенурки, рибно царство в огромни аквариуми, акули и светещи медузи, сурикати, мравояди, различни птици. Сред най-трудните за намиране в джунглата от зеленина е червената панда, която се среща в Хималаите и Южен Тибет, както и леопардите, които се крият в клоните на дърветата. Целодневният билет за това неповторимо удоволствие струва 33 евро, а входът за деца до 12 г. е 22 евро. Паркът отваря в 9 и затваря в 18.30 часа. От градчето Пуерто де ла Крус можете да вземете безплатно влакче до Лоро парк, което се движи на всеки 20 минути.", "date": "2018.07.08", "title": " Вулканът Тейде е най-високият връх в Испания\t\t\t"}
{"url": "https://trud.bg/%d0%bc%d1%8a%d0%b6-%d0%b6%d0%b5%d0%bd%d0%b0-%d0%b8-%d0%b4%d0%b5%d1%82%d0%b5-%d1%81%d0%b0-%d0%bd%d0%b0%d1%81%d1%82%d0%b0%d0%bd%d0%b5%d0%bd%d0%b8-%d0%b2-%d1%81%d0%bf%d0%b5%d1%88%d0%bd%d0%be%d1%82%d0%be/", "text": "Трима румънски граждани – мъж, жена и дете, са настанени в спешното отделение на Врачанската болница   на международния път Е-79 край Мездра. Най-тежко е състоянието на мъжа, който е с няколко фрактури и комоцио. Детето е с охлузни рани и със счупен нос, а жената с фрактура на бедрото. При инцидента турски ТИР удари три леки коли с румънска регистрация. Най-вероятната причина за катастрофата е неправилно изпреварване, предприето от един от румънските шофьори. Изрязва се мантинелата на моста, където се е врязал тежкотоварният камион. Движението в района остава затворено. За автомобилите е организиран обход през селата Ребърково, Лютиброд, Паволче до Враца. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.08", "title": " Мъж, жена и дете са настанени в спешното отделение на Врачанската болница след катастрофата край Мездра"}
{"url": "https://trud.bg/%d0%b2%d0%b8%d1%86%d0%b5%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d0%b4%d0%bd%d0%b5%d1%81-%d1%87%d0%b5%d1%81%d1%82%d0%be-%d0%b3%d0%be%d0%bb%d0%b5%d0%bc%d0%b8%d1%82%d0%b5/", "text": "Много често днес големите думи изместват големите каузи. Не е достатъчно само да получим потупване по рамото отвън, да ни признаят от Европа, важно е и да се обърнем към проблемите на българските граждани. Това заяви вицепрезидентът Илияна Йотова в Ракитово, където бе официален гост на празника на града, отбелязван на 7 юли, съобщиха от прессекретариата на държавния глава. Според нея политиците са в дълг към българските граждани, защото истински лидери са онези, които се обръщат към проблемите на малкия човек и намират смисъл в това да помагат. Жителите на Ракитово са пример, че когато има общи мечти и идеи родното място се развива, посочи вицепрезидентът. Много времена са минали от основаването на града, много неща са се променили, но едно остава неизменно – сплотеността на хората, подчерта Илияна Йотова. Тя припомни интересното минало на Ракитово – от древните траки и римляни, през Възраждането до наши дни. Имате уникален шанс да живеете на място, надарено не само с природа, но и с история, каза вицепрезидентът и допълни, че от Ракитово са тръгнали бележити българи – писатели, учители, лекари, музиканти и хората са най-голямото богатство на града. Илияна Йотова пожела на жителите на Ракитово Часовниковата кула – един от символите на града, да продължи да отмерва бъдещи успехи и поколения, които ще оставят по нещо от себе си. Вицепрезидентът връчи плакет и грамота на тазгодишния носител на званието „Почетен гражданин” и почетни знаци на изявени жители на общината с принос в сферата на икономиката, образованието, културата, музейното дело. За своята ангажираност към Ракитовския край Илияна Йотова получи от председателя на Общински съвет Нина Димова символичен подарък – дърворезба от местен автор. По-рано през деня Илияна Йотова се срещна с кмета на община Ракитово Костадин Холянов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.08", "title": " Вицепрезидентът: Днес често големите думи изместват големите каузи"}
{"url": "https://trud.bg/%d0%bc%d1%8a%d0%bb%d0%bd%d0%b8%d1%8f-%d0%bf%d0%be%d0%b4%d0%bf%d0%b0%d0%bb%d0%b8-%d1%82%d1%80%d0%b0%d1%84%d0%be%d0%bf%d0%be%d1%81%d1%82-%d0%b2-%d1%82%d1%8a%d1%80%d0%bd%d0%be%d0%b2%d1%81%d0%ba%d0%be/", "text": "Мълния е ударила трафопост в събота вечерта във великотърновското село Ново село и предизвикала пожар. Аварията възникнала около 18 часа, когато над селището се разразила гръмотевична буря. Къщите останали без ток, а местни хора забелязали, че от поразеното от мълния съоръжение се извива гъст дим и подали сигнал на телефон 112. На място незабавно пристигнал екип от огнеборци от Велико Търново, които обезопасили трафопостта. Веднага след това служители на „Енерго-Про“ отстранили повредата и възстановили електрозахранването. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.08", "title": " Мълния подпали трафопост в Търновско"}
{"url": "https://trud.bg/%d1%82%d1%83%d1%80%d1%81%d0%ba%d0%b8-%d1%82%d0%b8%d1%80-%d0%b5-%d1%83%d0%b4%d0%b0%d1%80%d0%b8%d0%bb-%d1%82%d1%80%d0%b8-%d1%80%d1%83%d0%bc%d1%8a%d0%bd%d1%81%d0%ba%d0%b8-%d0%b0%d0%b2%d1%82%d0%be%d0%bc/", "text": "Към 10.55 часа, на главния път Е-79, в района на моста преди Мездра, посока Видин, е станал пътен инцидент, при който има пострадали. По първоначални данни, тир с турска регистрация, по неизяснени засега причини, е ударил три леки автомобила, с румънска регистрация. На мястото са екипи на Пътна полиция, пожарната, Бърза помощ, съобщиха от МВР. Организиран е обход за леките автомобили през селата Ребърково, Лютиброд, Паволче до Враца. Товарните автомобили преминават през Ябланица, Роман, град Мездра и Враца. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.08", "title": " Турски ТИР е ударил три румънски автомобила в района на Мездра\t\t\t"}
{"url": "https://trud.bg/%d0%b4%d0%be-20-%d1%8e%d0%bb%d0%b8-%d0%bf%d1%80%d0%b8%d0%ba%d0%bb%d1%8e%d1%87%d0%b0%d1%82-%d0%b0%d1%80%d1%85%d0%b5%d0%be%d0%bb%d0%be%d0%b3%d0%b8%d1%87%d0%b5%d0%ba%d0%b8%d1%82%d0%b5-%d0%bf%d1%80%d0%be/", "text": "До 20 юли трябва да приключат археологическите проучвания на участъка от АМ „Струма“ между Благоевград и Крупник, при които се откри част от римски град, за който се предполага ,че е Скаптопара, старото селище на база на което е възникнал днешен Благоевград.Находката предизвика обаче сериозни противоречия между благоевградчани, между археолози, между експерти. Едни искат трасето на магистралата да се измести, а други пък са привърженици на тезата,че находките могат да бъдат преместени и да продължи строителството на магистралата, така няма да има забавяне. В събота 20-тина души протестираха в Благоевград с искане разкопките да се запазят. След приключване на работата на археологическия екип експертна комисия към Министерството на културата ще издаде протокол за бъдещите действия относно археологическия обект. На 5 май бе спряно изпълнението на всички видове строително-монтажни работи в отсечка с дължина около 1,9 км, включително и в участъка с археологическите проучвания. Извършено е консервиране с битумна емулсия на изпълнените до момента на спиране строителни работи, за да не се повредят от атмосферните условия, казаха от АПИ. Решението дали трябва да се измества трасето на автомагистрала „Струма“ край Покровник ще бъде взето от експертна комисия, назначена от министъра на културата. Тя ще се произнесе след като завършат археологическите проучвания. Според становището на екипа археолози, което е подкрепено и от Националния археологически институт с музей при БАН, разкритите до момента гробница и църква може да бъдат преместени от трасето на магистралата, така както е правено и с други находки, открити при изграждането на различни инфраструктурни обект, каквато е и световната практика. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.08", "title": " До 20 юли  приключат археологичеките проучвания на АМ „Струма“ край Покровник и ще стане ясна съдбата им"}
{"url": "https://trud.bg/%d0%b1%d0%b8%d0%b1%d0%bb%d0%b8%d0%be%d1%82%d0%b5%d0%ba%d0%b0%d1%82%d0%b0-%d0%b2-%d1%82%d1%8a%d1%80%d0%bd%d0%be%d0%b2%d0%be-%d0%bf%d1%80%d0%b5%d0%b4%d1%81%d1%82%d0%b0%d0%b2%d1%8f-%d0%b1%d1%8a%d0%bb/", "text": "По международен проект „G-Book” – децата читатели и детските колекции”, работи Регионалната народна библиотека „П. Р. Славейков” във Велико Търново. Културната институция в старопрестолния град е представителят на България в съвместния проект, който реализира заедно с Италия, Испания, Франция, Ирландия и Босна и Херцеговина. „Темата за половата идентичност, която е в центъра на проекта, е нова за България, но става все по-актуална. Чрез книгите хората опознават света и променят своя светоглед. Децата са склонни автоматично да приемат модели, с които да се идентифицират чрез героите в книгите”, разясняват от културната институция. Изборът на типично мъжки и дамски професии са сред стереотипите, които чрез книги могат да бъдат обяснени на най-малките. Че не само мъже могат да бъдат пилоти и механици, че не само момичетата могат да работят като медицински сестри и готвачки, обясняват по достъпен начин изданията, подбрани от специалистите. Три тематични колекции с книги, свързани с темата за половата идентичност, ще обогатят фондовете на общо шест обществени библиотеки. Пътуваща изложба с подбрани заглавия от всяка държава ще бъде организирана от всяка една от страните-партньори. Експозицията ще обиколи държавите, а в старата столица ще бъде експонирана в детските отдели на библиотеката. Около десет заглавия са подготвили великотърновските специалисти. В рамките на проекта ще бъде подготвена и многоезична колекция с книги, която също ще бъде на разположение на посетителите на културната институция в болярския град. „Диво” на Емили Хюз, „Да разбираме чувствата си” на Сюзън Мартино и „Пиано от картон” на Анета Дучева са сред изданията, включени е проекта „G-Book”. В избраните книги се засягат темите за феминизма, разводите, осиновяването, смъртта – все въпроси и проблеми, които са важни за подрастващото поколение. Проектът „G-Book” стартира на 1 юни 2017 г. и ще продължи до 28 декември тази година. Целта му е да се направят богати тематични колекции от книги, които да помагат и на деца, и на родители в отговарянето на различни въпроси по дългия път на порастването. Срещи с издатели, представяне на уебсайт на програмата и уъркшоп за изготвяне на хартиени кукли са сред събитията в проекта в старата столица. Днес във филиал „Бузлуджа” бе организирано анимирано четене и рисуване на сюжет по книга от проекта. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.08", "title": " Библиотеката в Търново представя България в международния проект „G-Book”\t\t\t"}
{"url": "https://trud.bg/137-%d0%bd%d0%b5%d0%b7%d0%b0%d0%ba%d0%be%d0%bd%d0%bd%d0%b8-%d1%81%d0%bc%d0%b5%d1%82%d0%b8%d1%89%d0%b0-%d1%81%d0%b0-%d0%b8%d0%b7%d1%80%d0%b8%d0%bd%d0%b0%d1%82%d0%b8-%d0%b7%d0%b0-%d0%b3%d0%be%d0%b4/", "text": "Общо 137 незаконни сметища са изринати през 2017 година във Великотърновска област. В община Стражица са почистени 14, в Полски Тръмбеш – 32, в Севлиевско-6, а в община Габрово-11 бунища. Най-голям е броят на незаконните сметища-общо 73 в община Велико Търново. До едно те са закрити със средства на общините. „Голяма част от депата са били в землищата на населените места на територията на общината. Най-често нарушителите замърсяват терени са край Дебелец, Беляковец, Арбанаси, Шемшево, Ресен“, обясниха от кметската управа в старата столица. Броят на нерегламентираните сметища се увеличава двойно след закриване на депата в населените места. Общо 37 е бил броят им през 2016 година. „Преобладаващо е количеството на строителните отпадъци, въпреки наличието на специализирано депо между Велико Търново и с. Леденик. Вместо да транспортират този тип смет до там, нарушителите предпочитат да я изхвърлят край населените места, в които живеят. Обикновено това се случва до отбивки край пътя, терени в и извън регулация“, споделят от общинската администрация във Велико Търново. Строителни отпадъци са изхвърляни и в контейнерите за смет, което води до постоянни повреди в хидравликата на сметосъбиращите камиони. Щетите понякога надхвърлят 10 000 лева на машина. Други боклуци, които са намирани на нерегламентираните сметища, са стари автомобилни гуми, покъщнина и мебели, санитарен фаянс, битова смет и растителни отпадъци. „Обикновено нарушителите действат през тъмната част на денонощието. Налагането на санкции се оказва трудни, тъй като са нужни двама свидетели и винаги се стига до съдебен процес. Кметските наместници споделят, че почти никой не иска да дава обяснения и показания в съда. На много места кметовете и кметските наместници са поставили предупредителни табели, но ефектът от това е минимален“, казват още от община Велико Търново. През миналата година Община Велико Търново е наложила глоби и имуществени санкции за нерегламентираните сметища, чиято стойност възлиза на общо 8470 лева. 2600 лева от тази сума вече е внесена, а за принудителното събиране на останалата част е сезирана Националната агенция по приходите. „От населените места единствено кметът на с. Ново село Христо Христов е съставял актове и е налагал глоби за нерегламентирани сметища. Затова на последното заседание на Общинския съвет във Велико Търново, кметът на Старата столица Даниел Панов призова колегите на Христов по селата да бъдат по-строги и да изискват местните жителите да изхвърлят различните видове отпадъците на регламентираните за целта места“, изтъкнаха от общината в болярския град. Ръководството на община Велико Търново подкрепя и доброволните инициативи по почистване на замърсени терени, инициирани от търновците от най-голямата група за спорт и здравословен начин на живот TurnovoRuns. На инициаторите се осигуряват необходимите материали за събиране на отпадъците, както и последващото транспортиране на сметта. В резултат на подобни акции са почистени редица местности във Велико Търново и край града – местността „Боруна“, кв. „Варуша“, поречието на р. Янтра в района под паметника на Асеневци, парк „Ксилифор“, край Родилно отделение и Стара болница, край храма „Св. Спас“ и църквата „Колю Фичето“ и др. Над 1000 чували с боклуци са събрани след всичките акции. По данни на екоинспекцията във Велико Търново са закрити и рекултивирани депа в селата Душево, Крушево, Агатово и Градница на територията на община Севлиево. Проектите за рекултивация са финансиране по програма ИСПА и е на стойност над 3 млн.лв. „Премахнато е депото в община Златарица, за което са похарчени 350 000 лева за първия етап и още 338 000 лева за втори етап. Закрито е Закрито и рекултивирано е сметище за твърди битови отпадъци в град Дебелец. Проектът за рекултивация също е финансиран от ПУДООС и е на стойност 463000 лв. Приета е техническа рекултивация и първи етап от биологична рекултивация. Предстои приемане на втори етап от биологичната рекултивация“, уточниха от РИОСВ във Велико Търново. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.08", "title": " 137 незаконни сметища са изринати за година във Великотърновска и Габровска области\t\t\t"}
{"url": "https://trud.bg/81-%d0%be%d1%82-%d1%83%d1%87%d0%b5%d0%bd%d0%b8%d1%86%d0%b8%d1%82%d0%b5-%d1%83%d1%87%d0%b0%d1%81%d1%82%d0%b2%d0%b0%d0%bb%d0%b8-%d0%b2-%d0%b3%d1%80%d1%83%d0%bf%d0%b8%d1%82%d0%b5-%d0%b7%d0%b0-%d0%bf/", "text": "81 % от учениците, участвали в групите за преодоляване на обучителни затруднения, създадени по проект „Твоят час” на просветното министерство – са повишили успеха си в края на изминалата учебна година. 81 училища във Великотърновска област сформираха общо 443 групи, в които бяха обхванати 3613 деца  и средношколци. 50 на сто от групите бяха за преодоляване на пропуски в знанията по български език и литература, 37 на сто – по математика, 5% – по английски език,  по 4% – за природни и обществени науки и 1% за работа с изоставащи в обучението по информационни технологии в X клас. Данните бяха изнесени от началника на Регионалното управление на образованието Розалия Личева по време на кръгла маса за споделяне на добри практики на групите за обучителни затруднения. Най-много – 19 групи със 187 ученици, са били обособени в СУ „Цанко Церковски” в Полски Тръмбеш. Следват го СУ „Вела Благоева” и „Емилиян Станев” във Велико Търново, Свищовската професионална гимназия „Алеко Константинов” и СУ „Ангел Каралийчев” в Стражица – 15 групи със 135 ученици. „Анализът на резултатите показва, че учениците в края на годината са поставени в по-спокойна атмосфера и преодоляват своите страхове от неуспех и притеснения, свързани  с учебния материал”, коментира Личева. 86 на сто от учениците от групите за преодоляване на обучителни затруднения по природни науки са повишили успеха си. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.08", "title": " 81% от учениците, участвали в групите за преодоляване на обучителни затруднения, са повишили успеха си"}
