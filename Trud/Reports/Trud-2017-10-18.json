{"url": "https://trud.bg/%d0%b2-%d1%85%d0%b0%d1%81%d0%ba%d0%be%d0%b2%d0%be-%d0%b7%d0%b0%d0%bf%d0%be%d1%87%d0%bd%d0%b0-%d1%81%d0%be%d0%bd%d0%b4%d0%b8%d1%80%d0%b0%d0%bd%d0%b5%d1%82%d0%be-%d0%b7%d0%b0-%d0%bd%d0%be%d0%b2%d0%b8/", "text": "Започна сондирането за нови кладенци за питейна вода на Хасково. Търсенето на новите източници се наложи заради замърсената с уран вода. Вече седем месеца градът се снабдява с водоноски, а училищата и детските заведения – с минерална вода. Водата, която ще се добива от тези съоръжения няма да е достатъчна за града. Предстои изграждането на още четири кладенеца, съобщи по   Диана Иванова от общината. „Ценовите оферти са отворени днес. Участват две фирми. Предстои решение на комисията по обществени поръчки“, каза тя. Седем месеца продължава кризата с водата в Хасково. Ежедневните аварии оставят без водоснабдяване десетки домакинства. Въпреки, че от ВиК-Хасково не са обявили режим, такъв съществува. „Предполагам, че защото има аварии. Всеки ден стават аварии. По седем-осем аварии имаме благодарение на това, че непрекъснато сменяме посоката на водата. Няма въведен режим“, коментира управителят на дружеството Тодор Марков. Водата е забранена за пиене и готвене от април тази година. Правителството отпусна 2 млн. лева за решаване на кризата с водата в Хасково. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.18", "title": " В Хасково започна сондирането за нови кладенци с питейна вода"}
{"url": "https://trud.bg/%d0%bd%d0%b0%d0%bf%d0%be%d0%bb%d0%be%d0%b2%d0%b8%d0%bd%d0%b0-%d0%bd%d0%b0%d0%bc%d0%b0%d0%bb%d1%8f%d0%b2%d0%b0%d1%82-%d0%bf%d1%80%d0%b5%d0%ba%d0%b8%d1%82%d0%b5-%d0%b8%d0%bd%d0%b2%d0%b5%d1%81%d1%82/", "text": " С 54% на годишна база се свиват инвестициите в България за първите осем месеца на 2017 г. За този период в страната са влезли 516,4 милиона евро под формата на инвестиции, в сравнение с 1,12 млрд. евро през 2016 г. Това показват най-новите данни на Българска народна банка (БНБ). Статистиката за август също е показателна – инвестициите са почти 72 млн. евро, спрямо 158 млн. евро през август миналата година. Най-големите нетни преки инвестиции в страната за периода са Холандия (435.8 млн. евро), Швейцария (74.2 млн. евро) и Турция (69.1 млн. евро). От данните на БНБ е виден и срив на инвестициите в недвижими имоти от началото на годината. Те са едва 7 млн. евро, спрямо 57,6 млн. евро година по-рано. По страни, най-голям дял в инвестициите в недвижими имоти имат Русия (3.3 млн. евро, 47.9% от общия размер за януари – август 2017 г.), Украйна (0.8 млн. евро, 11.4%) и Казахстан (0.5 млн. евро, 7% от общия размер за периода). Реинвестиране на печалба, показваща дела на чуждестранните инвеститори в текущата печалба или загуба на дружеството на база на счетоводни данни за финансовия резултат, е отрицателна и възлиза на 10.5 млн. евро за януари – август 2017 г., при положителна стойност от 258.6 млн. евро за същия период на изминалата година.", "date": "2017.10.18", "title": " Наполовина намаляват преките инвестиции\t\t\t"}
{"url": "https://trud.bg/%d0%be%d0%b3%d1%80%d0%b0%d0%bd%d0%b8%d1%87%d0%b8%d1%85%d0%b0-%d0%bf%d1%80%d0%b0%d0%b2%d0%b0%d1%82%d0%b0-%d0%bd%d0%b0-%d1%87%d0%b0%d1%81%d1%82%d0%bd%d0%b8%d1%82%d0%b5-%d0%b8%d0%b7%d0%bf%d1%8a%d0%bb/", "text": "Длъжниците вече ще могат да плащат в рамките на съдебния процес и поискано плащане, без да стигат до частен съдебен изпълнител. Това са част от промените в ГПК, които депутатите приеха окончателно. “Това е първият парламент, който се реши на важната стъпка и ограничи свръх правомощията на частните съдебни изпълнители”, заяви омбудсманът Мая Манолова. Въвежда се пропорционалност между наложените репресивни и изпълнителни мерки върху длъжника и размера на дълга. С друга промяна се преустановява възможността да се продават имоти на безценица. Вече ще има възможност да се възразява срещу оценката на недвижимия имот, на която се продава жилището. Предвижда се още таван за таксите и разноските в изпълнителното производство за гражданите, които не са си платили след уведомяване. Депутатите приеха на първо четене и поправки в Данъчно-осигурителния процесуален кодекс (ДОПК). Агенция “Митници” и общините ще могат да предоставят служебно по електронен път информация за наличие или липса на задължения. Измененията са свързани с намаляване на административната тежест върху гражданите и бизнеса чрез премахване на изискването за предоставяне на някои официални удостоверителни документи на хартиен носител. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.18", "title": " Ограничиха правата на частните изпълнители (обзор)"}
{"url": "https://trud.bg/%d0%bc%d1%8a%d0%b6-%d0%bf%d1%80%d0%be%d1%81%d1%82%d1%80%d0%b5%d0%bb%d1%8f-%d0%bf%d0%b5%d1%82%d0%b8%d0%bc%d0%b0-%d0%b4%d1%83%d1%88%d0%b8-%d0%b2-%d1%82%d1%8a%d1%80%d0%b3%d0%be%d0%b2%d1%81%d0%ba%d0%b8/", "text": "Трима души загинаха, а двама са ранени, след като нападател откри огън в бизнес парк в Мериленд. „Това изглежда като целенасочено нападение, ограничено само до тази бизнес среда“, заяви шерифът на община Харфорд Джефри Галер. Нападателят, който бе идентифициран като Радий Лабиб Принс избяга. 37-годишният мъж работи като каменоделец. Органите на реда организират издирването му.  Властите не смятат, че има други замесени в случая. Във връзка с инцидента полицията заключи пет училища. Това значи, че учениците не могат да излизат от сградите на училищата, а посетители не се допускат. Това се е случило по препоръка на органите на реда. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.18", "title": " Мъж простреля петима души в търговски център в щата Мериленд"}
{"url": "https://trud.bg/%d0%b8%d1%80%d0%b0%d0%ba%d1%81%d0%ba%d0%b8-%d0%ba%d1%8e%d1%80%d0%b4%d0%b8%d1%81%d1%82%d0%b0%d0%bd-%d0%be%d1%82%d0%bb%d0%be%d0%b6%d0%b8-%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%81/", "text": "Иракски Кюрдистан отложи президентските и парламентарни избори, които трябваше да се проведат, заради кризата с федералното правителство в Багдад. Върховната електорална комисия на автономния регион заяви, че е „решила да отложи временно подготовката за изборите, които трябваше да се проведат на 1 ноември, заради настоящата ситуация“, предаде АФП. Иракските власти заявиха, че в сряда са завзели почти всички територии, които станаха предмет на спор между Ербил и Багдад. Междувременно, представител на „Патриотичния съюз на Кюрдистан“ (ПСК) разкритикува новия губернатор на Киркук, който бе назначен от правителството в Багдад и посочи, че партията му скоро ще назначи „истински“ губернатор на провинцията. „Настоящият губернатор на Киркук действа като прокси“, заяви представителят на ПСК за Киркук Асо Маманд. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.18", "title": " Иракски Кюрдистан отложи президентските и парламентарни избори"}
{"url": "https://trud.bg/%d0%bf%d0%be-%d0%bc%d0%b0%d0%bb%d0%ba%d0%be-%d0%b4%d0%be%d0%ba%d1%83%d0%bc%d0%b5%d0%bd%d1%82%d0%b8-%d0%b7%d0%b0-%d0%b8%d0%b7%d0%b4%d0%b0%d0%b2%d0%b0%d0%bd%d0%b5-%d0%bd%d0%b0-%d0%bb%d0%b8%d1%87%d0%bd/", "text": "Голяма част от необходимите документи за издаването на лични карти и паспорти скоро ще се събират по служебен път, след като кабинетът одобри важни промени в правилника. Те са свързани със случаите, когато за хората е настъпила промяна на ЕГН, на имена, на постоянния адрес или на пола и тези факти са отразени в Националната база данни “Население”. Тогава към заявлението за издаване или подмяна на паспорт или лична карта няма да се прилагат изискваните към момента удостоверителни документи, а те ще се събират по служебен път от МВР. Облекченията има и по отношение на издаването или подмяната на лична карта и паспорт на младежи между 14 и 18 години. За намаляване на административната тежест правителството предлага промени и в три закона и одобри изменения в две наредби. По-малко документи ще изисква Агенцията по заетостта при регистрацията на предприятия, които осигуряват временна работа. Това ще е резултатът от промени в Закона за насърчаване на заетостта. За кандидатстващите за извършване на тази дейност физически и юридически лица ще отпадне задължението да представят документи за регистрация или единен идентификационен код. Тези обстоятелства ще бъдат проверявани служебно. От Правилника за прилагане на Закона за насърчаване на инвестициите пък отпада изискването за предоставяне на някои официални документи на хартиен носител като удостоверението за наличието или липсата на задължения, издавано от НАП, и документа за липсата/наличието на неизплатени трудови възнаграждения към работници и служители, издаван от “Главна инспекция по труда”. С изменения в Закона за измерванията се предвижда частична отмяна на режима за одобряване на идентификационните знаци на лицата, които произвеждат или внасят бутилки, като от него ще отпаднат вносителите на бутилки. Отменя се и уведомителният режим за дейността на лицата, които произвеждат или внасят предварително опаковани продукти. С предложените промени в Закона за техническите изисквания към продуктите се премахва изискването за представяне на някои официални удостоверителни документи на хартиен носител и се създава възможност те да бъдат събрани по служебен път.   Изпълнителна агенция „Оперативна програма Наука и образование за интелигентен растеж“ (ИА „ОП НОИР“) ще следи как се харчат парите за образование и наука. Това реши правителството на и одобри нейния устройствен правилник. Така кабинетът поправя гаф от времето на Меглена Кунева като образователен министър и служебното правителство, тъй като ЕК идентифицира набор от проблеми, в резултат на които бяха спрени междинните плащания по програмата. Изпълнителната агенция ще второстепенен разпоредител с бюджетни кредити към министъра на образованието и науката. Спецагенцията ще изпълнява функциите на Управляващ орган на Оперативна програма „Наука и образование за интелигентен растеж“ 2014-2020 г. и всички произтичащи от това задължения и отговорности съгласно националното законодателство и правото на ЕС. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.18", "title": " По-малко документи за издаване на лична карта (обзор)\t\t\t"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-63/", "text": "Само 30% от мъжете и 11,4% от жените пият всяка седмица. Българите са на трето място в ЕС по брой пушачи, предпоследни сме по физическа активност. Сред последните сме по консумация на плодове и зеленчуци.       С 54% се свиват парите от януари до август на годишна база. 516 млн. евро влезли в България за осем месеца, по данни на БНБ.         Търговската свада, която САЩ започнаха с канадския машиностроителен конгломерат „Бомбардие” в края на септември с обявеното налагане на 300 % мито върху вноса на техни летателни апарати на американска територия, влезе в нова фаза – анализ на Благовест Бенишев.     Какво се крие зад поисканото премахване на допълнителното възнаграждение за стаж и опит – коментар на Чавдар Христов, вицепрезидент на КНСБ.             Няма как да има претенция за власт, без да си си оправил отношенията вътре в партията, казва Калоян Паргов, лидер на БСП – София, в интервю за „Труд“.           Вехтово от 3 г. събира пари за нов храм. За изграждането му ще бъдат необходими точно 124 947 лв.         Силует на Морган Фрийман. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.18", "title": " Вижте акцентите в броя на вестник „Труд“ в четвъртък, 19 октомври 2017"}
{"url": "https://trud.bg/%d0%b4%d1%8a%d1%80%d0%b6%d0%b0%d0%b2%d0%bd%d0%b8%d1%8f%d1%82-%d0%b3%d0%bb%d0%b0%d0%b2%d0%b0-%d0%b2-%d0%b3%d0%be%d1%86%d0%b5-%d0%b4%d0%b5%d0%bb%d1%87%d0%b5%d0%b2-p%d0%be%d0%ba%d0%bb%d0%be%d0%bd-%d0%bf/", "text": "Преди 105 години в Гоце Делчев се сбъдна сънят на стотици хиляди българи да живеят в пределите на своята майка България. Днес камбаните на някогашния Неврокоп ни припомнят вълнението, с което са посрещнати първите български чети и части на нашата армия. Това заяви президентът Румен Радев, който взе участие в честванията по повод 105-годишнината от Освобождението на Гоце Делчев. “Благодарение на доблестта на храбреците, водени от незабравимия генерал Ковачев над някогашния Неврокоп, над Пирин и Родопите, изгря дълго чаканата зора на свободата”, заяви президентът и добави, че миговете на историческа справедливост имат своята висока и свидна цена. “Мнозина смели офицери, войници, опълченци и четници положиха костите си по бойните поля. Войната взе своя дан и от цивилното население, оставяйки след себе си вдовици и сираци, които да живеят с мъката и гордостта от подвига на своите близки”, заяви държавният глава. На тържествената заря-проверка на пл. “Македония” в града Румен Радев призова днешният ден да бъде повод за преклонение, благодарност и доказателство, че героите не са и няма да бъдат забравени. “Децата ни, събрани тук, са сигурен знак, че има страници от българската история, които ще бъдат препрочитани отново и отново. Дълбок поклон пред всички онези поколения родолюбци, които с перо и меч отстояваха каузата за свободата и единството на българския народ”, каза още президентът. По-рано днес държавният глава посети Рилския манастир, където се поклони пред мощите на светеца и разгледа музея на манастира. Румен Радев също така дари на манастира икона на „Св. Йоан Рилски Чудотворец“ в навечерието на храмовия празник. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.18", "title": " Държавният глава в Гоце Делчев: Pоклон пред всички родолюбци, които с перо и меч отстояваха каузата за свободата и единството на българския народ"}
{"url": "https://trud.bg/%d0%b8%d0%bb%d0%b8%d1%8f-%d0%ba%d1%83%d0%b7%d0%bc%d0%b0%d0%bd%d0%be%d0%b2-%d1%81%d1%84%d1%81%d0%bc%d0%b2%d1%80-%e2%80%8b%d0%be%d0%b1%d0%b5%d1%89%d0%b0%d0%bd%d0%b8%d1%82%d0%b5-55-%d0%bc%d0%bb%d0%bd/", "text": "Най-големият синдикат в МВР организира отново протест в София на 22-ри октомври. Причината е, че нито едно исканията на полицаите не е изпълнено, обясни по   Илия Кузманов, зам.-председател на УС на Синдикалната федерация на служителите на МВР. Той обясни, че служителите на МВР вече не могат да чакат, а настояват за незабавно изпълнение на исканията. „9 години го чакаме този бюджет. Имам предвид от създаването на синдикалната федерация на служителите в МВР през 2008 година. За целия този период заплатите са вдигнати един път – лятото на 2009 година от г-н Миков с 5% и от г-н Йовчев с 10% през 2013 година, но незабавно бяха намалени всички допълните плащания в МВР, така че номиналът на увеличението е много нисък. Сега тези обещани 55 млн. лева ги приемаме като някаква гавра. Ние не сме изчислили колко ще получим, но никой не ние обяснил как ще бъдат раздавани тия пари. Аз съм почти сигурен, е не съществува схема за раздаването на тези пари. Тези 55 млн. лева, представени като 5% увеличение не стигат дори за толкова“, категоричен бе Кузманов. Той напомни, че догодина България има 6 месеца председателство на Европа и вероятно извънредния труд, който ще се положи, ще се покрие от същите пари. „Не е изчислено. Освен това тези пари чисти ли са за увеличение или в тях влизат и осигуровките, защото ако в тях влизат осигуровките, отиваме много надолу. Накрая ще се получи една сума от 30-40 лева на човек“, посочи Кузманов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.18", "title": " Илия Кузманов, СФСМВР: ​Обещаните 55 млн. лева за МВР ​ги приемаме като гавра"}
{"url": "https://trud.bg/%d0%bf%d1%80%d0%be%d1%84-%d0%b3%d0%b0%d0%bd%d1%87%d0%be-%d0%b3%d0%b0%d0%bd%d1%87%d0%b5%d0%b2-%d0%bf%d0%be%d1%82%d0%b5%d0%bd%d1%86%d0%b8%d0%b0%d0%bb%d1%8a%d1%82-%d0%b7%d0%b0-%d1%80%d0%b0%d1%81%d1%82/", "text": "Потенциалът за растеж на българската икономика е почти изчерпан, предупреди проф. Ганчо Ганчев от Института за ново икономическо мислене. По думите му, държавата трябва да се преориентира към индустрии, в които има ниша за развитие. Заради това трябва да има политика за насърчване на инвестициите. „Капацитетът на икономиката се изчерпва или расте много бавно, което е вследствие на забавения инвестиционен процес. Може би един потенциален двигател на растежа би следвало да бъде обработващата промишленост“, каза проф. Ганчев по  . Според няго не може да разчитаме на растеж от индустрии, при които също е изчерпан потенциалът. Ученият е категоричен, че проблемите пред пазара на труда са много по-дълбоки от това, за което алармират работодателите. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.18", "title": " Проф. Ганчо Ганчев: Потенциалът за растеж на икономиката ни е почти изчерпан"}
{"url": "https://trud.bg/%d0%bd%d0%b0%d1%80%d0%be%d0%b4%d1%8a%d1%82-%d0%bd%d0%b8-%d0%b5-%d1%82%d1%80%d0%b5%d0%b7%d0%b2%d0%b5%d0%bd-%d1%81%d0%bf%d0%be%d1%80%d0%b5%d0%b4-%d0%b5%d0%b2%d1%80%d0%be%d0%bf%d0%b5%d0%b9%d1%81%d0%ba/", "text": "Българите са едни от най-големите трезвеници в Европейския съюз. Това сочат данните от статистиката „Животът на жените и мъжете в Европа – статистически портрет”. Публикацията е подготвена от Евростат, в сътрудничество с националните статистически институти на държавите – членки на ЕС, и на страните от ЕАСТ (Европейска асоциация за свободна търговия). Според данните само 30% от мъжете и 11.4% от жените над 18 години в България консумират алкохол всяка седмица (но не всеки ден). За сравнение в ЕС мъжете са 38.3%, а жените 23%. Най-големи любители на чашката се оказват във Великобритания, където всяка седмица пият 52% от мъжете и 40% от жените, а в другия край на класацията се нареждат румънците (5% от жените и 32% от мъжете). Българите обаче се оказват на трето място сред най-големите пушачи. Според статистиката 37.6% от мъжете и 21.2% от жените в България палят цигара всеки ден. Пред нас са само Латвия и Кипър, съответно с 38.1% мъже и 14.9% жени и Кипър с 39.6% мъже и 14.9% жени. За сметка на това сме в последните места по консумация на плодове и зеленчуци, както и по спорт и физическа активност. Според статистиката у нас само 28.9% от жените и 34.9% от мъжете консумират препоръчителните от 1 до 4 порции плодове и зеленчуци всеки ден. За сравнение средно в ЕС процентите са 53.9 за жените и 48.6 при мъжете. Що се отнася до спорта и физическата активност сме на предпоследно място в ЕС. В България едва 15.3% от мъжете и 5.3% от жените отделят по поне 150 минути на седмица за спорт. Най-голям е процентът на спортуващите хора в Исландия (62.1% жени и 59.6% мъже) и Норвегия (57.8% мъже и 55.9% жени). Средно в ЕС спортуващите са 35.7% мъже и 26.2% жени. България се нарежда над средния за общността индекс на хора с наднормено тегло с 60.8% от мъжете и 45.8% от жените. Голям е процентът на хората с наднормено тегло в ЕС – 57.3% от мъжете и 43.7% от жените. У нас 18.3% от дамите и 17.2% от мъжете от населението на възраст 25-64 години са с основно и по-ниско образование. Висшисти са 21.7% от мъжете и 33.8% от жените. Най-голям е делът на хората със средно образование в България – 61.4% мъже и 49% жени. Според обобщените данни в България жените започват първата си работа на средно 26-годишна възраст, докато мъжете на 24 г. Що се отнася до средната възраст на жените при раждане на първо дете – през 2015 г. в ЕС тя е 29 години, като варира от около 26 години в България, Латвия и Румъния до почти 31 години в Испания и Италия. Във всички държави-членки жените живеят по-дълго от мъжете – през 2015 г. в ЕС средната възраст е 83.3 години за жените и 77.9 години за мъжете с разлика от 5.5 години. Статистиката показва, че в България на 100 мъже се падат 106 жени. У нас 4,5% от жените между 25 – 49 години живеят сами с деца. Броят на самотните бащи в същата възрастова група възлиза на 0,8%. В ЕС през 2016 г. 7.7% от жените на възраст 25 – 49 години живеят сами с деца в сравнение с 1.1% от мъжете на същата възраст. Момичетата на възраст 15-24 години, които живеят сами у нас са 7%, а момчетата – 6,6%. За сравнение в целия ЕС самотно живеещите жени в тази възрастова група са 8,2%, а мъжете са 7,8%. Големи различия има и между жените и мъжете на възраст 65 и повече години в ЕС – делът на възрастните жени, живеещи сами (40.1%), е два пъти по-голям отколкото при мъжете (19.7%).  Според данните на Европейския статистически институт българите за пореден път се оказват най-неудовлетворени от живота си в целия Европейски съюз. И мъжете и жените у нас са дали оценка на щастието си под 5.0 по скала от 1 до 10. (към 2013 г.) Обобщените данни за ЕС показват, че през 2013 година жените на възраст над 16 години по скалата от 0 до 10 са дали средна оценка 7.0 на удовлетвореността си от живота. Мъжете, макар и с малко се оказват по-щастливия пол, защото те поставят средна оценка 7,1. Тенденцията е сходна за цялата общност почти навсякъде разликата при мъжете и жените е 0,1 пункта. Сред най-доволните от живота си хора са тези във Финландия и Швеция – да дават на живота си оценка 8.  Според статистиката една трета от ръководителите в ЕС през 2016 г. са жени. Техният дял не надвишава 50% в нито една от държавите членки, като най-голям е в Латвия (47%), Полша и Словения (по 41%), Литва, Унгария и Швеция (по 39%), а най-малък е в Люксембург (18%), Чешката република, Нидерландия и Гърция (по 25%). В България броят на жените началници е 38% . Почти 1/3 от заетите жени в ЕС работят на непълно работно време, докато в България тази част са едва 2%. За сравнение най-много са те в Холандия – 77%, Австрия – 47%, и Германия – 46%. А от мъжете – 2% в България, в Холандия 26%, и Дания – 17%. Средно жените са печелили по-малко от мъжете във всички държави членки.    Най-често срещани причини за смърт както при жените, така и при мъжете в ЕС са злокачествените новообразувания, болестите на сърцето, като например инфаркт и мозъчно-съдовите заболявания като инсулт. България се нарежда на първо място по брой загинали в следствие на мозъчно-съдови заболявания. Заради такива болести през 2015 г. у нас са умрели 406 мъже и 314 жени на база 100 хил. души. За сравнение средно в ЕС те са отнели живота на 93 мъже и 79 жени на 100 000 души. В България от злокачествени новообразувания са починали 333 мъже и 179 жени на 100 000 души. От болести на сърцето у нас са умрели 250 мъже и 153 жени, като за сравнение по този показател в Литва – 747.5 мъже и 463 жени на 100 хил. души. Във възрастовата група от 16 до 44 години 86% от жените и 87% от мъжете в ЕС през 2014 г. оценяват здравето си като добро. За лицата на възраст между 45 и 64 години този дял намалява до 61% при жените и 65% при мъжете, а за хората на възраст 65 и повече години – съответно до 35% и 41%. В почти всички държави – членки по-голям е делът на мъжете отколкото на жените, които възприемат здравето си като добро, а разликата се увеличава с възрастта. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.18", "title": " Народът ни е трезвен според европейска статистика\t\t\t"}
{"url": "https://trud.bg/%d1%81%d0%bf%d0%b0%d1%81-%d0%b2%d0%b0%d1%81%d0%b8%d0%bb%d0%b5%d0%b2-%d0%b8%d0%b7%d0%bc%d0%b0%d0%bc%d0%b8%d0%bb-%d0%b8-%d1%85%d0%be%d1%80%d0%b0-%d0%be%d1%82-%d1%84%d0%b8%d1%80%d0%bc%d0%b0%d1%82%d0%b0/", "text": "Бивши съдружници на фирмата „Еспас Медия“, чиито сметки се твърди, че Фейсбук измамникът   е използвал, за да извършва злоупотреби със самолетни билети, заявиха днес, че те също са били заблудени от фалшивата самоличност  , съобщава  . Михаил Дончев и Иван Бондоков разпространиха позиция, в която заявяват, че не са съдействали на Василев, дори точно обратното – първо те са разкрили измамника, след като се усъмнили в действията и самоличността му. Двамата предприели необходимото за блокиране на сметката на фирмата чрез управителката Лора Драгнева, като по този начин са срутили изградената от Спас финансова пирамида с продажба на билети. Още през пролетта са подали предизвестия и са заличени като съдружници във фирмата. Двамата уверяват, че нито те, нито останалите съдружници са се облагодетелствали и съдействат активно на разследващите по случая със Спас – Александър. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.18", "title": " Спас Василев измамил и хора от фирмата, през която получавал парите си"}
{"url": "https://trud.bg/%d0%ba%d0%b8%d1%82%d0%b0%d0%b9%d1%81%d0%ba%d0%b0%d1%82%d0%b0-%d0%ba%d0%be%d1%81%d0%bc%d0%b8%d1%87%d0%b5%d1%81%d0%ba%d0%b0-%d1%81%d1%82%d0%b0%d0%bd%d1%86%d0%b8%d1%8f-%d0%bc%d0%be%d0%b6%d0%b5-%d0%b4/", "text": "Китайската космическа станция е извън контрол, обяви информационната агенция на народната република. На 29 септември 2011 година от космодрума Дзиуцюен е изстреляна ракета, която носи на борда си едномодулната станция „Тиенгун 1”, или „Небесен дворец”. Това е огромно постижение за китайската космическа програма, която е сред най-напредничавите и успешни в целия свят. Ракетата-носител извежда на 360 километра над Земята станцията, която е с диаметър 10,4 метра и тегло 8,5 тона. Тя е оборудвана с модерни уреди и технологии, а целта е да бъдат тествани в реални космически условия. „Небесният дворец” изпълнява успешно всички поставени задачи, до него лети и пилотирана мисия с китайски космонавти. През март миналата година китайската информационна агенция „Синхуа” съобщи, че е изгубена връзката със станцията. Това означава, че наземният контрол не може да се осъществи контакт с навигационните й системи, за да овладее нейното движение в орбита, предаде  . В момента станцията орбитира с висока скорост около нашата планета и постепенно се снижава към нея. Обектът е неконтролируем и затова е трудно да се определи точната му траектория и предполагаемо място на падане. Приблизителните изчисления обаче показват, че през пролетта на 2018 г. „Небесен дворец” ще навлезе в плътните слоеве на земната атмосфера. Китайските учени успокояват, че по-голямата част от станцията ще изгори при навлизането в атмосферата. Както стана преди 16 години с руската „Мир”.  „Според нашите изчисления и анализи повечето части от космическата станция ще изгорят при падането”, обяви У Пин, заместник-директор на китайската агенция за пилотирани космически полети. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.18", "title": " Китайската космическа станция може да падне на земята през пролетта"}
{"url": "https://trud.bg/%d0%b8%d0%ba%d0%be%d0%bd%d0%be%d0%bc%d0%b8%d1%81%d1%82%d1%8a%d1%82-%d0%bf%d1%80%d0%be%d1%84-%d0%b4-%d1%80-%d0%b1%d0%be%d1%8f%d0%bd-%d0%b4%d1%83%d1%80%d0%b0%d0%bd%d0%ba%d0%b5%d0%b2-%d0%bf%d1%80%d0%b5/", "text": " – След приемането на страната ни в ЕС и независимо от голямата финансова криза, България постигна впечатляващо развитие, ако се съди по статистическите данни. Брутният продукт на страната нарасна от 4300 евро на човек от населението за 2007 г. на 6800 евро през 2016 г. Това е добрата новина. Лошата вест е, че това върхово постижение отрежда на страната ни последно място в ЕС по този показател, като средният показател за страните членки е 29100 евро през 2016 г. Ако постигнем средногодишен икономически растеж от 4,0%, какъвто се очертава през 2017 г., то точно след 38 години – през 2055 г. – ще постигнем средното ниво на брутния продукт на ЕС, но за 2016 г.Този факт едва ли удовлетворява както политическата класа у нас, така и стратезите (ако има такива) на ЕС. Според всеки учебник по икономика, независимо дали е на английски, руски, китайски или български език, ниски темпове на растеж са до 3%, средни – 3-6%, високи – над 6%. От тази гледна точка, постигането на 4-5% темпове на растеж са сами по себе си добър резултат, ако си склонен да участваш винаги в „Б“ групите, при това оставайки неизменно на последно място. Но ако желаеш да се придвижиш от последното към първото място в „Б“ групата, ти е необходим растеж от над 6% средногодишно. Това е всъщност едната от големите питанки пред политическата класа. Способна ли е да го осъществи? Понякога България е постигала и по-високи постижения: преди 1990 г. даже понякога е надхвърляла 8% растеж, а през 2005, 2006, 2007, 2008 г. растежът е бил на или над 6%.  – Един от големите въпроси на развитието е въпросът кого е облагодетелствал икономическият растеж. През първите години на прехода благата от растежа са се насочвали предимно към „нашите кадри“ (БСП, СДС, ДПС и т.н.), но при „свободна предприемаческа инициатива“ на организираната престъпност и юнашката корупция; след приемането ни за членки на ЕС еврофондовете и обществените поръчки пак се канализираха (спомнете си кой разпределяше финансовите потоци) предимно пак към „нашите хора“ и едрите и средните корупционери (сред които се вляха препраните престъпни капитали); сега сме във фазата на родово-общинния-държавен капитализъм с поредното „правилно“ насочване на фондовете. Колкото и банално да звучи, Сталин се оказа прав и за България: „Кадрите решават всичко!“. Сменят се управляващи партии и партийни кадри, но властелините на капитала си остават едни и същи. Картите се разбъркват, но пак остават 52. От тях са зависими 240 основни играчи. От време на време се налага да се прилага и принципа „Няма човек, няма проблем!“ (приписван на Сталин, но всъщност измислен от Анатолий Рибаков в неговия знаменит роман), но отстраняването на едно петънце от официалния костюм не е равносилно на цялостно химическо чистене и пране. Политическата класа е трагично опетнена, но комично не иска да го признае.  – Що се отнася до хората в България, които изграждат националното богатство, минималната им заплата е 235,02 евро, докато румънските граждани днес стартират от 318,52 евро, а германците – от 1498,00 евро. Няма индикации различията да се променят в полза на България. Освен това, най-ниските доходи в ЕС се придружават с най-голямото (и нарастващо!) социално неравенство, съдейки по индекса на Джини. Не председателството на Съвета на ЕС да се проведе в България, а ООН да се премести тук, няма политически идеи как да се навакса пропуснатото, загубеното и ограбеното. Може ли някой да си въобрази че има социална справедливост при пенсии 200 лв. и работни заплати от 200 000 лв. месечно? Може ли – независимо от проповедите на политическите омайни сирени – някой да е такъв лапнишаран, че да повярва на баснята, че бизнесмени напускат поне три пъти по-високи доходи, вливайки се в общинските дела, водени единствено от добродетели и желание да помогнат на гражданите си? Колкото и да убеждават бедния народ, че сега се живее по-добре и по-весело, системно гладен на обилно преял не вярва.  – Най-добре е да бъдем реалисти. Реализъм не означава песимизъм. Има фактори, които ще дърпат напред българската икономика още около три години. Това са преди всичко еврофондовете. Друг фактор, чиито потенциал е незаменим, е човешкият капитал, особено младите и образованите наши питомци, които може – и трябва – да останат до майката Родина, особено когато е в беда. Но насилствено закрепостяване в България при заплати от 500-600 лева месечно, както мечтае едрият капитал, не бива да се допуска. Едно по-мъдро управление може да закрепи минималната заплата за магистри на стартово ниво поне два пъти по-високо от общия минимум, т.е. на поне 920 лв.; ако младият човек е учил 5 години в университет, защо не се приложи правилото първите 5 години от трудовия си живот да не плаща данъци?! И при по-добри условия младежите няма да напускат страната си. Банално или не, но ако се озапти корупцията (президентът се впечатляваше временно от румънския опит, но още по-убедителен е китайският), то ефективността на икономиката може да повиши темповете на растеж на 7-8% средногодишно. Въпросът е какво ще работи – ако няма корупция – огромната част от „политическата класа“, ще сади картофи ли? Има и други фактори и условия, които биха повлияли в посока на нарастване на брутния ни продукт и съответно – на приходите в бюджета. Офшорките и до днес играят ролята на кърлежи, които изсмукват печалби далече-далече; нечестната конкуренция от страна на щедро субсидирани компании от по-развитите европейски страни съсипва потенциалните производители у нас; не по-малко нечестното ценообразуване на вносните продукти у нас също е смукач на евентуални натрупвания на българските граждани. И т.н. Но да не забравяме че ЕС е общност от конкуриращи се страни. Следователно, ако в България доходите са все по-изоставащи от доходите на съседните страни, то техните правителства си вписват червени точки.  – Европейският съюз още се прави на истински съюз, но това е все още съюз „на парче“, често – на бакалската сметка. Ако ЕС наистина беше съюз, подобно на САЩ, щеше да има много общи дела: обща външна граница (България е част от нея) със солидарна охрана; обща външна политика, а не диалог по тези въпроси с всяка от 28-те страни-членки; обща валута; обща и солидарна система на данъчно облагане и политика за доходите; общи стратегии за развитие и растеж. Даже общ език за комуникации, а не какофония от езици. Ако ЕС не направи необходимите крачки напред, а той не смее да ги стори, поне засега, розовото му бъдеще ще изглежда така: британец ще поеме ролята на обединител, италианец ще управлява банковата система на съюза, германец ще се грижи за справедливостта на доходите и данъците, българин ще осигурява общата европейска отбрана. ЕС е остарял, но не е много помъдрял.  – Въпреки всеобщото слънчево настроение и парадният оптимизъм, рисковете са огромни. Вътрешните рискове са заплаха № 1. Егото и на премиер (и на личния му ГЕРБ), и на президент са на такива нива, че не допускат някой да е равен на другия. Винаги има някой по-мъдър от най-мъдрия. Вътре в управлението тлее потиснатото его на триглавата патриотична формация, поставена в ъгъла от европейските си партньори. Разрешава им се само да вдигат шумотевица около шума по курортите или на сватба. Бъдещето им изглежда скъсено и убедително несигурно. Медийният дуел ГЕРБ-БСП (в частност: Борисов-Нинова) не носи точки никому. Войната винаги е свързана с жертви от двете страни. БСП се старае да бъде алтернатива, но не е; изглежда повече като постоянен анти-ГЕРБ. Няма солиден портфейл от алтернативни и успешни идеи у социалистите, а кадровата им скамейка е тясна, а играчите върху нея – поохранени и поостарели. Една Нинова социализъм не прави. Впрочем, може ли социалистите да обяснят какво означава – според тях – социализъм при капитализма??? В тези условия тихичко, но подличко, корупцията си върви като пълноводна река. Гледащият я дядо Йоцо не може да стори нищо по въпроса за нейното възпиране; обаче неговите внуци напускат България без надежда страната да се оздрави.  – Външните рискове са – може би равни или по-големи. Най-страшното е ако се разпали някъде някоя „локална войничка“, понеже в „международната общност“ веднага ще се влее и България. Брекзит е другият несъмнен огромен и неясен риск; Каталуня дава лош пример за възможността Европейският съюз от съюз на гражданите да стане съюз на нациите (що е пък това „нация“, да го обяснят патриотите!). Външната ни политика е традиционна – на наблюдатели отстрани и одобрители на решения от големите началници: радваме се на признаването на българския език в Албания, мълчим за състоянието му в Македония и забраната му в Украйна; признаваме Косово (непризнато от Испания и други умни страни), но не признаваме Крим и Каталуня. Шикалкавим в очакване други да решават европейските дела, но с неизменно цъфнала възторжена усмивка. Може – ако продължаваме така в славната Европа – да осъмнем с три Българии: Софийска република, Търновско царство и Източен вилает.  – Една опасност никога не идва сама. Заплаха са няколкото световни раздути (пред спукване) финансови балони: рискови електронни валути, раздути цени на недвижимата собственост, задлъжнели банки, големи компании и държави. Бъдещето на долара при Тръмпономиката е също под сериозна заплаха. И какво ни остава в такава ситуация? Да се наслаждаваме на есенното топло слънце (радостни, че пестим от парно), да работим залудо и да сбъдваме лятната си българска мечта (малка почивка на Халкидики). Но ако не мислим за бъдещето, значи въобще не мислим.    Боян Дуранкев е роден на 2 май 1951 г. Икономист, специалист по маркетинг и стратегическо планиране. През 1980 г. завършва социално-икономическо планиране в Университета за национално и световно стопанство, където продължава неговата академична и научна кариера. Специализирал е в САЩ и Германия. През 1989 г. придобива степента доктор по икономика, през 1994 г. става доцент, а през 2010 г. – професор. Дуранкев е автор на повече от 70 статии, студии и книги. Преподавател по маркетинг и маркетингови комуникации в УНСС и във Висшето училище по застраховане и финанси.", "date": "2017.10.18", "title": " Икономистът проф. д-р Боян Дуранкев пред „Труд“: Системно гладен на обилно преял не вярва\t\t\t"}
{"url": "https://trud.bg/%d1%82%d1%80%d1%83%d1%81-%d1%80%d0%b0%d0%b7%d0%bb%d1%8e%d0%bb%d1%8f-%d1%81%d0%ba%d0%be%d0%bf%d0%b8%d0%b5-%d1%87%d0%be%d0%b2%d0%b5%d1%88%d0%ba%d0%b8-%d0%b6%d0%b5%d1%80%d1%82%d0%b2%d0%b8-%d0%bd%d1%8f/", "text": "Това „един триумф и една трагедия”, признавам си, заимствах от текста на моя приятел и колега от Скопие Люпчо Поповски. В коментар за изборния ден, предназначен за македонската редакция на „Дойче веле“, опитният журналист, един от основателите на вече угасналия ежедневник „Утрински весник”, определя победата на Социалдемократическия съюз на Македония (СДСМ) и лично на неговия лидер, премиера Зоран Заев, като „триумф”, докато тежкото поражение на доскорошния премиер и лидер на ВМРО-ДПМНЕ Никола Груевски за Поповски е „трагедия”. Трагедия, трагедия, колко да е трагедия, след като в нощта след изборите, когато стана „безпощадно ясно”, че ВМРО-ДПМНЕ губи всичко, просто защото беше поставила всичко на картата „победа”, и то убедителна, Груевски с треперещ глас отново не видя вина в себе си за първото след единадесет години поражение. Били виновни нередностите в изборния ден, които властта, начело със Зоран Заев, не успяла да предотврати, или пък преднамерено позволила, или пък нарочно си затворила очите, което представлявало манипулация и фалшификация на изборния ден. В партията щели да направят анализ, за да открият къде са сгрешили, за да понесат такава загуба. Въпросният анализ щял да бъде направен след втория кръг на изборите на 29 октомври, което било с цел изводите да не навредят на кандидатите на ВМРО-ДПМНЕ в балотажа. Пък аз си мисля тъкмо обратното. Убеден съм, че ако Груевски все пак бе подал оставка, щеше да направи голяма услуга на партийните кандидати и щеше да им даде нов, допълнителен шанс сред избирателите, които се въздържаха или пуснаха невалидна бюлетина, тъй като не можеха да приемат това „единство” – Груевски и ВМРО-ДПМНЕ. Макар че най-острите и радикални критици на неговия режим от страна на македонската левица трябва да бъдат доволни, че имаха за обект тъкмо него, Никола Груевски. Защото той бе идеалната фигура, чрез атаката на която се опитваха да атакуват не само ВМРО-ДПМНЕ, а и „онова“ историческо ВМРО до степен да го изчегъртат от историята на днешна Македония. Няма какво да се лъжем – местните избори в Македония на 15 октомври бяха въпрос на политически живот или смърт за Никола Груевски. За него единствената опция да излезе от изкуствено поддържаната политическа кома от две години насам, бе убедителна победа във вота. Такава, каквато бе преди четири години, когато неговата партия взе 56 населени места плюс още две на коалиционните партньори, докато социалдемократите спечелиха само четири. Всички големи градове на страната, включително столицата Скопие, бяха ВМРО-вски, само Куманово отиде в ръцете на социалдемократите. Битоля, Прилеп, Охрид, да не говорим за малките общини, където влиянието на Груевски беше определено силно, най-вече заради помощите, които правителството раздаваше системно на селските стопани – всичко беше под контрола на ВМРО-ДПМНЕ. Вероятно това даваше основание на Груевски в предизборните дебати да настоява, че за победител след вота ще бъде определена онази партия, която има най-голям брой общини. Заев и екипът му имаха друг критерий – който спечели Скопие, печели цялата страна. Просто защото малкото анкети, които сондираха общественото мнение, сочеха, че кандидатът на СДСМ Петре Шилегов има шанс, макар и на кантар, да победи изкаралия два мандата като кмет на Скопие Коце Траяновски от ВМРО-ДПМНЕ. То пък стана така, че Шилегов спечели още в неделя, при това с голяма разлика пред Траяновски, правейки пробив в традиционно ВМРО-вските общини, като Карпош, Бутел, Гази Баба (това пък никой не очакваше), дори, представете си – в населената предимно с роми община Шуто Оризари, където мандат след мандат се печелеше от коалиционния партньор на Груевски Амди Байрам, за когото лидерът на ВМРО-ДПМНЕ си знаеше, че при всеки изборен цикъл започва „мача” с един гол преднина – гласовете на дисциплинираните и държани изкъсо роми от Шутка. Хайде, да речем, причината може да е в търговския усет на Амдито, който да е усетил накъде духа вятърът и да се опитва да върви с новите победители, едно поведение, което той никога не е криел. Ромска му работа. Но Кратово, този истински феод в 21 век, собственост на Любисав Иванов-Дзинго, лидер на Социалистическата партия на Македония, несменяем депутат в парламента през всичките години на независимост на страната. Дзинго притежава предприятието „Силекс”, в което плащаше на работниците не с пари, а с купони за пазаруване само в неговите магазини, частния ТВ канал „Сител”, най-верния медиен защитник на режима на Груевски, и какво ли още не. Да биеш човека на Дзинго на собствения му терен в Кратово е май че най-голямата изненада, която вотът на 15-и поднесе. Арачиново също беше взето от СДСМ. Там историята е друга –селото, за което някои казват, че е истински малък град със своите 12-13 000 жители, е близо до Скопие, населено е предимно с албанци. На парламентарните избори през декември за първи път македонска партия –СДСМ спечели в Арачиново. Сега Заев лансира там млада етническа албанка, която взе кметския стол още на първия тур. Другата жена, която вероятно ще стане кмет на Тетово на втори тур на 29 октомври, също албанка, е Теута Арифи – емблематично име в борбата на жените албанки за повече права. Тя е човек на Али Ахмети от Демократичния съюз за интеграция (ДСИ), вече изкара един мандат като кмет и има всички шансове да повтори. За първи път Битоля ще има кмет жена и тя е кандидат на социалдемократите. Извън тази изборна екзотика, СДСМ наистина взе всички големи градове в Македония, в това число и някои, считани за крепости на ВМРО-ДПМНЕ, с изключение на Щип, където ще има втори тур. Сегашният кмет Илчо Захариев от ВМРО-ДПМНЕ има предимство от само 36 гласа пред кандидата на СДСМ, така че битката ще бъде остра и неизвестна до края. 45 общини от общо 80, които вече ще имат кметове след първия кръг, 37 са за Зоран Заев, докато Груевски печели сам три. Петима са представителите на етническите партии в страната, а на втори тур отиват 35 двойки. През 2003 г. тогавашният лидер на ВМРО-ДПМНЕ Любчо Георгиевски подаде оставка с думите: „Достигнах тавана от 380 000 гласа за партията. Повече очевидно не мога да спечеля. Нека на моето място дойде друг, който да го направи“. Смени го Никола Груевски, който като на шега прехвърляше границата от 400 000 гласа за ВМРО-ДПМНЕ. За единадесет години, от 2006 г. досега, СДСМ получаваше някъде около триста хиляди. Въпреки ниската активност – 58,2%, но достатъчна да легитимира избраните, този път Заев взе 415 000, а Груевски слезе на 335 000 гласа. Достатъчно силни факти, които очевидно очертават тенденция, която може да изкуши премиера и лидер на СДСМ да предизвика предсрочен парламентарен вот напролет. Изборната подкрепа е възходяща, а парламентарното му коалиционно мнозинство е крехко, чупливо и нестабилно. Допълнителен аргумент е, че ако Заев иска да прави нужните реформи, му трябва парламентарна стабилност. А тя се постига с по-голям брой собствени депутати. За финал едно наблюдение – на всички избори в Македония от 1991 г., когато младата република се откъсна от Югославия, до днес антибългарската тема присъстваше постоянно, макар с различна интензивност, в предизборната риторика на социалдемократите. За първи път от 26 години насам темата бе артикулирана от ВМРО-ДПМНЕ и лично и най-активно, разбира се, от Никола Груевски. Е, той загуби, при това тежко, което може да му струва политическата кариера занапред. Тогава, какъв е изводът: говориш ли против България, против Договора – ще си имаш сериозни неприятности. Нова реалност, май.", "date": "2017.10.18", "title": " Трус разлюля Скопие, човешки жертви няма\t\t\t"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%ba%d0%b0%d0%ba-%d0%b2%d0%be%d0%b5%d0%bd%d0%bd%d0%b8-%d0%be%d1%82-%d1%81%d0%bf%d0%b5%d1%86%d0%b8%d0%b0%d0%bb%d0%bd%d0%b8-%d1%81%d0%b8%d0%bb%d0%b8-%d0%b8%d0%b7/", "text": "На път за празничните прояви в София, посветени на Деня на военния парашутист, военнослужещи от 68-ма бригада „Специални сили“ оказаха помощ на граждани, чийто автомобил претърпя леко пътнотранспортно произшествие, съобщиха от МО. Инцидентът е станал на автомагистрала „Тракия“ днес в участъка Пловдив – София и се е разминал без пострадали и материални щети. Лекият автомобил е пропаднал в канавката край пътното платно, а военнослужещите са съдействали за неговото изваждане. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.18", "title": " Вижте как военни от „Специални сили“ извадиха кола, пропаднала в канавка на магистрала „Тракия“ (СНИМКИ)"}
{"url": "https://trud.bg/17-%d0%b3%d0%be%d0%b4%d0%b8%d0%bd%d0%b8-%d0%b7%d0%b0%d1%82%d0%b2%d0%be%d1%80-%d0%b7%d0%b0-%d0%b1%d0%b0%d1%89%d0%b0-%d0%b8%d0%b7%d0%bd%d0%b0%d1%81%d0%b8%d0%bb%d0%b2%d0%b0%d0%bb-14-%d0%b3%d0%be%d0%b4/", "text": "Софийски градски съд (СГС) постанови осъдителна присъда от 17 години „лишаване от свобода“ по внесен от Софийска градска прокуратура (СГП) обвинителен акт спрямо Явор Димитров за извършени от него блудство и изнасилване, осъществени в условията на продължавана пристъпна дейност, съобщиха от държавното обвинение. На 26.04.2017 г. СГП е предала на съд Явор Димитров за осъществени от него множества престъпления спрямо половата неприкосновеност на малолетната му дъщеря. В хода на разследването е установено, че през 2013 г. съпругата на Явор Димитров го напуснала, като оставила при него трите им малолетни деца – две момчета и по-голямата им сестра. В периода от лятото на 2013 г. до неустановена дата през месец януари 2017 г. в гр. София, кв. “Панчарево“, кв. „Горубляне” и кв. „Христо Ботев” Димитров многократно извършвал блудствени действия с цел да възбуди и удовлетвори полово желание без съвкупление по отношение на дъщеря си (под 14 години към онзи момент), като я принуждавал към това със сила. Въпреки съпротивата на детето в периода след 18.04.2014 г. до 2015 г. в гр. София, кв. “Панчарево“ и кв. „Горубляне” Явор Димитров два пъти осъществил с нея полов акт против волята й, като я принудил към това със сила и заплашване. Димитров е признат за виновен за упражняваното на системно сексуално насилие спрямо малолетното момиче и му е наложено едно общо най-тежко наказание в размер от 17 години лишаване от свобода, което да изтърпи при първоначален ‚строг“ режим. Съдът е признал и в цялост предявения от дъщеря му граждански иск, в размер на 80 000 лв. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.18", "title": " 17 години затвор за баща, изнасилвал 14-годишната си дъщеря"}
{"url": "https://trud.bg/%d0%b5%d0%ba%d1%81%d0%bf%d0%b5%d1%80%d1%82%d0%b8-%d1%89%d0%b5-%d0%b4%d0%b8%d1%81%d0%ba%d1%83%d1%82%d0%b8%d1%80%d0%b0%d1%82-%d1%89%d0%b5%d1%82%d0%b8%d1%82%d0%b5-%d0%be%d1%82-%d0%be%d0%b3%d1%80%d0%be/", "text": "Среща за разбор на огромния пожар през август, който тръгна от района на Мечкул и опожари хиляди декари до Кресна, ще се проведе в Симитли. Утре в читалище „Св.Климент Охридски“ в Симитли, директорът на Главна Дирекция ПБЗН главен комисар Николай Николов, директорът на Регионална дирекция „Пожарна безопасност и защита на населението” – Благоевград, инж. Георги Пармаков, началникът на РСПБЗН – Благоевград – гл. инсп. инж. Боян Кондуров, директорът на дирекция „Оперативни дейности” при ГДПБЗН-МВР Красимир Шотаров, инж. Дамян Дамянов- директор на Югозападно държавно предприятие, инж. Иван Гергов – директор на РДГ Благоевград, Бисер Михайлов – областен управител на Благоевград, кметът на Симитли Апостол Апостолов и кметът на Кресна Николай Георгиев ще правят разбор на ситуацията по време на големия пожар, който опустоши близо 15 000 декара в общините Симитли и Кресна. Стихията тръгна през август край симитлийското село Мечкул и унищожи над 15 хиляди декара сухи треви и гори, като само горите са около 13 хиляди декара. Припомняме, че пожарът се разгоря на 24 август тази година, а гасенето му продължи 5 дни. След огнения ад на мястото настъпи екологична катастрофа. Той остави след себе си най- големите поражения, нанесени от огън в Югозападна България, вилня 5 дни в подножието на Пирин планина и се разпростря върху близо 15 000 декара на територията на две общини – Симитли и Кресна. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.18", "title": " Експерти ще дискутират щетите от огромния пожар над Кресна през август"}
{"url": "https://trud.bg/%d1%81%d0%b8%d0%bc%d0%b2%d0%be%d0%bb%d0%b8%d1%87%d0%bd%d0%be-%d0%bf%d1%80%d0%b5%d1%80%d1%8f%d0%b7%d0%b0%d1%85%d0%b0-%d0%bb%d0%b5%d0%bd%d1%82%d0%b0%d1%82%d0%b0-%d0%bd%d0%b0-%d0%b4%d0%b5%d1%82%d1%81/", "text": "Днес символично бе прерязана лентата на новата детска площадка в детска градина №1 „Ведрица“. Изграждането на детската площадка е по проект „Обичам природата- и аз участвам“ в рамките на национална кампания „за чиста околна среда- 2017 г.“ Теренът на новата детска площадка е подходящ за обучение в природна среда. Оборудван е с маси и пейки, които подпомагат извършването на дейността. Има зона за игри и спорт с ударопоглъщаща настилка, където децата да се забавляват. Изградена е и зона за труд в природна среда, където децата ще имат възможност да се грижат за растителността в обособената зона. Оформеният сектор за познавателна дейност през есенно-зимния сезон е спрямо изискванията на съвременните тенденции в образованието. Обучението продължава през идния сезон на закрито чрез интерактивни средства в зоната за познавателна дейност. Целта е създаване най- добри условия за развитие на детето като творческа личност с висока култура и интелект, с изразено гражданско съзнание и поведение, в съответствие с европейските ценности, чрез прилагане на иновационни модели на педагогическо взаимодействие. По повод откриване на новата детска площадка, децата от ДГ „Ведрица“ представиха и богата музикално-танцова програма. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.18", "title": " Символично прерязаха лентата на детска площадка в благоевградската ДГ №1 „Ведрица“"}
{"url": "https://trud.bg/%d1%8f%d0%b2%d0%be%d1%80-%d0%ba%d1%83%d1%8e%d0%bc%d0%b4%d0%b6%d0%b8%d0%b5%d0%b2-%d0%b7%d0%b0-%d1%81%d1%82%d0%b0%d0%b2%d0%b0%d1%89%d0%be%d1%82%d0%be-%d0%b2-%d0%b1%d1%81%d0%bf-%d0%be%d1%82%d1%81%d1%82/", "text": "Отстрелването на хора с опит, хора, които винаги са давали от времето си, за да може партията да стигне до тук, ми прилича на онзи модел на разцеплението на СДС. Това коментира Явор Куюмджиев по   по повод скандалите в ляво. „Има една идея, че всички, които са против действията на сегашното ръководство, са против БСП. Г-жа Нинова не е партията, тя не е нейна”, категоричен е Куюмджиев. По думите му настоящото ръководство на левицата упражнява сериозен и постоянен натиск върху взимането на решения. Според него ситуацията винаги се извърта по начин, по който да бъде взето решението, смятано от ръководството за правилно. „Всички, които говорят не против Нинова, а против принципите на партията, срещу тях се започва огромна кампания. В момента се води такава кампания за изключването на Георги Гергов от БСП”, поясни Куюмджиев. „Говорим срещу стила на ръководството и, че партията не върви на добре”, допълни още той. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.18", "title": " Явор Куюмджиев за ставащото в БСП: Отстрелването на хора с опит прилича на разцеплението в СДС"}
{"url": "https://trud.bg/%d0%bc%d0%be%d1%89%d0%bd%d0%b0-%d0%b5%d0%ba%d1%81%d0%bf%d0%bb%d0%be%d0%b7%d0%b8%d1%8f-%d0%bf%d1%80%d0%b5%d0%b4-%d0%bf%d0%be%d0%bb%d0%b8%d1%86%d0%b5%d0%b9%d1%81%d0%ba%d0%b8-%d1%83%d1%87%d0%b0%d1%81/", "text": "Мощна експлозия е станала малко след полунощ пред полицейски участък в град Хелсинбори, Швеция, предадоха световните агенции. При инцидента няма пострадали, но на сградата са нанесени сериозни материални щети. Входът ѝ е напълно разрушен. „Това е сериозна атака срещу демокрацията и правната система”, заяви началникът на полицията в града Карина Першон. Към момента не е ясно кой стои зад нападението. Според властите е възможно причина за атаката да е станала добрата работа на местната полиция. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.18", "title": " Мощна експлозия пред полицейски участък в Швеция"}
{"url": "https://trud.bg/%d1%80%d0%b5%d0%b6%d0%b8%d1%81%d1%8c%d0%be%d1%80%d1%8a%d1%82-%d0%b8%d1%81%d0%ba%d1%80%d0%b5%d0%bd-%d0%ba%d1%80%d0%b0%d1%81%d0%b8%d0%bc%d0%b8%d1%80%d0%be%d0%b2-%d0%bf%d1%80%d0%b5%d0%b4%d1%81%d1%82/", "text": "Актьорът и режисьор Искрен Красимиров ще гостува във Велико Търново, за да представи новия си филм за Апостола на свободата Васил Левски „ЛЪВСКИЙ – Европеец в Българско“. По покана на председателя на Общинския съвет в старата столица Венцислав Спирдонов талантливият творец ще се срещне с ученици в Езикова гимназия „Проф. д-р Асен Златаров“. Откритият урок „Незабравимата България“ ще се състои на 19 октомври от 10,00 ч. в училището, а младите хора ще се запознаят с филмовата продукция. В четвъртък великотърновци също ще могат да се срещнат с Искрен Красимиров. В 17,30 ч. режисьорът ще гостува в централната сграда на Регионална библиотека „П. Р. Славейков“. В читалнята на културната институция ще бъде излъчен новият филм за Дякона. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.18", "title": " Режисьорът Искрен Красимиров представя в Търново новия филм за Васил Левски"}
{"url": "https://trud.bg/%d0%b4%d0%b0%d1%82%d1%87%d0%b0%d0%bd%d0%b8-%d0%b4%d0%b5%d0%bc%d0%be%d0%bd%d1%81%d1%82%d1%80%d0%b8%d1%80%d0%b0%d1%82-%d1%80%d0%b0%d0%b7%d0%b4%d1%83%d0%b2%d0%b0%d0%bd%d0%b5-%d0%bd%d0%b0-%d1%81%d0%bf/", "text": "Представители на датската компания „Викинг Лайф-Сейвинг Екуипмънт Продъкшън”, която изгради завод край Пловдив, ще демонстрират на живо този четвъртък в града под тепетата раздуване на свой спасителен сал за кораби. Това ще стане по време на Деня на кариерата в пловдивския филиал на Технически университет-София, който привлече рекордните 57 фирми. Освен датчаните най-оригинален начин за грабване на вниманието на студентската аудитория прилагат и двете оптически фирми от Панагюрище – „Оптикс” АД и „Оптикоелектрон” АД. Те дават на всеки, който поиска да „вижда в тъмното“ през техните уреди за нощно виждане, както и през термовизионните уреди, предназначени за охрана на българските граници и за войниците, които ще водят нощен бой. Дванадесет от компаниите пък канят бъдещите инженери от Технически университет – Пловдив на специални презентации, на които с 15-минутни експозета ще представят бизнеса си и възможностите за кариерно развитие предимно в големи чуждестранни фирми. Те влизат в конкуренция за вниманието на близо 1500 бъдещи инженери от вуза. „Най-гладни“ за инженери са индустриалните компании. 36 от участниците в Деня на кариерата са фирми от различните индустриални сектори: оптика, машиностроене, уредостроене, автомобилостроене, самолетостроене. 13 компании за информационни технологии също участват в изложението, разчитайки да привлекат вниманието на студенти от специалности като „Компютърни системи и технологии“, „Електроника“, „Автоматика, информационна и управляваща техника“. Специално отношение към Деня на кариерата в Пловдив по традиция имат фирми, специализирани в подбора на персонал. Те са четири и още 4 компании са от различни области на икономиката, включително една е от държавната администрация. От възможностите за срещи с бъдещи инженери и информатици отново се възползват повече чуждестранни фирми, работещи в България с предприятия в района на Пловдив. Софийски компании също не пропускат възможността да приканят пловдивски студенти на стажове или дори на работа при тях. Родните фирми засилват интереса си към Деня на кариерата и през тази година има ръст на компаниите с български собственик, коментират от ръководството на техническия вуз под тепетата. „Търсенето на млади инженери и компютърни специалисти продължава да расте. Задачата ни като преподаватели е да дадем на нашите студенти най-съвременните инженерни знания, така че да могат да се реализират добре, независимо дали в България или в чужбина. Обратната информация, която получаваме от нашите завършили студенти е, че преобладаващата част от тях се ориентират към кариера в България. И още нещо – през последните 3 години нямаме завършил студент, който да не е започнал добре платена работа по специалността си”, твърди директорът на пловдивския филиал на ТУ-София проф. Въльо Николов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.18", "title": " Датчани демонстрират раздуване на спасителен сал за кораби пред студенти в Пловдив"}
{"url": "https://trud.bg/%d0%b1%d0%be%d0%b9%d0%ba%d0%be-%d0%b1%d0%be%d1%80%d0%b8%d1%81%d0%be%d0%b2-%d1%81%d0%b5-%d1%81%d1%80%d0%b5%d1%89%d0%bd%d0%b0-%d1%81-%d0%b3%d1%8e%d0%bd%d0%b0%d0%b9-%d0%b9%d0%be%d0%b7%d0%b4%d0%b5%d0%bc/", "text": "Министър-председателят Бойко Борисов се срещна днес с валията на Одрин Гюнай Йоздемир, съобщиха от МС. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.18", "title": " Премиерът Борисов се срещна с валията на Одрин Гюнай Йоздемир"}
{"url": "https://trud.bg/%d0%ba%d0%bc%d0%b5%d1%82%d1%8a%d1%82-%d0%bd%d0%b0-%d0%b3%d0%be%d1%80%d0%bd%d0%b0-%d0%be%d1%80%d1%8f%d1%85%d0%be%d0%b2%d0%b8%d1%86%d0%b0-%d1%83%d1%87%d0%b0%d1%81%d1%82%d0%b2%d0%b0-%d0%b2-%d1%81%d0%b5/", "text": "Кметът на Община Горна Оряховица инж. Добромир Добрев, заедно с представители на други български общини и фирми, присъстваха на семинар за обмяна на опит и добри практики на тема „Предизвикателството: Енергийна ефективност и ВЕИ в Норвегия”, организиран от норвежка компания „Грийнзоун“ АС. Семинарът се проведе в гр. Осло, Норвегия, от 12 до 13 октомври като участието на представители на българските общини и фирми е финансирано от Фонд за двустранни отношения BG04-00-02 по Програма BG04 „Енергийна ефективност и възобновяема енергия“ на Финансовият механизъм на Европейското икономическо пространство 2009-2014 въз основа на подписан меморандум за разбирателство между Република България и Исландия, княжество Лихтенщайн и кралство Норвегия. Събитието беше открито от българската посланичка в кралство Норвегия Румяна Митрева, която подкрепи желанието на българските участници за обмяна на опит и засилване на двустранните отношения между Република България и страната домакин. Участниците имаха възможността да получат нови знания и да се запознаят с утвърдени практики и с постигнатите резултати в община Осло и водещи норвежки компании по отношение на енергийната ефективност и използването на възобновяеми енергийни източници; да се срещнат с потенциални партньори и да посетят т.нар. “Пасивни” къщи, които са енергийно независими. С пътуването до гр. Осло, Норвегия се поставиха основите на бъдещо ползотворно сътрудничество и засилване на двустранните отношения между Република България и Кралство Норвегия, която е страна членка на Европейското икономическо пространство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.18", "title": " Кметът на Горна Оряховица участва в семинар за енергийна ефективност в Осло"}
{"url": "https://trud.bg/%d1%83%d1%81%d0%bb%d0%be%d0%b2%d0%bd%d0%be-%d0%b7%d0%b0-%d0%bf%d0%b5%d0%bd%d1%81%d0%b8%d0%be%d0%bd%d0%b5%d1%80-%d0%bf%d1%80%d0%b8%d1%87%d0%b8%d0%bd%d0%b8%d0%bb-%d1%81%d0%bc%d1%8a%d1%80%d1%82-%d0%bd/", "text": "Условно наказание получи 70-годишният Янко Събев, който при неправилно изпреварване се блъсна в автомобил и рани смъртоносно шофьорът му. Делото за причинената смърт в Окръжния съд в Шумен започна по съкратена процедура в сряда без разпит на свидетели и завърши в същия ден, като магистратите наложиха 2 г. и 8 месеца затвор с 4-годишен изпитателен срок. Шофьорът пенсионер е лишен и от книжка за три години. Нелепият пътен инцидент стана на 22 май на пътя Шумен-Силистра, близо до разклона за село Хитрино. Шофьорът на товарен автомобил „Мерцедес“ с десен волан предприел изпреварване без достатъчна видимост и се блъснал в насрещно движещия се „Фолксваген Поло“. Месец след инцидента загинал водачът на леката кола Сунай Я./38г./ от с.Изгрев. Пострадал и 9-годишния му син и се стигнало до отстраняване на далака му. Съпругата на виновника се отървала с фрактури на двата глезена. Осъденият трябва да плати 35 000 лв. обезщетение на пострадалото момче. Вече са се натрупали и близо 3 000 лв. деловодни разноски. Присъдата може да бъде обжалвана пред Апелативен съд-Варна. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.18", "title": " Условно за пенсионер, причинил смърт на пътя"}
{"url": "https://trud.bg/%d0%ba%d1%80%d0%b0%d1%81%d0%b8%d0%bc%d0%b8%d1%80-%d0%ba%d0%b0%d1%80%d0%b0%d0%ba%d0%b0%d1%87%d0%b0%d0%bd%d0%be%d0%b2-%d1%89%d0%b5-%d0%bf%d1%80%d0%be%d0%b2%d0%b5%d0%b4%d0%b5-%d1%80%d0%b0%d0%b1%d0%be/", "text": "Утре заместник министър-председателят по обществения ред и сигурност и министър на отбраната Красимир Каракачанов ще проведе работна среща на тема „Проникване на радикален ислям в Република България – заплахи и мерки за противодействие“. На нея ще бъдат обсъдени въпроси, свързани с радикалния ислям като глобална заплаха, как се отразява в България и мерките за противодействието му. В работната среща ще участват министри, заместник-министри и експерти от министерствата на вътрешните работи, на отбраната, на финансите, на образованието и науката, представители на прокуратурата, ДАНС, ДАР, дирекция „Вероизповедания“ към МС, както и експерти от научните среди. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.18", "title": " Красимир Каракачанов ще проведе работна среща за мерките за противодействие на радикалния ислям в България"}
