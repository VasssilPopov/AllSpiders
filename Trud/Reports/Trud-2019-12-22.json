{"url": "https://trud.bg/%d0%b2-%d1%81%d0%be%d1%84%d0%b8%d0%b9%d1%81%d0%ba%d0%b0%d1%82%d0%b0-%d1%81%d0%b8%d0%bd%d0%b0%d0%b3%d0%be%d0%b3%d0%b0-%d0%b7%d0%b0%d0%bf%d0%b0%d0%bb%d0%b8%d1%85%d0%b0-%d0%be%d1%81%d0%bd%d0%be%d0%b2/", "text": "Евреите по цял свят започнаха празненствата свързани с Ханука – Празникът на светлината. По традиция в Софийската синагога бе запалена основната свещ на церемонията, с която се отправя послание за мир, разбирателство и успех. Ханука се отбелязва в чест на повторното освещаване на Йерусалимския храм през 1397 г. по еврейския календар. На Ханука, в продължение на осем дни, последователно се палят осем свещи в ритуалния свещник – ханукия, като всеки ден се увеличава броят им. Пали се една основна свещ, наречена шамаша и свещи, съответстващи на поредния ден от празника. В чест на празника във всеки еврейски дом се поставя ханукия на прозореца, а на децата се раздават подаръци и лакомства. Традиционният за празника поздрав е “Хаг Ханука Самеах!”. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.22", "title": "\n\t\t\tВ Софийската синагога запалиха основната свещ на Ханука\t\t\t"}
{"url": "https://trud.bg/%d0%bd%d0%b0-86-%d0%b3%d0%be%d0%b4%d0%b8%d0%bd%d0%b8-%d0%bf%d0%be%d1%87%d0%b8%d0%bd%d0%b0-%d0%bc%d0%be%d0%b4%d0%bd%d0%b8%d1%8f%d1%82-%d0%b4%d0%b8%d0%b7%d0%b0%d0%b9%d0%bd%d0%b5%d1%80-%d0%b5%d0%bc%d0%b0/", "text": "Модният дизайнер Емануел Унгаро е починал в Париж на 86-годишна възраст, съобщиха членове на семейството му, цитирани от АФП. Унгаро, който се оттегли от модата през 2004 г., почина в събота след две години в „отслабено“ здравословно състояние, заяви член на семейството. Той е роден в Южна Франция на 13 февруари 1933 г. в семейство на италиански имигранти и се премества в Париж през 1956 г., където е обучен от испанския дизайнер Кристобал Баленсиага. През 1965 г. той създаде модната къща, носеща неговото име. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.22", "title": "\n\t\t\tНа 86 години почина модният дизайнер Емануел Унгаро\t\t\t"}
{"url": "https://trud.bg/%d0%bf%d1%8a%d1%80%d0%b2%d0%b8%d1%82%d0%b5-%d0%bf%d1%80%d0%b5%d1%81%d0%bf%d0%b8-%d0%b7%d0%b0-%d1%87%d0%bd%d0%b3/", "text": "За Коледа дъждовно, но топло  На 29-30 декември снежната покривка достига 30 см  Истинската зима идва за Нова година между 29 и 30 декември, когато температурите ще се понижат, заедно с това ще започнат и интензивни снежни превалявания. Пред “Труд” синоптикът Петър Янков обясни, че в населените места между 23-24 декември ще има едва 2-3 см сняг, които бързо ще се стопят. По коледните празници в планините се очакват до 10-15 см нова покривка. Точно за Нова година, обаче, ще имаме първите снежни преспи. Снежната покривка на места ще достигне между 15 см и 30 см. “До Коледа няма да се образува трайна снежна покривка, но застудяването ще се задържи. На 26 декември ще прехвърчат снежинки главно в западните райони в страната и по планините, като постепенно ще спрат слабите превалявания. Температурите по коледните празници чувствително ще се понижат, като едва ще достигат 5-6 градуса в най-топлите места”, допълни той. В последните дни през България е преминал студен фронт, а валежите които са започнали от Западна България ще достигнат и до източните райони на страната. “С появата на валежи, вятърът отслабва, затова няма опасност за нови урагани”, коментира Янков силния вятър, който през последното денонощие в София доведе до над 300 сигнала за паднали дървета и спря токът на много места. “Още в неделя отслабна силния от преди няколко дни вятър, който достигаше до 20 м/с, а по планините – на връх Мургаш беше с ураганни стойности до 40 м/с, а на връх Мусала беше до 28 м/с. Подобни силни ветрове по коледните празници не се очакват”, допълни Петър Янков. “Сутринта имаше аномално разпределение на температурите – в София в ранните часове беше 13 градуса, а в Пловдив – 2 градуса, а обикновено е обратното”, каза още Янков. Синоптикът обясни, че валежите ще бъдат чести явления – предимно от дъжд и сняг, като през вечерта в планините те ще преминават в сняг. Не само в София вилня топлият и поривист вятър фьон, който е характерен за преходните сезони. Явлението рязко повиши градусите до типично летни стойности. Високи температури бяха отбелязани в Североизточна България, Варна – 21 градуса, а Русе – 20. “На Бъдни вечер и на Коледа времето ще бъде сухо. В обедните часове в Източна България температурите ще достигнат дори 10 градуса”, прогнозира пред “Труд” климатологът проф. Георги Рачев. Необичайно топлото време се дължи на нахлуващия от югозапад топъл фронт. Именно динамиката на атмосферата, за която гарантира постоянния вятър, рязко подобрява качеството на въздуха.   400 оръдия гарантират ски удоволствието в Банско Светлана Василева \nТруд, Благоевград 400 оръдия има в ски зона Банско и те гарантират писти, които стават за каране на ски. Важното е само температурите да са под нулата, а те са такива. В планината падна доста естествен и хубав сняг, който позволи и старта на сезона да бъде снежен и красив. По празниците се очаква застудяване и нова порция сняг в планината, така че ските на Банско и приятното прекарване са абсолютно гарантирани. Снежната линия в Банско започва от 1700 метра, заедно със снежните оръдия пистите са най-добри, в Боровец – от 1800 – 1900 м, като по-сложни за скиорите са условията в Пампорово и Витоша. Там пистите са стръмни и е ветровито, а за любителите за белите спортове ще бъде удобно чак към Нова Година със снеговалежите които очакваме след 29 декември.   Жълт код за 10 области утре Циклон спря фериботите в Гърция Жълтият код за силен вятър остава в сила и утре за 10 области в България. Предупреждения за опасно време има по морето, както и за Видин, Монтана, Враца, Плевен, Велико Търново, Русе, Сливен, Стара Загора, Пловдив и Пазарджик. От НИМХ съобщиха, че през Балканския полуостров от запад на изток ще преминава обширен циклон. Ще бъде облачно и дъждовно. От северозапад ще прониква студен въздух и с него температурите ще се понижат, но все още ще се задържат по-високи от обичайните. Циклон през Гърция затрудни трафика в страната. Движението на фериботи е спряно заради силните морски бури. Автобуси и ТИР-ове изчакват на място да утихне вятъра и да бъде възстановен фериботния транспорт. Очакват се още проливни дъждове и ураганен вятър. Властите в южната ни съседка издадоха забрана за движение на всякакъв вид плавателни съдове в Йонийско море. Силата на вятъра достигна 9-та степен по скалата на Бофорт. Без връзка останаха островите Корфу, Закинтос и Кефалония. Затворено е и пристанището Игуменица. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.22", "title": "\n\t\t\tПървите преспи за ЧНГ\t\t\t"}
{"url": "https://trud.bg/615-%d1%83%d0%b1%d0%b8%d1%82%d0%b8-%d0%bd%d0%b0-%d0%bf%d1%8a%d1%82%d1%8f-%d1%81-4-%d0%bf%d0%be%d0%b2%d0%b5%d1%87%d0%b5-%d0%be%d1%82-2018-%d0%b3/", "text": "Пълен провал на Националната стратегия за безопасност (2011-2020) Жертвите трябваше да намалеят с 50%, а спадът е едва 12% Шестотин и петнадесет души са загинали по българските пътища от началото на 2019 г. Данните на КАТ са към 21 декември и показват, че 10 дни преди края на годината жертвите са с 4 повече, отколкото през цялата 2018 г. Статистиката се прави до 31 януари 2020 г. – един месец след последния ден на предходната година, експерти не изключват броят на убитите при катастрофи у нас да достигне до 640. Очаква се страната ни отново да има коефициент от над 95 загинали на 1 млн. жители от населението, което да нареди пак България или на първо, или на второ място по черната класация по смъртност на пътя, в зависимост от резултатите на Румъния. Данните показват още пълен провал на Националната стратегия за пътна безопасност (2011-2020), която уж щеше да задължава всевъзможните министерства, агенции и институции да работят така, че жертвите на катастрофи през десетилетието да намалеят с 50%, а ранените с 20%. Във въпросния план дори има посочени числа, които звучат нелепо, ако бъдат сравнени с реалния брой на загинали и ранени (виж таблиците). Например – за 2019 г. стратегията прогнозира 427 убити, а още годината не завършила и те са 615. Очакването е също ранените при катастрофи през 2020 г. да са 6368 души, акато погледнем данните – през всичките 9 от 10 години пострадалите никога не са били по-малко от 8000 души. Европейският съюз има същата програма за 50% по-малко жертви. Балтийски държави Литва и Латвия плюс Гърция в действителност отчитат спад на загиналите от 38 до 42%. България и Румъния, които през 2010 г. са били редом до тях в черната класация, бележат скромно намаление с едва 12-15%. Средно за ЕС в началото на десетилетието жертвите са били 63 на 1 млн. и са намалели до 47 на 1 млн., което прави спад от около 21%. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.22", "title": "\n\t\t\t615 убити на пътя – с 4 повече от 2018 г.\t\t\t"}
{"url": "https://trud.bg/%d0%ba%d0%b8%d1%80%d0%b8%d0%bb-%d0%b4%d0%be%d0%bc%d1%83%d1%81%d1%87%d0%b8%d0%b5%d0%b2-%d0%bf%d0%be-%d0%bf%d1%80%d0%b5%d1%86%d0%b5%d0%bd%d0%ba%d0%b0-%d0%bd%d0%b0-%d0%ba%d1%80%d0%b8%d0%b1-2019-%d0%b3/", "text": "По преценка на КРИБ 2019 г. беше една добра година за българската икономика. Това заяви пред   собственикът на „Адванс Медиа Груп” и председател на Конфедерацията на работодателите и индустриалците в България (КРИБ) Кирил Домусчиев. „И цифрите го показват – при прогнозиран ръст на БВП от 3,1% той стана 3,6 на сто. Вървейки, икономиката дърпа и потреблението нагоре. Безработица почти няма. Износът също расте”, обобщи Домусчиев. И добави, че ако се решат някои текущи проблеми, икономиката ни може да бележи и двуцифрен ръст. Като възможна мярка за последващо развитие председателят на КРИБ посочи необходимостта от внос на специалисти. „Ние не сме срещу минималната работна заплата, но е важно да има формула, определени критерии и параметри, които да показват с колко трябва да се увеличава тя”, коментира още председателят на КРИБ. „Пускането на болнични се превръща в някаква култура и това ощетява държавата. Видно е, че тя не осъществява нужния контрол”, каза още председателят на най-голямата работодателска организация. ЗА БИЗНЕСА На въпрос как стои бизнесът, който управлява с брат си Георги Домусчиев на българския пазар, Кирил Домусчиев отговори, че компаниите му постоянно се изкачват нагоре в подрежданията на Кофас, които класират фирмите от Източна и Централна Европа. „Ние предпочитаме да сме марка в Европа и САЩ. Продаваме продуктите на групата в над 100 държави. У нас са немалка част от производствените ни мощности, което е добре, защото създаваме работни места, култура и традиции на производство, ноу хау, които остават тук за поколения напред”, заяви Домусчиев. ЗА ФУТБОЛА И „ЛУДОГОРЕЦ” „За да даваш в спорта, трябва да си направил нещо сериозно и в бизнеса. „Лудогорец” за нас винаги е бил един социален проект. Така го и започнахме – подпомагайки един местен клуб и местната общественост, но не само спортната. В крайна сметка този клуб успя да направи Разград име, за което се говори не само в България, но и по света”, коментира Домусчиев. Той подчерта, че в началото отборът не е имал най-големия бюджет, но въпреки това е успял да стане шампион. „Според мен не всичко е пари. Важен е и мениджмънтът. А той е едно много широко понятие. Важно е как ще структурираш отбора, дали ще подбереш най-качествените хора за всяка позиция, за да постигнеш максимален ефект с минимални средства. Факт е, че дойдоха времена, в които „Лудогорец” може да побеждава грандове с 6-8 пъти по-голям бюджет от нашия”, коментира още собственикът на „Орлите”. Според Домусчиев в момента „Левски” се очертава като най-сериозен конкурент предвид факта, че в края на есенния дял от шампионата е на 5 точки след „Лудогорец“. „Все пак не трябва да отписваме и „Локомотив Пловдив” и ЦСКА-София. Има и още няколко отбора, които ще се борят за място в първата шестица. Първенството ни не върви никак зле, има интрига”, каза Кирил Домусчиев. ЗА ВАР „Рано или късно, ако искаме да имаме професионално, а не аматьорско първенство, тази система ще трябва да се изгради. Това е бъдещето”. Така Домусчиев коментира необходимостта от въвеждането на видео асистент рефер (ВАР). По отношение на нужните за целта инвестиции, бизнесменът поясни, че размерът им зависи от модела система, който ще бъде избран. И допълни, че собствениците на клубове вероятно ще търсят финансова подкрепа и от държавата. „Дали тя ще я даде, е друг въпрос. Но тази система ще ни остави в Европа, ще помага за развитието на съдиите ни и ще охлади футболните страсти”, категоричен е собственикът на „Лудогорец”. „Трябва да се инвестира във футбола, защото той е социален феномен – хората обичат и искат да гледат футбол. Нужна е и инфраструктура. А това няма как да стане без подкрепата на държавата”, каза още бизнесменът. ЗА БФС Кирил Домусчиев заяви, че няма намерение да се кандидатира за президентския пост в Българския футболен съюз (БФС), тъй като е доста ангажиран. Има и собствен клуб, който иска да развива. „Новият президент на Съюза трябва да бъде човек с възможности, да не е фалирал, да има авторитет и да обича футбола, той да е в сърцето му. Защото има и собственици, за които футболът не е интересен, но те държат клубове – може би, защото е модерно”, коментира Домусчиев. Като пример за човек, чийто избор за шеф на БФС би подкрепил, бизнесменът посочи Атанас Фурнаджиев. „През годините той е дал много пари за футбола, успешен бизнесмен е, с богат опит и в същото време – сравнително млад. Но от моите разговори с него разбрах, че няма намерение да се кандидатира, което е жалко”, заяви Домусчиев. Самият Фурнаджиев обаче споделил, че няма също да се кандидатира за президент на БФС. ЗА NOVA „Тази година компанията ще има рекордни приходи и печалба. Това показва развитие и голямо доверие от страна на рекламодателите. Всичко е свързано с високия рейтинг – ние сме най-гледаната телевизия, телевизията на младите хора. Компанията е на европейско и дори на световно ниво. Предполагам, че на база на всички инвестиции, които правим в момента, следващата година ще бъде още по-добра”, заяви Кирил Домусчиев. Той подчерта, че още при покупката на медията е заявил желание тя да продължи да се развива като българската телевизия и обеща, че през 2020 г. обемът на българското в NOVA ще се увеличи още повече. „Това е желанието на нас, собствениците, с всичките му плюсове и минуси. Тъй като разходите за направата на един епизод от сериала „Пътят на честта”, например, са 50 000 – 60 000 лева. Докато епизод от индийски сериал се купува за 200 евро. Но ние не търсим максималните печалби, а искаме да поддържаме имиджа си на българската телевизия”, допълни бизнесменът. Той разкри, че предстои NOVA да има нова сграда, която ще е най-модерната не само в България, но и Балканите. „Надявам се, че до лятото на 2021 г. ще сме готови и ще можем да зарадваме зрителите с новото лице на NOVA”, коментира Домусчиев. В заключение той отбеляза, че е позитивно настроен към предстоящото през новата година. „Очаквам да се сбъднат мечтите на много хора от бизнеса – да влезем в чакалнята на Еврозоната. Тая надежди, че ще има реформи в много сфери, включително и в енергетиката”, завърши Домусчиев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.22", "title": "\n\t\t\tКирил Домусчиев: По преценка на КРИБ 2019 г. беше една добра година за българската икономика\t\t\t"}
{"url": "https://trud.bg/%d0%ba%d0%bb%d0%b8%d0%bc%d0%b0%d1%82%d1%8a%d1%82-%d0%be%d0%bf%d1%80%d0%b5%d0%b4%d0%b5%d0%bb%d1%8f%d1%89-%d0%b7%d0%b0-%d0%b4%d1%83%d0%bc%d0%b8%d1%82%d0%b5-%d0%bd%d0%b0-%d0%b3%d0%be%d0%b4%d0%b8%d0%bd/", "text": "“Оксфорд” предупреждава за извънредно положение “Климатична стачка”, “климатично извънредно положение” и “те” – това са думите на годината според речниците “Колинс”, “Оксфорд” и “Мериам-Уебстър”. Работещите за “Колинс” установили стократно увеличение на употребата на фразата “климатична стачка” през 2019 г. Те я дефинират като “форма на протест, при която хората отсъстват от работа или училище, за да се присъединят към демонстрации, изискващи действия срещу климатичните промени”. Речникът “Оксфорд” залага на още по-екстремното “климатично извънредно положение” – ситуация, в която са необходими спешни действия, които да намалят или спрат климатичните промени и да предовратят потенциално необратими щети върху природата. Според речника “Мериам-Уебстър” най-важната дума на 2019 г. е местоимението “they” (“те”), използвано обаче в единствено число като полово неутрален заместител на “he” (“той”) и “she” (“тя”). В последните години “they” се употребява от всички онези, които настояват за деконструиране на класическите определения на пол. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.22", "title": "\n\t\t\tКлиматът определящ за думите на годината\t\t\t"}
{"url": "https://trud.bg/%d0%bc%d0%b0%d0%bd%d1%84%d1%80%d0%b5%d0%b4-%d0%b2%d0%b5%d0%b1%d0%b5%d1%80-%d0%bc%d0%b0%d0%ba%d1%80%d0%be%d0%bd-%d0%bf%d1%80%d0%b8%d1%87%d0%b8%d0%bd%d0%b8-%d1%82%d0%b5%d0%b6%d0%ba%d0%b8-%d1%89%d0%b5/", "text": "Манфред Вебер спечели европейските избори като главен кандидат (шпитценкандидат) на християндемократите. Той обаче не стана председател на Комисията. Вебер вижда вината за това преди всичко във френския президент Еманюел Макрон – и сега го атакува остро, предаде БГНЕС. Водещият кандидат на християндемократите на европейските избори Манфред Вебер отправя сериозни обвинения срещу френския президент Еманюел Макрон, съобщи в. „Ди Велт“. Отказът на Макрон да приеме Вебер за председател на Еврокомисията беше “атака срещу демократична Европа”, каза заместник-председателят на Християнсоциалния съюз (ХСС) пред вестниците на “Funke Mediengruppe”. Заедно с унгарския президент Виктор Орбан Макрон “е причинил сериозни щети на европейската демокрация “. Християндемократите на Вебер бяха потвърдени като най-силната парламентарна група в Европейския парламент със 174 мандата, въпреки загубите на европейските избори. Но в крайна сметка Урсула фон дер Лайен стана председател на Комисията. Аргументът на Макрон беше, че Вебер няма управленски опит. Френският президент не е този, който решава кой отговаря на условията за длъжност, заяви председателят на групата на ЕНП в Европейския парламент. “Само избирателите.” От своя страна Вебер отчита, че новият председател на Комисията Урсула фон дер Лайен (ХДС) се е държала правилно. Тя лоялно го подкрепила в предизборната кампания, каза той. „Не е виновна за развитието. Макрон я предложи и тя беше приета като компромисен кандидат. “ На въпроса за собствените му грешки Вебер отговори, че не е направил всичко както трябва. “Ключовият проблем обаче беше, че другите партии не уважават победителя”, каза той. “Не бях наясно с тази сила – и да, подцених това.” Вебер също остро атакува топ кандидата за социалисти и вицепрезидент на Европейската комисия, Франс Тимерманс „Демократичните партии трябва да са способни на консенсус, компромиси и коалиция. Но ние преживяваме промяна в политическата култура – както на национално, така и на европейско ниво “, критикува Вебер. “Партийните интереси са поставени над страната и континента.” Вебер призна, че двата месеца след изборите са „трудни месеци“ за него. На него му трябваше лятото, за да намери мястото си отново. Семейството му му оказа подкрепа. “Трябва да се знае, че човек първо е уважаван като личност – а не като политик с кариерата си”, каза той. “Колкото и да е важна политиката – тя е само част от живота ми, а не всичко.” Сега “ще стана и ще се бия”, обяви Вебер. “Нуждаем се от правна сигурност до следващите европейски избори през 2024 г. Трябва да направим правно обвързващо споразумение между Съвета и Парламента, че победоносният шпитценкандидат т всъщност ще стане председател на Комисията.” АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.22", "title": "\n\t\t\tМанфред Вебер: Макрон причини тежки щети на европейската демокрация\t\t\t"}
{"url": "https://trud.bg/%d1%82%d1%83%d1%80%d1%86%d0%b8%d1%8f-%d0%bf%d1%83%d1%81%d0%bd%d0%b0-%d0%bf%d1%8a%d1%80%d0%b2%d0%b0%d1%82%d0%b0-%d0%bf%d1%80%d0%be%d0%b8%d0%b7%d0%b2%d0%b5%d0%b4%d0%b5%d0%bd%d0%b0-%d0%b2-%d1%81%d1%82/", "text": "Първата подводница от тип 214 TN беше пусната на вода във военната корабостроителница „Гьоледжюк“ в северозападна Турция, съобщи турският телевизионен канал NTV, цитиран от TACC. Подводницата е кръстена „Пири Рейс“ в чест на османски навигатор и картограф. След пускането й на вода, доокомплектоването й ще продължи до 2022 г., когато официално трябва да влезе в арсенала на турските военноморски сили. На церемонията присъства турският президент Тайип Ердоган. Той обеща, че до 2027 г. ВМС ще получат шест подводници от този тип. През юли 2009 г. Турция сключи договор с най-голямата германска корабостроителница HDW (Howaldtswerke-Deutsche Werft) за съвместното производство на шест подводници от тип 214 TN. Най-малко 80% от работата по създаването на подводници е възложена на турската отбранителна промишленост, останалите 20% – на германската компания. HDW сглобява само основните корпусни и механични компоненти и някои секретни компоненти, включително горивни клетки и задвижващи системи. Всички електронни компоненти и оръжейни системи се произвеждат и инсталират в Турция. Тези подводници, както отбелязват от Anadolu Agency, се характеризират със свръх маневреност и автономност (възможността за дълъг престой под вода). Подводниците са оборудвани с модерни торпедни системи, могат да унищожават статични вражески цели на сушата, да разчистват минни полета, както и да изстрелват ракети. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.22", "title": "\n\t\t\tТурция пусна първата произведена в страната подводница тип 214 TN (СНИМКИ)\t\t\t"}
{"url": "https://trud.bg/%d1%81%d1%82%d0%be%d0%b8%d1%87%d0%ba%d0%be%d0%b2-%d1%81%d1%80%d0%b5%d0%b4-%d0%bb%d0%b5%d0%b3%d0%b5%d0%bd%d0%b4%d0%b8%d1%82%d0%b5-%d0%b8-%d0%bd%d0%b0-xxi-%d0%b2%d0%b5%d0%ba/", "text": "На 4 март 2004 година Христо Стоичков получи признание близко по тежест до „Златната топка“. Краля Пеле го постави сред 100-те най-велики на миналия век по случай вековния юбилей на ФИФА. Сега дойде ред най-големият български играч да влезе в още още една престижна класация. Международната федерация по футболна история и статистика определи 96 легенди, които вече не играят, но някои от тях са били на терена буквално до преди година-две. И Стоичков отново получи своето място. Край Камата са великани на  Ето 96-те легенди според Международната федерация по футболна история и статистика: Христо Стоичков, Пеле, Зико, Гаринча, Роналдо, Франц Бекенбауер, Герд Мюлер, Лотар Матеус, Йохан Кройф, Марко ван Бастен, Рууд Гулит, Боби Чарлтън, Дейвид Бекъм, Стенли Матюс, Диего Марадона, Алфредо ди Стефано, Хао Хайдон (Китай), Сун Джихай (Китай), Махмуд Ел-Хатиб (Егихет), Мохамед Абутрика (Египет), Мишел Платини, Зинедин Зидан, Антонио Карбахал (Мексико), Уго Санчес, Еузебио, Луиш Фиго, Дино Дзоф, Роберто Баджо, Рабах Маджер (Алжир), Роже Мила, Ференц Пушкаш, Байчунг Бутия (Индия), Али Даеи, Хидетоши Наката, Ча Бум Кун (Южна Корея), Джасем Ал-Бесара (Кувейт), Джордж Уеа, Уинтън Ръфър, Нвакво Кану, Хосе Луис Чилаверт, Маджет Абдула (Саудитска Арабия), Франсиско Хенто, Танджу Чолак (Турция), Олег Блохин, Хуан Вилано (Уругвай), Лендън Донован, Лукас Радебе (ЮАР), Райън Гигс, Франко Барези, Габриел Батистута, Денис Бергкамп, Збигнев Бониек, Роберто Карлос, Петер Чех, Андрей Шевченко, Кени Далглиш, Едгар Давидс, Алесандро дел Пиеро, Дидие Дрогба, Самуел Ето’о, Енцо Франческоли, Георге Хаджи, Тиери Анри, Оливер Кан, Кака, Кевин Кийгън, Марио Кемпес, Мирослав Клозе, Роналд Куман, Филип Лам, Михаел Лаудруп, Юнис Мапмуд (Ирак), Паоло Малдини, Рафаел Маркес, Павел Недвед, Мохамед Ноор (Саудитска Арабия), Джей Джей Окоча, Абеди Пеле, Жан-Мари Пфаф, Андреа Пирло, Карлес Пуйол, Раул, Франк Рийкард, Ривалдо, Ромарио, Роналдиньо, Паоло Роси, Карл-Хайнц Румениге, Петер Шмайхел, Давор Шукер, Франческо Тоти, Карлос Валдерама, Рууд ван Нистерлой, Робин ван Перси и Шави. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.22", "title": "\n\t\t\tСтоичков сред легендите и на XXI век\t\t\t"}
{"url": "https://trud.bg/%d0%bf%d1%83%d1%82%d0%b8%d0%bd-%d0%be%d0%b1%d1%89%d1%83%d0%b2%d0%b0%d0%bd%d0%b5%d1%82%d0%be-%d1%81-%d0%b6%d1%83%d1%80%d0%bd%d0%b0%d0%bb%d0%b8%d1%81%d1%82%d0%b8-%d0%b5-%d0%b2%d0%b0%d0%b6%d0%bd%d0%be/", "text": "Руският президент Владимир Путин смята, че е важно да се общува с журналистите на големи пресконференции, тъй като те общуват тясно с хората в своите региони. Той заяви това в интервю за предаването „Москва. Кремъл. Путин“ по канала „Русия 1“. „За мен това е важно. За да чуя тяхната гледна точка, тяхното мнение, разбира се, аз вземам предвид, трябва да взема това предвид в практическата си работа. Но ми се струва, че и за представителите на медиите и обществеността това също е важно и има значение, защото обяснява мотивите за поведението на държавните органи и власти по определени въпроси, показва перспективата за развитие на някои ключови въпроси, пред решението на които сме изправени“, обясни Путин. Той също отхвърли предположението на някои западни медии, че този формат на комуникация с журналистите е манипулиране и контрол над медиите. „Това няма нищо общо с манипулацията. Изразявам своята гледна точка по онези въпроси, които засягат медиите“, каза президентът. Путин отбеляза, че проблемите на пресконференцията показват тенденциите в икономиката и социалната сфера, което е „много полезно, представлява голям интерес и, разбира се, свидетелства за нашата откритост“. „Това е всичко. И какво влияем там? Ние влияем в смисъл, че предаваме своята гледна точка на зрителите, читателите, слушателите на медиите, които присъстват тук“, подчерта руският лидер. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.22", "title": "\n\t\t\tПутин: Общуването с журналисти е важно\t\t\t"}
{"url": "https://trud.bg/%d0%b2%d0%b8%d1%86%d0%b5%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d0%b8%d0%bb%d0%b8%d1%8f%d0%bd%d0%b0-%d0%b9%d0%be%d1%82%d0%be%d0%b2%d0%b0-%d0%bf%d1%80%d0%b5%d0%b4-5/", "text": "Наши сънародници ще бъдат принудени да се върнат от Острова Таксите за университетите се вдигат Очаквам след Брекзит една голяма част от английските граждани, които имат имоти тук, да поискат българско гражданство, защото това автоматично ще ги направи европейски граждани. Това заяви вицепрезидентът Илияна Йотова пред „Труд”. По думите є подвластен на тесни партийни и политически интереси, министър-председателят Дейвид Камерън (2010-2016 г.) е хвърлил и страната си, и ЕС в една авантюра, чийто последствия тепърва предстоят. „Като държава членка на ЕС, България също трябва да променя своите политики. Част от българските граждани ще се справят, ще попълнят новите формуляри, ще потвърдят статута си. Други ще бъдат принудени или да се върнат, или да отидат в други страни”, подчерта Илияна Йотова. „Достъпът на нашите съграждани до работа ще бъде затруднен, таксите в университетите ще станат по-високи. Като малка страна ние трябва да заявим ясно интереса си в двустранните отношения, а защитата на нашите сънародници трябва да е държавна политика”, заяви вицепрезидентът. „Излизайки извън сферата на ЕС, Обединеното кралство ще започне да прави икономиката си в двустранен план и не смятам, че България ще є бъде сред приоритетите”, каза още пред „Труд” Илияна Йотова. Интервю с вицепрезидента на Република България четете утре в „Труд“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.22", "title": "\n\t\t\tВицепрезидентът Илияна Йотова пред „Труд”: След Брекзит англичани ще търсят българско гражданство\t\t\t"}
{"url": "https://trud.bg/%d0%ba%d0%be%d0%bb%d0%b0-%d0%b1%d0%bb%d1%8a%d1%81%d0%bd%d0%b0-%d0%b6%d0%b5%d0%bd%d0%b0-%d0%bd%d0%b0-%d0%bf%d0%b5%d1%88%d0%b5%d1%85%d0%be%d0%b4%d0%bd%d0%b0-%d0%bf%d1%8a%d1%82%d0%b5%d0%ba%d0%b0-%d0%b2-2/", "text": "Кола блъсна жена в Благоевград. По първоначални данни инцидентът е станал на пешеходна пътека, в близост до полицията. Това съобщи БТВ. Жената е транспортирана в Спешния център. Тя е без опасност за живота. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.22", "title": "\n\t\t\tКола блъсна жена на пешеходна пътека в Благоевград\t\t\t"}
{"url": "https://trud.bg/%d1%81%d0%b5%d0%b4%d0%b5%d0%bc-%d0%bf%d1%80%d0%be%d1%81%d1%82%d1%80%d0%b5%d0%bb%d1%8f%d0%bd%d0%b8-%d0%b2-%d1%86%d0%b5%d0%bd%d1%82%d1%8a%d1%80%d0%b0-%d0%bd%d0%b0-%d0%b1%d0%b0%d0%bb%d1%82%d0%b8%d0%bc/", "text": "Седем души бяха открити с огнестрелни рани в Балтимор, след като полицейски служители реагираха днес на сигнал за стрелба, предаде Асошиейтед прес, като се позова на полицията в американския град и местни медии. На страницата си във Фейсбук полицията съобщи, че е реагирала на сигнала към 2,10 ч. сутринта местно време. Когато полицаите пристигнали на място, открили четирима простреляни – 20-годишен мъж с наранявания в областта на рамото и хълбока, 18-годишен с наранявания по двата крака, 27-годишен мъж с рана на ръката и 17-годишен с наранявания по гърба и крака. Всички те са транспортирани в болница. Двама други простреляни, на 22 и на 17 години, сами отишли в местни болници, каза още полицията. Според местни медиии впоследствие полицията е съобщила и за седми прострелян, който пристигнал в болница в района за лечение на огнестрелна рана. Няма данни за възрастта и естеството на нараняванията му. Полицията не уточни дали има задържани. Балтимор преживява една от най-тежките си години, що се отнася до нивата на насилие в града. Дотук през 2019 г. в града са извършени над 330 убийства. Миналата година те са били общо 309. В града са регистрирани и над 1300 грабежа и кражби на коли. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.22", "title": "\n\t\t\tСедем простреляни в центъра на Балтимор\t\t\t"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-548/", "text": "Игрови конзоли сменят колелото и тротинетката Купуваме повече играчки и сувенири вместо дрехи и обувки.           Броим 10 лева за кило свинско по Коледа и Нова година Увеличението спрямо миналата година е между 15 и 40 на сто.           Надеждата да доминира страха и примирението България се свива като Шагренова кожа, казва вицепрезидентът Илияна Йотова в интервю за „Труд“.         Едни милиони се губят Никой не знае къде са отишли парите за медсестрите – „ТВ Панорама“ с Иван Гарелов.         Климатичното самоубийство на Европа В ЕС се е възцарила „екопсихоза“, „еколудост“ и дори „еко-бесие“ – трета част от поредицата на Румен Воденичаров.               „Зелената сделка” на ЕК ще оскъпи стоките и услугите Европа трябва да е първият континент с нулеви емисии на парникови газове – „Капитал и пазари“ с Димитър Чобанов.         Екзекуторът на СДС Силует на Иван Йорданов Костов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.22", "title": "\n\t\t\tВижте акцентите в броя на вестник „Труд“ в понеделник, 23 декември 2019\t\t\t"}
{"url": "https://trud.bg/%d0%bd%d0%b8%d0%ba%d0%be%d0%bb-%d0%ba%d0%b8%d0%b4%d0%bc%d0%b0%d0%bd-%d0%bd%d0%b5-%d0%bc%d0%b8-%d0%bf%d1%80%d0%b5%d1%87%d0%b8-%d0%b4%d0%b0-%d0%b8%d0%b3%d1%80%d0%b0%d1%8f-%d0%b3%d0%be%d0%bb%d0%b0/", "text": "Животът ми е импровизация Не чета филмовите рецензии По принцип стоя в образ дълго време. Обичам да оставам в образ. В момента, в който стъпя на снимачната площадка, вече съм на работа, потопена в персонажа На 52 години Никол Кидман продължава да бъде една от най-талантливите и аткрактивни актриси на планетата. Тя има “Оскар”, БАФТА, “Златна мечка” и няколко статуетки “Златен глобус, но е още жадна за успех и внушителни филмови постижения. Родена в Австралия, през 90-те години на миналия век, тя се превръща едновременно в секссимвол, модна икона и сериозна драматична изпълнителка. Някои от най-прочутите и обичани роли на Никол Кидман са във филми като “Широко затворени очи”, “Часовете”, “Мулен руж”, “Догвил”, “Студената планина”, “Далече, далече”, “Батман завинаги”, “Австралия” и др. \nНаскоро тя се пробва и като продуцент с хитовия сериал “Големи малки лъжи”. Тя изпълнява и една от главните роли във впечатляващия женски ансамбъл, който включва още Рийз Уидърспуун, Лора Дърн и Зои Кравиц. Най-новата роля на Никол е в драмата по действителин събития “Бомба със закъснител”. \n\t\t \t – Никол, след толкова много роли и успехи, вълнувате ли се преди премиерата на нов филм с ваше участие? \n– Винаги се вълнувам, но постоянно работя и наистина нямам време изцяло да се отдам на емоцията около премиерата. Винаги гледам напред и не чета филмовите рецензии, например. Знам, когато съм се справила с една роля и кога филмът си заслужава. А “Бомба със закъснител” със сигурност си заслужава. Вложихме много старание в разказването на тази важна и съвременна история. – Вие сте от актрисите, които нямат проблем с голотата и сексуалността на екран. Страда ли съвременното кино от пуритански настроения? \n– За мен сексуалните сцени също са изразни средства от нашия артистичен арсенал и използвани правилно се превръщат в прекрасен начин за разказване на историята и обогатяване на персонажите. Лично аз нямам проблеми с добре написаните еротични сцени. Не ми пречи да играя гола. Аз съм актриса, това ми е работата. – Триумфирахте и в телевизията с “Големите малки лъжи”. Как беше това преживяване? \n– Мисля, че бях правилния избор за ролята на Селест, поне така ме уверяваха първоначално. После се срещнах с Дейвид Кели, който написа сценария, и той ми каза, че аз трябва да изиграя Маделин. Говорихме, спорихме и в крайна сметка се разбрахме и начертахме пътя пред персонажите и поредицата. Аз взех Селест, а Рийз Уидърспуун пое ролята на Маделин. – Как се разбирахте с вашата екранна партньорка и копродуцент на “Големи малки лъжи” Рийз Уидърспуун? \n– Когато четете сценария на сериала, забелязвате, че Маделин (Рийз Уидърспуун) говори постоянно. За мен това бе ужасяващо. Но никой не може да се справи с този тип роля по-добре от Рийз. Тя се справя блестящо с баланса между комедията и реалния живот. Попитах я как го постига и тя ми отвърна: “Ами, просто го правя.” Просто, но брилянтно. Аз съм нейната най-голяма фенка. – Как премина подготовката за тази роля? \n– По принцип стоя в образ дълго време. Обичам да оставам в образ. В момента, в който стъпя на снимачната площадка, вече съм на работа, потопена в персонажа. Това е моят принцип в професията. Абсорбирам състоянията на жените, които пресъздаваме, влагам цялата си любов в епизодите. Търся истината. А да намериш истината, е трудно. – Каква е вашата рецепта за успех и хармония? \n– Нямам рецепта. Може да се каже, че животът ми е импровизация. Отделно смятам, че няма такова нещо като перфектен живот. Не съществуват подобни абсолютни неща, хората се опитват да оцеляват и точно този процес ние описваме в “Големи малки лъжи”. Основата на сценария на минисериала е книгата. Изследваме непознатото и начините, по които се самозалъгваме, проекциите, които постоянно извършваме в реалността. Това е творба за нашите недостатъци. Толкова по-приятно е когато осъзнаеш, че ние като човешки същества сме изтъкани от противоречия и недостатъци и може да си помагаме един на друг. – Домашното насилие е сериозна и широко отразявана обществена тема. Вие играете ролята на жена, която е жертва на насилие в дома си. Какъв беше вашият подход към тази деликатна територия? \n– С известна доза неохота. Аз съм ангажирана с каузата на ООН по въпросите на жените, наясно съм с тежки теми като военни престъпления и домашно насилие. В минисериала ние разказваме една история, но не се опитваме да отправим послание, с което да искаме да отговорим на всички въпроси. Но колкото повече такива истории се разказват за домашното насилие с всичките нюанси и сложности, толкова е по-полезно за диалога в обществото. Защото по принцип е трудно да се говори за това. Бих желала отново да подхванем тази тема след премиерата на минисериала. Има толкова важни неща като сексуалното насилие и изнасилванията, с които всички ние трябва да се занимаваме. Смятам, че “Големи малки лъжи” е едновременно трогателен, забавен и опустошителен. – А какво ви привлече към историята? \n– Много рядко може да се намери четиво за силен и интригуващ женски образ. А тази книга имаше цели пет такива. Това ме привлече към историята. Идеята за минисериал – също. Форматът предлага много предизвикателства и възможности. Тонът на историята е особено важен и атрактивен – едновременно сериозен и изпъстрен с хумор. В началото на работата по екранизацията пред мен стоеше въпросът как да накараме тази история да проработи в продължение на седем часа, колкото е времетраенето на целия минисериал. Това предизвикателство превърна работата в изключително вълнуващ процес за мен. – Феминистки ли е този сериал? \n– Не бих казала. Не мисля за “Големи малки лъжи” като за произведение с определено послание. Не е феминистки. Не бих желала да бъда човекът, който да казва на публиката как трябва да се чувства, защото историите, които разказваме, са лични и всеки ги приема така. Творбата може да значи едно за някой зрител и съвсем друго за друг. Бих желала да се започне разговор, дискусия. Есенцията на “Големи малки лъжи” е женското приятелство и силата на дамите да се защитават взаимно, когато се обединят. Но е необходимо да се гледат всичките седем часа от минисериала. – Как се промени Холивуд през последните години? \n– Промени се много, но според мен е време за обединение около общи ценности и споделени моменти. Много е важно да не съдим другите, да не сочим с пръст, да не бъдем толкова обсебени от повърхностни неща. Това се опитвам да предам и на своите деца. Аз не желая да бъда от хората, които алиенират и отхвърлят другите. Трябва да сме внимателни и хуманни. Добротата и състраданието са толкова важни в днешния ни свят. Трябва да сме отворени. Но Холивуд може да бъде жесток. Не само Холивуд. Помня как още в гимназията се прибирах разплакана при майка ми ако някой ме беше обидил или нагрубил. Светът е суров. Но любовта и топлотата, давани на децата, докато растат в дома, е важно условие за бъдещ социален просперитет. В нашия бизнес суетата е невероятно необходима, тя е част от тъканта на шоуиндустрията. Но нещата може да се правят фино, с класа и стил. Не е задължително за актрисите и дамите в шоубизнеса да се снимат голи, за да са секси. Вече съм свикнала със средата и условията, но в началото ми беше страшно странно да позирам за снимки по червени килими и премиери. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.22", "title": "\n\t\t\tНикол Кидман: Не ми пречи да играя гола\t\t\t"}
{"url": "https://trud.bg/%d0%ba%d0%bb%d0%b0%d0%b4%d0%b0%d1%82%d0%b0-%d0%bd%d0%b0-%d0%bb%d1%8e%d1%82%d0%b8-%d1%87%d1%83%d1%88%d0%ba%d0%b8-%d0%be%d0%bf%d1%8a%d1%80%d0%bb%d0%b8-%d0%b7%d0%b0%d0%b4%d0%bd%d0%b8/", "text": "Половината тираж е разпространен по книжарниците преди скандала. След него останалото е хвърлено в пещите на печатницата Средновековно аутодафе устрои комунистическата цензура през 1968 година. Ударен отряд от мракобесници изгори книгата с епиграми “Люти чушки”. Палачите на свободното слово се опитаха да заличат истината за един деспотичен режим. Вместо това кладата опърли задника на властта. “Люти чушки” е дело на двама големи майстори. Радой Ралин вади от кладенеца на фолклора мъдрости, които са вечни. С козметични перифрази ги вгражда в тогавашната действителност. Борис Димовски със сатирични рисунки дописва внушенията. Ражда се една уникална книга! Гозбата с лютите чушки е свалена от огъня през 1965 г. и сервирана в издателство “Български художник”. Три години престоява в хладилника, за да не мухляса. Най-сетне издателите решават да я предложат на народната трапеза. Срещу 34 стотинки книжката, колкото струваше порция кебапчета. “Люти чушки” можеше да мине незабелязана по конвейра на социалистическите закусвални, ако не беше сготвена със свинско. Епиграмата Сит търбух \nза наука глух е илюстрирана с прасе, чиято опашка е завъртяна в началнически подпис. Давид Елазар се взира в автографа и открива почерка на самия Тодор Живков. През 1968 г. любителят графолог беше главен цензор в отдел “Пропаганда и агитация” на ЦК на БКП. На 11 ноември Елазар информира Секретариата на компартията: “В книгата “Люти чушки” е допусната несъвместима с всякакъв морал и законност, изключваща комунистическата партийност илюстрация на Борис Димовски, в която е злоупотребено с подписа на Първия секретар на Централния комитет на Партията и председател на Министерския съвет на НРБ, като е поставен на опашката на едно прасе.” Следващия ден Секретариатът се събира на спешно заседание. На високите кресла сядат Станко Тодоров, Борис Велчев, Венелин Коцев, Ангел Цанев, Стоян Караджов и Георги Боков. В масовката са Георги Джагаров, Павел Матев и други любители на художествената литература. Протокол “А” под №561 отсъжда: “Секретариатът на ЦК на БКП оценява книгата “Люти чушки” на Радой Ралин, илюстрирана от Борис Димовски, издание на издателство “Български художник”, като вредно произведение. Като перифразира народни мъдрости и поговорки, Р. Ралин извращава техния действителен смисъл и насоченост, принизява ги и ги опошлява, опитвайки се да прикрие зад тях свои клеветнически обобщения за нашия живот и да разпалва ту дребнобуржоазни и сектантски настроения, ту ревизионистични страсти. В художествено отношение книгата е на същото примитивно и бездарно равнище и това още веднъж подчертава нейния характер на политически пасквил.” Вестник “Стършел” също бърза да вземе правилно отношение по въпроса. На 13 ноември редакционната колегия се събира на инфарктно заседание. Главният редактор Христо Пелитев съобщава присъдата на Секретариата. Дават последна дума на осъдения Борис Димовски: “Длъжен съм да дам обяснение и то преди всичко за подписа на др. Тодор Живков. Стремил съм се с този подпис, който е подпис въобще, да изразя една помпозност, графично да изразя характера на този, който е откъснат от науката, според текста на епиграмата. Трябва да съм глупак или луд, за да имитирам подписа на др. Т. Живков. И само с въображение може да се приеме, че съм искал да направя подписа на др. Т. Живков. Но щом и самият др. Т. Живков е казал, че това е неговият подпис, няма какво да опровергавам.” “Секретариатът на ЦК на БКП съвсем сериозно е проучил въпроса с подписа и е установено, че сходството е голямо”, аргументира се Христо Пелитев. Борис Димовски се опитва да се защити, но никой не го слуша. Генчо Узунов скача и прави решителна чупка в кръста: “Прием политическата квалификация направена от ЦК на БКП. Ако Димовски е искал да имитира подписа на др. Живков, това е недостойно и срамно. Ако ние имаме да кажем нещо на др. Живков, той ще ни изслуша – той винаги приема творците за разговор.” Апетитът идва с яденето и Градският комитет на БКП назначава комисия, която да разследва по каква точно рецепта е сготвено свинското с подписа на Тодор Живков. Кулинарните специалисти са Ст. Белчев, Л. Лазаров, Р. Карарусинов, Д. Ананиев и Ю. Емилова. Няма да разчитам първите имена, за да не си загубя апетита. Петорката изготвя докладна записка с дата 21 ноември, но не оправдава партийното доверие. Доносът предъвква известните вече факти, ниже клишета и не добавя нищо ново. Претоплена е международната метерологическа обстановка, в която е ситуирана книгата. “При това следва да се отбележи – сочат Петимата от РМС, – че тя е пусната за производство в края на м. юни т. г., когато все повече се надигаше контрареволюционната и ревизионистична вълна в Чехословакия.” Тук ги стягат лачените чепици на червените велможи. “Люти чушки” да не предизвика Българско лято като рефлекс на Чешката пролет! Епиграмите са планирани в 40 000 тираж, което не беше феномен за тогавашното книгоиздаване. Трудовете на Тодор Живков, които не е писал той, излизаха в един милион и нагоре. Печатаха се в Съветския съюз. “Люти чушки” са извъртяни в ДПП “Балкан”. Половината тираж е разпространен по книжарниците преди скандала. След него останалото е хвърлено в пещите на печатницата. Елазар и още неколцина библиофили отиват като пълномощници на Партията да проследят аутодафето. Да документират, че екзекуцията се е случила правилно. Елазаровци протягат длани да се сгреят на горелките, защото навън е хладна есен. Усещат обаче неприятно чувство отзад. Не са хемороиди – кладата, която са устроили, им пърли задниците. Оказва се, че високата тяга изхвърля неизгорели страници от комина. Минувачите ги събират и четат: Кой постъпва честно \nне живее лесно. Така лютите чушки на Радой Ралин и Борис Димовски минаха в апокрифната книжнина. Като средновековните текстове, които не влизат в канона на Инквизицията. Преписваха се и предаваха от ръка на ръка. Нова версия на Паисиевата история за новото иго, под което пъшкаше българският народ. Цената обаче беше жестока. Радой Ралин и Борис Димовски са уволнени, забранено е дори имената им да се споменават. Репресирани са директорът на издателството Борис Ташев и редакторът на книгата Зина Брезинска. Четирима са наказаните в ДО “Българска книга”. На мнозина други е издърпано ухото под страх да останат гладни. И най-страшното! Покрай “Люти чушки” беше разгромена изобщо българската сатира. Вестник “Литературен фронт” излезе с уводната статия “Сатирата – партийно оръжие”. Препечатаха я във флагмана на тогавашната журналистика “Работническо дело”. Поръчковият автор се скри, но всички знаят, че е Богомил Райнов. Това писание пусна генералната директива първо да питаш “горе” и после да пишеш “долу”. Горе беше партийната повеля, долу – белият лист. Така я карахме следващите двадесет приснопаметни години. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.22", "title": "\n\t\t\tКладата на „Люти чушки” опърли задника на властта\t\t\t"}
{"url": "https://trud.bg/%d0%bb%d0%b5%d0%b2%d1%81%d0%ba%d0%b8-%d1%81-%d1%82%d1%80%d0%b0%d0%bd%d1%81%d1%84%d0%b5%d1%80%d0%b5%d0%bd-%d1%83%d0%b4%d0%b0%d1%80-%d1%80%d0%b0%d0%b7%d0%b1%d1%80%d0%b0-%d1%81%d0%b5-%d1%81-%d1%80/", "text": "„Левски“ си осигури първо зимно попълнещние. Ръководството на „сините“ се разбра със Симеон Славчев. Халфът ще парафира със столичния гранд до лятото на 2022 година, съобщава БТА, а в контракта ще има опция за удължаване за още един сезон. Юношата на „Септември“ пристига на „Герена“ като свободен агент, след като разтрогна с азербайджанския „Карабах“. Славчев има 25 мача за България. През годините той носи екипите на „Литекс“, „Спортинг“ (Лисабон), „Лехия“ (Гданск), „Болтън“, „Аполон“ (Лимасол) и „Карабах“. У нас освен за „оранжевите“, записва мачове като преотстъпен още в „Чавдар“ (Етрополе). Шампион е с „Литекс“, а също и с азербайджанския тим. През 2017 година полузащитникът бе на крачка от трансфер в Англия. Тогава той изкара проби в „Бирмингам“, но мениджърът Хари Реднап не му предложи договор.   \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.22", "title": "\n\t\t\t„Левски“ с трансферен удар, разбра се с роден национал\t\t\t"}
{"url": "https://trud.bg/%d0%bc%d0%be%d1%80%d1%81%d0%ba%d0%b0-%d0%b1%d1%83%d1%80%d1%8f-%d0%b8-%d1%81%d0%b8%d0%bb%d0%bd%d0%b8-%d0%b2%d0%b5%d1%82%d1%80%d0%be%d0%b2%d0%b5-%d1%81%d0%bf%d1%80%d1%8f%d1%85%d0%b0-%d1%84%d0%b5%d1%80/", "text": "Лошото време застигна и Гърция. Движението на фериботи е спряно заради силните морски бури, предаде БНР. Автобуси и ТИР-ове изчакват на място да утихне вятъра и да бъде възстановен фериботния транспорт. В следващите часове се очакват още проливни дъждове и ураганен вятър. Властите издадоха забрана за движение на всякакъв вид плавателни съдове в Йонийско море. Силата на вятъра достигна 9-та степен по скалата на Бофорт. Без връзка останаха островите Корфу, Закинтос и Кефалония. Затворено е и пристанището Игуменица, където чакат да отпътуват много ТИР-ове. Властите очакват, според прогнозите, късно тази вечер възстановяване на движението на фериботи. Ще бъдат пуснати и допълнителни кораби за извозване на пътниците, когато времето позволи, съобщават пристанищните власти. Силата на вятъра в Егейско море все още позволява нормален трафик на фериботи. Няма прекъснати линии към островите от тази част на страната. Очаква се циклонът със силен вятър, дъждове и на места градушка да навлезе до часове в континентална Гърция. Според синоптиците циклонът ще отмине до утре. Пътната полиция предупреждава за изключително внимателно шофиране в следващите часове. В сила е забраната за движение на товарни автомобили по натоварени участъци. Във връзка с коледните празници гръцките власти увеличиха охраната на всички места, където се събират много хора. Днес в Гърция работят всички магазини. Много българи вече пристигнаха за празниците и използват деня за разходка и покупки. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.22", "title": "\n\t\t\tМорска буря и силни ветрове спряха фериботите в Гърция\t\t\t"}
{"url": "https://trud.bg/%d0%bd%d0%b8%d0%bc%d1%85-%d0%b6%d1%8a%d0%bb%d1%82-%d0%ba%d0%be%d0%b4-%d0%b7%d0%b0-%d1%81%d0%b8%d0%bb%d0%b5%d0%bd-%d0%b2%d1%8f%d1%82%d1%8a%d1%80-%d0%b5-%d0%be%d0%b1%d1%8f%d0%b2%d0%b5%d0%bd-%d0%b2-21/", "text": "Националният институт по метеорология и хидрология (НИМХ) издаде за днес предупреждение от първа степен – жълт код за опасност от силен южен вятър в 21 области на страната. Областите с предупреждение за силен вятър са София-град, София-област, Перник, Враца, Монтана, Ловеч, Кюстендил, Благоевград, Кърджали, Хасково, Ямбол, Сливен, Бургас, Варна, Добрич, Шумен, Търговище, Разград, Силистра, Велико Търново и Габрово. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.22", "title": "\n\t\t\tНИМХ: Жълт код за силен вятър е обявен в 21 области на страната\t\t\t"}
{"url": "https://trud.bg/%d1%81%d0%b8%d1%82%d0%b8-%d0%bd%d0%b5-%d1%81%d1%82%d0%b8%d0%b3%d0%bd%d0%b0-%d1%8e%d0%bd%d0%b0%d0%b9%d1%82%d0%b5%d0%b4-%d0%b7%d0%b0-%d1%80%d0%b5%d0%ba%d0%be%d1%80/", "text": "„Манчестър Сити“ не успя да стигне „Манчестър Юнайтед“ за рекорди в английския футбол.. Победата на „гражданите“ с 3:1 над „Лестър“ бе №250 в елита за последното десетилетие. „Сити“ има има още два двубоя за декадата. Така „Юнайтед“ остава най-ефикасният отбор в период от 10 години – 255 победи между 2000-а и 2009-а под ръководството на сър Алекс Фъргюсън. \nВ последната декада „Сити“ е отбелязал 841 гола. Това е най-добро постижение от 60-те години на миналия век. Тогава „Уулвърхемптън“ заби рекордните 904 пъти, а „Манчестър Юнайтед“ има 855 попадения. \nНо „червените дяволи“ няма да запомнят уикенда с добро. Тимът на Оле Гунар Солскяер претърпя петата си загуба от началото на сезона Висшата лига – 0:2 като гост на „Уотфорд“ след попадения на Исмаила Сар и Трой Дийни от дузпа след почивката. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.22", "title": "\n\t\t\t„Сити“ не стигна „Юнайтед“ за рекорди\t\t\t"}
{"url": "https://trud.bg/%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d1%89%d0%b5-%d1%83%d0%b4%d0%be%d1%81%d1%82%d0%be%d0%b8-%d1%82%d1%83%d1%80%d1%81%d0%ba%d0%b8%d1%8f-%d0%bf%d0%be%d1%81%d0%bb%d0%b0/", "text": "На 23 декември, понеделник, президентът Румен Радев ще удостои посланика на Република Турция у нас Хасан Улусой с орден „Мадарски конник“ първа степен.  Церемонията ще започне в 10.30 часа в Гербовата зала на „Дондуков“ 2. Висшето държавно отличие е за големите заслуги и принос на дипломата за развитието на българо-турските отношения и сътрудничество.  \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.22", "title": "\n\t\t\tПрезидентът ще удостои турския посланик у нас с орден „Мадарски конник“ първа степен\t\t\t"}
{"url": "https://trud.bg/%d1%83%d1%80%d0%b0%d0%b3%d0%b0%d0%bd%d0%bd%d0%b8%d1%8f%d1%82-%d0%b2%d1%8f%d1%82%d1%8a%d1%80-%d0%be%d1%81%d1%82%d0%b0%d0%b2%d0%b8-%d0%b1%d0%b5%d0%b7-%d1%82%d0%be%d0%ba-%d1%87%d0%b0%d1%81%d1%82%d0%b8/", "text": "Екипи на ЧЕЗ са мобилизирани за справяне с няколко сигнала в София и Враца за проблеми с електричеството заради вятъра. Във враца са повредени покриви, има паднали мазилки от сгради, прекършенви са дървета и клони, съобщава  . От вятъра е изкривено и Коледното дърво в центъра на града. Екипи на Общинската комунална фирма приемат сигнали и работят по отстраняване на щетите. Скоростта на ураганният вятър, който духа, достигна 97 километра в час. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.22", "title": "\n\t\t\tУраганният вятър остави без ток части от София и Враца\t\t\t"}
{"url": "https://trud.bg/%d1%81%d1%82%d0%b0%d0%bd%d0%b8%d1%88%d0%b5%d0%b2-%d0%b5%d0%ba-%d1%89%d0%b5-%d0%bf%d1%80%d0%b0%d0%b2%d0%b8-%d0%be%d1%86%d0%b5%d0%bd%d0%ba%d0%b0-%d0%bd%d0%b0-%d0%bf%d0%b0%d0%ba%d0%b5%d1%82%d0%b0/", "text": "ЕК ще прави оценка на мобилния пакет и това е възможност. Това каза президентът на ПЕС и евродепутат от Групата на прогресивния алианс на социалистите и демократите в ЕП Сергей Станишев в „Денят започва с Георги Любенов“ по БНТ. По повод пакета „Мобилност“ Станишев обърна внимание, че по този въпрос в България политически различия нямаме. „В миналия парламент всички български евродепутати работихме заедно срещу някои разпоредби от този пакет. Не можем да кажем, че всичко там е зле. Има чисто протекционистки текстове, например това, че камионите трябва да се връщат задължително празни в България на четири седмици“, допълни още Станишев. „Сега ЕК обяви, че ще прави нова оценка на това. Това е възможност да отстоим. Част от тези разпоредби са чисто лобистки и протекционистки спрямо България и с това не трябва да се примиряваме“, допълни още Станишев. „Европейките избори бяха голям тест както в България, така и в целия ЕС. Искам да ви припомня, че ако върнем лентата една година назад прогнозите бяха стряскащи. Имаше прогнози за това, че социалистите ще бъдат трето или четвърто по големина семейство, че ще имаме общо в целия ЕС около стотина евродепутати. Преодоляхме тези прогнози с много работа и с един много радикален манифест за промяна. В момента в ЕП без позицията на социалистите много трудно могат да се вземат решения. В Ек за съжаление не се преборихме за председател на комисията, но съветът тръгна срещу демократичния принцип“, каза още Станишев. „Имаше официални кандидати, те водеха състезанието и всички партии уверяваха, че един от двамата ще бъде. Нашият кандидат имаше много повече шансове в ЕП да получи подкрепа, но Съветът реши другояче и сега една от темите, която повдигаме е да има много по-ясни правила и гаранции, че гласът на хората ще бъде чут, а не че просто министър-председателите ще се съберат зад затворени врати, ще решават нещо против очакванията и волята на гражданите“, допълни още президентът на ПЕС. Според него в ЕС няма голяма коалиция, както е имало по-рано. „В момента всяко политическо семейство води своя политика. Ние загубихме битката за най-важния пост, успяхме да устоим 9 комисари с много силни лични качества и с много важни портфейли. Ще започна от икономическата, социалната, външните, вътрешните работи и новата зелена сделка, която е много важна. Това е стратегически проект на ЕС, но има много подводни камъни“, допълни още Сергей Станишев. Според него като страна много добре трябва да се готвим, да намерим нашето място и да го отстоим. „Ние спечелихме битките за политики. За първи път от 16 години председателят на ЕК пое много ясни конкретни ангажименти за европейския социален стълб, който ние отстоявахме да се превърне в план за действие“, допълни още Станишев. Според него това е успех, но социалистите няма безкритично да подкрепят комисията, а ще изискат работната й програма като правителство на ЕС. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.22", "title": "\n\t\t\tСтанишев: ЕК ще прави оценка на пакета „Мобилност“ и това е възможност за България\t\t\t"}
{"url": "https://trud.bg/%d0%bd%d0%b5%d0%b8%d0%b7%d0%bf%d1%80%d0%b0%d0%b2%d0%bd%d0%b0-%d0%bf%d0%b5%d1%80%d0%b0%d0%bb%d0%bd%d1%8f-%d0%bf%d0%be%d0%b4%d0%bf%d0%b0%d0%bb%d0%b8-%d0%ba%d1%8a%d1%89%d0%b0-%d0%b2-%d1%81%d1%82%d1%80/", "text": "Неизправна пералня е подпалила къща в стражишкото село Камен. Това съобщиха от пожарната служба. Сигнал за инцидента е подаден в събота в 11:53 часа в Оперативен център Велико Търново. Трима огнеборци са потушавали огъня на ул. “Димитър Благоев“, като пламъците успели да унищожат бяла и черна техника, както и домашно имущество. Опушени са 40 кв.м стени. Причината за пожара е възникнало късо съединение в пералнята. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.22", "title": "\n\t\t\tНеизправна пералня подпали къща в Стражишко\t\t\t"}
{"url": "https://trud.bg/%d1%84%d0%b0%d0%bd%d0%b4%d1%8a%d0%ba%d0%be%d0%b2%d0%b0-%d1%83%d0%bb%d0%b5%d1%81%d0%bd%d1%8f%d0%b2%d0%b0%d0%bd%d0%b5-%d0%bd%d0%b0-%d0%b4%d0%be%d1%81%d1%82%d1%8a%d0%bf%d0%b0-%d0%b4%d0%be-%d0%bc%d0%b5/", "text": "Бюджетът представлява отражение на управленската програма, която само преди два месеца защитихме пред софиянци, каза в студиото на „Денят започва с Георги Любенов“ по   кметът на София Йорданка Фандъкова. Няколко важни задачи – по-усилена работа в кварталите, повече мерки и повече средства по-скоро за мерките за по-чист въздух, административната реформа и дигитализацията, каза тя. По думите ѝ трябва да се обърне специално внимание на инвестициите в градския транспорт, довършването на метрото, модернизацията на градския транспорт. „И новата важна задача – въвеждането на довеждащия транспорт, т.е. с пускането на третата линия на метрото да можем да осигурим и малки електрически автобуси в кварталите, които да подпомогнат хората да стигнат по-лесно до метрото“, обясни Фандъкова. Според нея това е и една от основните мерки за по-чист въздух. „Да насърчим хората, да ги улесним да използват градския транспорт, за да слезем от колите, които са един от двата основни фактора за замърсяване на въздуха“, каза кметицата. „Втората важна задача, освен инвестициите, е увеличаване на заплатите на определени професии, за които има отговорност общината. Вие знаете, че държавата увеличи значително средствата за образование, за повишаване заплатите на учителите. Има и средства за увеличава не заплатите на социалните работници. Това, което залагаме ние от нашия бюджет, е увеличение на заплатите на медицинските сестри, които работят в детските ясли и градини и в училищните здравни кабинети.“, добави Фандъкова. Кметът на София каза, че досега заплатите на сестрите в училищата и детските градини са били доста ниски и получават най-голямото процентно увеличение за следващата година.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.22", "title": "\n\t\t\tФандъкова: Улесняване на достъпа до метро е основна мярка за по-чист въздух в София\t\t\t"}
{"url": "https://trud.bg/%d0%b8%d0%b7%d0%b1%d1%80%d0%b0%d0%bd%d0%b8-%d0%bc%d0%b8%d1%81%d0%bb%d0%b8-%d0%bd%d0%b0-%d0%b2%d0%b5%d0%bb%d0%b8%d0%ba%d0%b8%d1%8f-%d1%85%d1%83%d0%bc%d0%be%d1%80%d0%b8%d1%81%d1%82-%d0%bc%d0%b0%d1%80/", "text": "Тази година се навършват 150 г. от публикуването на първата книга „Наивници в чужбина” на големия американски писател сатирик Марк Твен. Седем години по-късно – през 1876 г. – той става първият писател в света, предал на издателите ръкопис, написан частично на пишеща машина. Книгата е „Том Сойер”, а докато я пише на два пъти връща пишещата си машина на фирмата „Ремингтън” с обяснението, че развращава личния му морал, принуждавайки го непрекъснато да псува. Ето някои цитати на великия писател: \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.22", "title": "\n\t\t\tИзбрани мисли на великия хуморист Марк Твен: Не спорете с хора, които си купуват мастило с варели\t\t\t"}
{"url": "https://trud.bg/%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b8%d1%80%d0%b0%d0%bb-%d1%82%d0%b8%d1%80-%d0%b7%d0%b0%d1%82%d1%80%d1%83%d0%b4%d0%bd%d1%8f%d0%b2%d0%b0-%d0%b4%d0%b2%d0%b8%d0%b6%d0%b5%d0%bd/", "text": "Движението по път I-1 Сандански – Кулата при разклона за Петрич се извършва временно в една лента поради катастрофирал ТИР, съобщиха от пресцентъра на Агенция „Пътна инфраструктура“ (АПИ). Трафикът се контролира от сигналисти. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.22", "title": "\n\t\t\tКатастрофирал тир затруднява движението по пътя Сандански – Кулата\t\t\t"}
{"url": "https://trud.bg/%d0%b4%d0%b0%d1%80%d0%b8%d1%85%d0%b0-%d0%b0%d0%bf%d0%b0%d1%80%d0%b0%d1%82-%d0%b7%d0%b0-%d0%bb%d0%b0%d0%b7%d0%b5%d1%80%d0%bd%d0%b0-%d1%82%d0%b5%d1%80%d0%b0%d0%bf%d0%b8%d1%8f-%d0%bd%d0%b0-%d0%b4%d0%be/", "text": "Дарител, пожелала анонимност, предостави апарат за лазерна терапия модел “BTL-4110 Smart” за нуждите на децата от ДЦ и ДМСГД в Дебелец. Преди два дни най-модерната технология на пазара е доставен в Дома, а кинезитерапевтите обучени за работа. Апаратът е на стойност 3000 лв. и най-често ще се използва при деца с неврологични и ортопедични проблеми. Лазерната терапия намира все по-широко приложение в съвременната медицина, а дарителят е събрал необходимата сума по време на свой личен празник – рожден ден. През 2012 г. със средства от частно дарение по повод юбилейна годишнина бе изградена изцяло нова детска площадка в Дома. Тогава проф. д-р Генчо Начев – кардиолог и директор на Университетска болница „Св. Екатерина” в София, зарадва децата в ДМСГД и вече седма година поред съоръжението е любимо място за игра. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.22", "title": "\n\t\t\tДариха апарат за лазерна терапия на Дом за деца\t\t\t"}
{"url": "https://trud.bg/%d0%ba%d0%bb%d0%be%d0%bf-%d0%b7%d0%b0%d0%b1%d1%80%d0%b0%d0%bd%d0%b8-%d0%ba%d1%83%d0%bf%d0%be%d0%bd-%d0%bd%d0%b0-%d0%bb%d0%b8%d0%b2%d1%8a%d1%80%d0%bf%d1%83%d0%bb/", "text": "Юрген Клоп забрани на футболистите на „Ливърпул“ да купонясват, след като станаха световни клубни шампиони. Германският треньор обяви трофея като „сензационален“, но време за празненства няма – още в четвъртък отборът гостува на „Лестър“ във Висшата лига. Единственото парти в съблекалнята на стадиона в Доха, където полуголи играчите пееха, танцуваха и споделяха всичко с феновете си в социалните мрежи. „Ливърпул“ е шесткратен европейски шампион, но чак сега стана и световен – с 1:0 срещу бразилския „Фламенго“. Герой на „червените“ е… бразилец. Роберто Фирмино вкара в 99-ата минута, след като редовното време завърши 0:0. Нападателят се разписа и при 2:1 срещу „Монтерей“ в полуфинала. За първи път от януари Фирмино има голове в два последователни мача на „Ливърпул“. Английският гранд направи хеттрик от купи през годината. Първо взе Шампионската лига, след това триумфира за суперкупата на Европа. Предишният тим от Висшата лига, станал световен клубен шампион, е „Манчестър Юнайтед“ през 2008-а. „Ливърпул“ бе в серия от три загубени финала за „върха на света“. „Невероятно изтощени сме – призна Клоп. – Невероятно труден мач срещу силен съперник. Направихме много хубави моменти. Не искам да вкарваме късни голове, но и те са необходимост. Когато мачът започва мислиш, че ще играеш 90 минути, а не 120. Това е велика вечер за всички в „Ливърпул“. Нуждаем се от головете на Фирмино и съм щастлив за него.“ „Ливърпул“ продължи европейската доминацията на Европа в световното клубно първенство. 12 пъти отборите от Стария континент спечелиха в последните 13 издания. А само два от последните 10 финала видяха и двата съперника да се разпишат. „Фламенго“ пък е четвъртият бразилски тим, който губи мача за трофея след „Вашку да Гама“, „Сантос“ и „Гремио“. Толкова втори места имат и аржентинските отбори. Върджил ван Дайк, защитникът на „Ливърпул“, най-накрая призна, че е разочарован заради Лионел Меси. Холандецът остана втори и за футболист №1 в света на ФИФА, и за „Златната топка“. „В последния момент реших да отида на церемонията и беше страхотна вечер – каза Ван Дайк в Доха. – Малко бях нещастен, но все пак е чест да съм един до друг с най-големите икони.“ \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.22", "title": "\n\t\t\tКлоп забрани купон на „Ливърпул“\t\t\t"}
{"url": "https://trud.bg/%d0%b4%d0%b2%d0%b5-%d0%ba%d0%be%d0%bb%d0%b8-%d0%b3%d0%be%d1%80%d1%8f%d1%85%d0%b0-%d0%b2%d1%8a%d0%b2-%d0%b2%d1%80%d0%b0%d1%86%d0%b0-%d0%b2-%d1%80%d0%b0%d0%bc%d0%ba%d0%b8%d1%82%d0%b5-%d0%bd%d0%b0-24/", "text": "Две коли – БМВ и джип Мицубиши Паджеро, са горели в рамките на последните 24 часа във Враца, съобщават от ОД на МВР. Сигналът за първото возио е бил подаден в събота около 6 часа, когато на паркинг зад блок, е бил запален автомобил, собственост на М.Ц. Пострадала е предната част на колата БМВ 330. По данни на полицията отчасти са засегнати и „Киа“, собственост на 49-годишния Б.Г., и Ситроен С4“, собственост на В.Ц. По случая е образувано досъдебно производство. Полицията разследва и инцидент с пламнал джип “Митцубиши“, който е лумнал тази нощ малко след 2 часа, когато врачанка се обадила на дежурния телефон да съобщи за горящия автомобил. Колата е била ползвана от фирма и е била паркирана пред блока, където живеела подалата сигнал жена. Автомобилът, който бил напълно опожарен, е бил ползван от 23 годишен мъж. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.22", "title": "\n\t\t\tДве коли горяха във Враца в рамките на 24 часа\t\t\t"}
{"url": "https://trud.bg/%d0%bc%d0%b5%d1%81%d0%b8-%d0%be%d1%82%d0%bd%d0%be%d0%b2%d0%be-%d1%81%d1%82%d0%b8%d0%b3%d0%bd%d0%b0-%d0%ba%d0%be%d1%82%d0%b0-50/", "text": "Лионел Меси вкара 50-ия си гол за годината при разгрома на „Барселона“ над „Алавес“ с 4:1 в последния мач на тима за 2019-а. Геният има 50 или повече попадения в девет от последните 10 години. Единствено през 2013-а попаденията му бяха едва… 45. А рекордът е през 2012 година – 91! Роберт Левандовски завършва декември като лидер за „Златната обувка“, която в момента принадлежи на Меси. Полякът има 19 гола в Бундеслигата за „Байерн“, а на второ място е Тимо Вернер от „Лайпциг“ с 18. Веднага след финалния двубой на баварците – 2:0 срещу „Волфсбург“ нападателят претърпя операция на слабините, която ще го извади за 10 дни от строя. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.22", "title": "\n\t\t\tМеси отново стигна кота 50\t\t\t"}
{"url": "https://trud.bg/%d0%bb%d1%8e%d0%b1%d0%b8%d0%bc%d0%b8%d1%82%d0%b5-%d1%80%d0%b5%d1%86%d0%b5%d0%bf%d1%82%d0%b8-%d0%bd%d0%b0-%d1%86%d0%b2%d0%b5%d1%82%d0%b8-%d1%80%d0%b0%d0%b7%d0%bb%d0%be%d0%b6%d0%ba%d0%b0/", "text": "Като притежателка на международния конкурс “Лейди Юнивърс” тази есен беше поканена да журира на най-мащабния конкурс в Русия – “Мисс Королева России”. Ако си мислите, че красивите жени не умеят да готвят, това в никакъв случай не важи за Цвети Разложка – известен наш професионален модел, носителка на титли от конкурси за красота. Тя е първата “Лейди България” през 2008 г., Lady Top Model World 2009, Senora Mondial 2009, “Мисис Глоуб България” 2016, “Мисис Европа Земя” 2017. От време на време продължава да излиза на подиума, но сега се изявява повече като моден мениджър – да не забравяме, че има магистратура по социология и по международна бизнес администрация. Това є помага да организира няколко конкурса, на които е собственик – “Лейди Юнивърс”, Business & Fashion Awards, “Кралица на цветята”. Последната новина около бизнесдамата красавица е, че като притежателка на международния конкурс “Лейди Юнивърс” тази есен беше поканена да журира на най-мащабния конкурс в Русия – “Мисс Королева России”. “Беше едно незабравимо и вълнуващо пътуване – споделя Цвети. – Посрещнаха ме с огромно уважение, имах собствена гримьорна и асистент. При представянето ми в залата изброиха всичките ми отличия в сферата на модата и моята лична основна задача, освен като жури, беше да избера три финалистки за следващото издание на световния конкурс “Лейди Юнивърс” 2020.” За кулинарните си предпочитания Цвети казва, че отдавна не яде месо, но пък обича питки, баници и други тестени храни. Интересно, че това по никакъв начин не се отразява на фигурата й.   Разядка с авокадо Необходими продукти: \n1 по-едро авокадо 1 домат 1 стрък пресен чесен (по желание) 1 с. л. лимонов сок; сол на вкус 1 с. л. счукани ядки (орехи или бадеми) Начин на приготвяне: \nС лъжичка издълбайте месестата част на авокадото. Нарежете домата на кубчета, а пресния чесън – на ситно. В дълбок съд смесете авокадото, домата, подправките, ядките и лимоновия сок (най-добре прясно изцеден). Пасирайте до получаване на хомогенна смес. Сложете в хладилника за 30 минути да се охлади и е готово.   Баница със спанак Необходими продукти: \n1 пакет печени кори на сач \n1 кг пресен спанак \n2 глави кромид лук \n1 ч. л. сол \n2 ч. ч. газирана вода \nолио Начин на приготвяне: \nСпанакът се измива, изчиства, нарязва на парчета и се задушава в тиган с малко олио и нарязания на ситно лук – да омекнат хубаво. Вместо спанак може да се използва коприва. Корите се поставят внимателно на плота, всяка се намазва с олио, върху нея се разпределя от плънката, навива се на руло и се поставя в намазнена тава. Отгоре баницата със спанак се полива с газираната вода и се оставя да престои така 15-20 минути. Пече се в предварително загрята на 180 градуса фурна до готовност.   Тиквеник с орехи и канела Необходими продукти: \n1 кг тиква \n500 г. готови кори \n1 ч. ч. орехи \nзахар на вкус \n3 с. л. олио \n2 ч. л. канела Начин на приготвяне: \nТиквата се почиства от семената и се настъргва на едро. Загрява се 1 с. л. олио и се добавя настърганата/нарязаната тиква. Разбърква се около 10 минути, след което се добавя канела и захар на вкус. Добавят се и нарязаните на ситно орехи. Взема се една кора и около 2 с. л. от тиквената смес се разнася по цялата дължина, след което се навива на руло. Тавата за печене се подмазва с 1 с. л. олио и се редят навитите кори. Може и върху хартия за печене. Тиквеникът се пече в предварително загрята фурна на 190 градуса около 30-35 минути.   Кюфтета от броколи и карфиол Необходими продукти: \n1 връзка магданоз \n3 с. л брашно \n1 яйце \n250 г. карфиол \n250 г. броколи \n1 каф. л. сол Начин на приготвяне: \nБланшираме броколите и карфиола и ги нарязваме на ситно, най-лесно се получава с домакински чопър. Смесваме с яйце, брашно, нарязан на ситно магданоз, сол на вкус. Оставяме сместта в хладилник за около половин час. Оформяме кюфтенца и ги изпържваме в гореща мазнина. Кюфтенцата са много вкусни, залети със сос: разтопяваме синьо сирене, смесваме го с кисело мляко и много черен пипер.   Пълнени чушки с ориз и гъби Необходими продукти: \n8 пресни чушки \n200 г. ориз \n1 глава лук \n1 ч. ч. нарязани печурки \nпарче целина \n5 с. л. олио \n25 г. стафиди \n25 г. сурови ядки (кедрови, бадеми, орехи) \nбрашно \nсол и черен пипер на вкус Начин на приготвяне: \nСитно нарязаният лук задушаваме в част от олиото. Прибавяме настърганата на едро целина и нарязаните гъби. След няколко минути добавяме и ориза. Посоляваме и заливаме с топла вода. Задушаваме на тих огън, докато оризът поомекне. Добавяме стафидите и ядките. Почистените чушки леко посоляваме и ги пълним с оризовата смес. Потапяме ги в брашно откъм отвора, нареждаме ги в тавичка, заливаме с топла вода, прибавяме останалото олио и печем във фурната.   Содена питка с паричка Необходими продукти: \n1 равна чаена лъжичка (ч. л.) сода бикарбонат \n1 ч. л. с връх сол \nщипка захар \n1 супена лъжица (с. л.) оцет или лимонов сок \n350 мл хладка вода, може газирана \n600-650 г брашно Начин на приготвяне: \nБрашното се пресява заедно със солта и се прави кладенче в него. Содата бикарбонат се погасява в оцета или лимоновия сок. В кладенчето слагате щипката захар, наливате водата и добавяте погасената сода. Постепенно приемате по малко от брашното и омесвате гладко меко и нелепнещо тесто. Отделяте една част от него (къс с големината на едра ябълка), а останалото тесто оформяте на хубава топка, в която слагате и измитата паричка (може да я увиете в алуминиево фолио). \nПостилате тавата на фурната с хартия за печене и слагате добре оформената топка тесто в средата. Притискате с длани да оформите плоска питка с диаметър около 20 см. От отделеното тесто оформяте украсата – пиленца, агънца, грозд, къщичка, кръст. Питката се пече в предварително загрята фурна на 180 градуса без вентилатор на средна скара, около 40 минути. Готовата изпечена постна питка се увива в кърпа и се оставя около 20 минути да почива. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.22", "title": "\n\t\t\tЛюбимите рецепти на Цвети Разложка\t\t\t"}
{"url": "https://trud.bg/%d0%bc%d0%b0%d0%ba%d1%80%d0%be%d0%bd-%d0%bf%d1%80%d0%b5%d0%b4%d0%bb%d0%be%d0%b6%d0%b8-%d0%bf%d1%80%d0%b8%d0%bc%d0%b8%d1%80%d0%b8%d0%b5-%d0%bd%d0%b0-%d0%bf%d1%80%d0%be%d1%82%d0%b5%d1%81%d1%82%d0%b8/", "text": "Френският президент Еманюел Макрон се отказа предварително от пенсията, която ще има правото да получава след края на мандата си като държавен глава, предаде Франс прес. Освен това Макрон се отказа и от пожизненото си място в Конституционния съвет, което също му е гарантирано като държавен глава. Бившите президенти са доживотни членове, за което получават по 13 500 евро на месец. Френското президентство съобщи новината вчера, на фона на протестите срещу планираната от правителството на Макрон пенсионна реформа. Според президентството обаче целта на държавния глава не е да прави демонстрация. Пенсията на държавния глава възлиза брутно на 6220 евро на месец. Според закон от 1955 г. държавният глава получава тези средства независимо от възрастта си, продължителността на мандата си или други приходи. Същевременно Макрон призова протестиращите против пенсионната реформа във Франция към „примирие“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.22", "title": "\n\t\t\tМакрон предложи примирие на протестиращите французи, отказа се предварително от пенсия\t\t\t"}
